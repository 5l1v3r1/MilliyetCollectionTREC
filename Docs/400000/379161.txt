<DOC>
<DOCNO> 379161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yasam/axyas02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken yaşta baba olun 
</HEADLINE>
<TEXT>


Kadınlara "35 yaşından sonra hamile kalmayın" diyen uzmanlar, bebeklerde şizofreni ve genetik bozukluk riskine karşı erkeklere de 40 yaş sınırı koydu 

HİLAL YILMAZ Londra DHA 

İNGİLTERE'NİN önde gelen tıp dergilerinden 'British Medical Journal'da yayımlanan bir araştırmada, 35 yaşından sonra gebe kalan annelerin, hem kendilerinin hem de bebeklerinin sağlığını riske attığı saptandı. Uzmanlar, çalışan kadınları, doğumu 20 ila 35 yaşları arasında yapmaları için uyardı. 

GEÇ gebeliğin anne ve bebekte kalp hastalıklarına yol açabileceği ve annede doğuma bağlı hastalıklar oluşturabileceği belirtildi. Geç gebelikte prematüre doğum, bebek ölümü ve düşük riskinin arttığını kaydeden uzmanlar, doğurganlığın yaşa bağlı olarak azalma gösterdiğini de hatırlattı. 

ARAŞTIRMA sonuçları, erkeklere de erken yaşta baba olmalarını tavsiye etti. Buna göre, 40 yaşın üzerindeki bir erkekten hamile kalınması halinde, doğacak bebeklerde şizofreni ve genetik bozukluklara rastlanma riskinin daha yüksek olduğu kaydedildi. 


</TEXT>
</DOC>
