<DOC>
<DOCNO> 371630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yazar/guclu.html </URL>
<DATE> 2005/08/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne olacak bu lise birincilerinin hali 
</HEADLINE>
<TEXT>


ÖSS sonuçları açıklandı. Sevinenden çok sevinmeyen var. Açıkta kalanlar gibi kazananların pek çoğu da kazandığı bölümden memnun değil. ODTÜ Bilgisayarı beklerken, ODTÜ İnşaat'a giren bile mutsuz. Dün baktım yüzünden düşen bin parçaydı. Gerisini siz düşünün... 
Mevcut sistemde ilk 5 tercihine girenlerin oranı yüzde 3 bile değil. Sonraki tercihlerine girenler ise ODTÜ İnşaat örneğinde olduğu gibi mutsuzlar. Halen üniversitelerde öğrenim gören ya da mezun olan on binlerce kişinin, her yıl yeniden sınava girmesi bu yüzden. 
ÖSYM öyle bir sistem yaratmış ki, memnun olanı bulmak gerçekten çok zor. Örneğin lise birincilerini ele alalım. Yüzlerce, binlerce öğrenci arasında birinci olmak hiç de kolay değil. Üstelik bir değil, 3, 4 yıl hep en önde olmak zorundasınız. Ancak gelin görün ki sınava katılan lise birincilerinden yarıya yakını müthiş bir hayal kırıklığı içerisinde. 
Bu yılki ÖSS'ye 7 bin 304 lise birincisi katıldı. Bunlardan bin 900'ü hiçbir yere giremedi. Açıkta kaldı. Bin 163'ü ise sınavı kazanarak değil de, sınavsız geçiş hakkını kullanarak 2 yıllık meslek yüksekokullarına girdi. 159'u da Açıköğretim'e yerleşti. 
Lise birincileri için özel kontenjanlar var. Bir de onlar olmasa halleri iyice içler acısı. Şimdi bir kısım aklı evvel, "Bunların çoğu meslek lisesi ya da kırsal bölgelerdeki köy ve kasaba okullarından mezun. Bu yüzden açıkta kalıyorlar" diyebilir. O zaman onlara şunu sormak gerekir Peki bu onların kabahati mi Doğduğu yer ve okuduğu okul, bir gencin hayatını bu kadar derinden etkilemeli mi 
Üniversiteye giriş sistemi A'dan Z'ye değiştirilmelidir. Hem de hiç zaman geçirilmeden. "Şimdi bunun sırası mı " diyenlere de bir çift sözümüz var Böyle diye diye 25 yıl geçirdiniz. Daha neyi bekliyorsunuz .. 

Kim daha başarılı 
Liseden yeni mezun olanların başarı oranında önceki yıllara göre biraz artış olmuş. Birkaç yıl öncesine kadar yüzde 20'nin altındaydı. Dershaneye gitmeden olmuyor görüşü yaygındı. Ama bu yıl 27.9'a çıkmış. Son sınıftan da soru gelmesi ve okul içi eğitimin öneminin artmasıyla birlikte bu oran, önümüzdeki yıllarda yüzde 40'lara kadar yükselebilir. Bu da olumlu bir gelişme olur. 
Bu yıl sınava girenler içerisinde en başarılı kesimi açıkta kalanlar oluşturuyor. Yani ikinci, üçüncü, hatta dördüncü kez şansını deneyenlerin başarı oranı yüzde 38.4. Halen bir yükseköğretim kurumunda okuyanlar ile üniversitelerden mezun olanların başarı oranları ise beklenenin çok altında. 
Önceki yıllarda üniversiteyi kazanıp da girdiği fakülteyi beğenmeyip yeniden sınava girenlerin başarı oranı yüzde 29.1, ikinci üniversiteyi bitirmek için yeniden sınav girenlerin başarı oranı da yüzde 29.9. 

Kayıtlar ne zaman 
ÖSS yerleştirme sonuç belgeleri yarından itibaren adaylara gönderilmeye başlanacak. Üniversitelerde kesin kayıtlar ise 5-12 Eylül tarihleri arasında gerçekleşecek. Adayların, bu kısa süreçte zor durumda kalmamaları için gerekli belgeleri şimdiden hazır etmelerinde yarar. Özellikle de savcılık ve askerlik şubelerinden alınacak belgeler, beklenmedik zaman kayıplarına neden olabilir. 
Kesin kayıtlardan sonra ise, boş kalan kontenjanlar ile yeni açılan yükseköğretim programlarına ek yerleştirme ile öğrenci alınacak. ÖSYM'nin dün açıkladığı verilere göre, ek yerleştirme için en az 15 bin kontenjan bulunuyor. 
Özetin özeti Kazananları canı gönülden kutlarız. Kazanamayan ya da kazandığı bölümü beğenmeyenler ise morallerini hiç bozmasınlar. Gelecek yıl aynı şoku yaşamak istemiyorlarsa, bugünden itibaren çalışmaya başlasınlar. Bugün sevinç çığlıkları atanların çoğu, geçen yıl sizin gibi üzülenler safındaydı. Bunu sakın unutmayın... 



</TEXT>
</DOC>
