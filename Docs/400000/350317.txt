<DOC>
<DOCNO> 350317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko22.html </URL>
<DATE> 2005/06/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gayrimenkul yüz güldürdü.. Bir yılda rekor getiri... 
</HEADLINE>
<TEXT>

     Enflasyonun istikrarlı seyri ve faiz oranlarının düşmesinin ardından hareketlenen gayrimenkul sektörünün, yatırımcısına son bir yılda yaklaşık yüzde 50 ile 80 arasında getiri sağladığı bildirildi. 
     Ülke ekonomisinin iyiye gitmesinin etkisiyle canlanan ve Toplu Konut İdaresi TOKİ tarafından başlatılan konut atağının da itici güç oluşturduğu gayrimenkul yatırımları, müteahhitlere özledikleri tabloyu yaşatırken, yatırımcısının da yüzünü güldürüyor. 
     Anadolu Yapım Müteahhitleri Federasyonu ve Adana Müteahhitler Birliği Başkanı İsmail Babacan, geçmiş dönemlerde yaşanan ekonomik krizleri atlatan gayrimenkul yatırım getirilerinin orta ve uzun vadede diğer menkul kıymet getirilerinin üzerinde olduğunu anlattı. 
     Babacan, son bir yıl içinde yatırım araçlarının arasında İMKB 100 yüzde 44.99, A Tipi Fon yüzde 32.43, Devlet İç Borçlanma Senedi DİBS yüzde 25.00, B Tipi Fon yüzde 15.95, Repo yüzde 15.88, banka mevduat faizinin ise yüzde 14-17 yıllık getiri sağladığını belirtti. 
     İsmail Babacan, son bir yılda faiz oranlarının düşmesi, banka kredilerinin uzun vadelerle kolay koşullar altında alınabilmesiyle talebin arttığı gayrimenkulde ise yıllık getirinin yüzde 50 ile 80 arasında gerçekleştiğini söyledi. 
     Ekonomik istikrarsızlığın yaşandığı dönemlerde büyük rağbet gören döviz ve altının ise gayrimenkul yatırımlarının çok gerisinde kaldığını belirten Babacan, yıllık yatırım araçları içinde altında yüzde 0.89, dolarda yüzde 9.07, Avro'da ise yüzde 8.59 kayıp yaşandığını vurguladı. 
     Babacan, yatırım araçları arasında en çok kazandıran konumunda gayrimenkul sektörünün bulunduğunu belirterek, sektördeki fiyatlarda yaşanan sürekli artışın, vatandaşları konut almaya yönlendirirken, müteahhitleri de yeni yatırımlara yönelttiğini kaydetti. 
     İstanbul, Ankara ve Antalya'nın konut sıkıntısı yaşanmaya başlayan illerin başında geldiğini ifade eden Babacan, kısa sürede fiyatını neredeyse 1.5-2 kat artıran gayrimenkul yatırımlarına yoğun ilgi olması nedeniyle emlakçıların da sıkıntılı günler yaşadığını söyledi. 
     Babacan, emlak ofislerinin, geçen yıllarda kiralık evlere olan ilginin, satılık, lüks ve yeni evlere kayması nedeniyle müşterilerine konut bulmakta zorlandığını vurguladı. 
     İsmail Babacan, uzun yıllar faizlerin yüksek olmasının da etkisiyle gayrimenkulün değer kaybettiğini, ancak, son günlerde akıllı davranan vatandaşlar için gayrimenkulün yatırım şansı oluşturduğunu belirtti. 
     Babacan, gelirler ve faiz oranlarının tatmin edici seviyelere ulaşmasıyla gayrimenkulun yeniden gözde hale geldiğini, vatandaşların artık, yatırım aracı olarak düşünüldüğünde parasının değerlenmesi ve sağlıklı mekanlara kavuşabilmesi için gayrimenkulü tercih ettiğini bildirdi. 
     
     ''FİYATLAR BİRAZ DAHA YÜKSELEBİLİR'' 
     Yatırım araçları arasındaki getirisi artan gayrimenkulün, yatırımcı vatandaşlar kadar inşaat sektörünü de sevindirdiğini ifade eden Babacan, şunları kaydetti 
     ''İnşaat sektöründe kullanılan malzemelerin son çıkan deprem yönetmelikleriyle birlikte daha dayanıklı ve güçlü hale getirilmesi ve estetik sahibi binaların yapılması gayrimenkule ilgiyi artırdı. Kredi faiz oranlarının düşmesi ve uzun vadeler sunulması gayrimenkulun yıldızının yeniden parlamasını sağladı. Yaz sezonuyla birlikte özellikle İstanbul, Ankara ve Antalya'da yoğun bir hareketlilik söz konusu. Yabancılara gayrimenkul satışlarıyla ilgili yasada da düzenlemeler yapıldı. Bu yasanın yürürlüğe girmesiyle fiyatlar biraz daha yükselebilir.'' Babacan, gayrimenkulün sadece Türkiye'de değil, Avrupa başta olmak üzere dünyanın bir çok yerinde yatırım araçları arasında en gözde konumda olduğunu vurguladı. 
     Adana Tüm Emlakçılar Esnaf Odası Başkanı Burhan Coşkun da kredi faizlerin düşmesiyle vatandaşların gayrimenkule yöneldiğini, bu nedenle kentte konut bulmakta zorlandıklarını belirtti. 
     Coşkun, geçen yıl 40 bin YTL civarında olan konutların, bu yıl yaklaşık 65-75 milyar arasında satıldığını, bu artışla evlerin gerçek değerlerini bulmaya başladığını söyledi. 
     
</TEXT>
</DOC>
