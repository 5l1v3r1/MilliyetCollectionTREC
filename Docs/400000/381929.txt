<DOC>
<DOCNO> 381929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy07.html </URL>
<DATE> 2005/09/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İşte çerçeve taslağının son hali 
</HEADLINE>
<TEXT>

     BRÜKSEL ANKA 

AB’nin Türkiye ile 3 Ekim’de başlatacağı üyelik müzakerelerinin "yol haritası"nı oluşturacak Müzakere Çerçeve Belgesi taslağında müzakerelerin amacının "katılım" olduğu belirtiliyor. 
     "Kıbrıs Cumhuriyeti" Rum Kesimi dahil, tüm AB üyeleri ile ilişkilerin normalleştirilmesi de istenen taslakta Türkiye’nin Ek Protokol’den kaynaklanan başta Gümrük Birliği olmak üzere, tüm yükümlülüklerini yerine getirmesi talep ediliyor. 
     
     MÜZAKERE ÇERÇEVE TASLAĞINDA NELER VAR 
     Müzakere Çerçeve taslağında üyelik müzakerelerinin amacının, katılım olduğu belirtiliyor. ABHaber’in elde ettiği ve "Kıbrıs Cumhuriyeti" dahil, tüm üye devletler ile ilişkilerin normalleştirilmesi istenen taslağın önemli unsurları şöyle 
     -Müzakerelerin hedefi katılımdır. Müzakerelerin ucu açıktır ve sonucu önceden garanti edilemez. Türkiye, üyeliğin tüm yükümlüklerini tam olarak üstlenme durumunda olmazsa mümkün olan en güçlü bağ ile Avrupa yapılarına bağlanması sağlanmalı. Bu süreç, Birliğin sindirme kapasitesi dahil, tüm Kopenhag kriterler dikkate alacak. 
     -Türkiye’de özgürlük, demokrasi, insan hakları saygı ve temel özgürlükler ile Birliğin temel aldığı hukuk üstünlüğü alanlarında ciddi ve kalıcı bir ihlal olursa müzakereler, Türkiye’nin görüşünün alınmasından sonra nitelikli çoğunlukla askıya alınabilecek. 
     -Müzakerelerin ilerlemesi Türiye’nin göstereceği ilerlemeye bağlı olacak. İlerlemeyi etkileyecek faktörler arasında Türkiye’nin iyi komşuluk ilişkilerine olan taahhüdü ve Kıbrıs sayılıyor. 
     -Türkiye’nin Kıbrıs sorununun çözümüne olan desteğinin sürmesi istenirken "Kıbrıs Cumhuriyeti" Rum Kesimi dahil, tüm AB ülkeleriyle ikili ilişkilerinin normalleştirilmesinde ilerlemenin sağlanması talep ediliyor. 
     -Türkiye’nin Ortaklık Antlaşması ve antlaşmayı tüm yeni üyelere genişleten Ek Protokol’den kaynaklanan başta Gümrük Birliği olmak üzere, tüm yükümlülüklerini yerine getirmesi isteniyor. 
     
     SERBEST DOLAŞIMINA SINIRLAMALAR 
     Taslakta ayrıca uzun geçiş dönemlerinin, derogasyonlar, özel düzenlemeler ve kalıcı koruma önlemlerinin alınabileceğine işaret edilirken "Komisyon, bunları, uygun bir biçimde kişilerin serbest dolaşımı, yapısal politikalar veya tarım gibi alanlara ilişkin önerilerine dahil edecek" denildi. 
     
     TÜRKİYE EURO’A GEÇECEK 
     Müzakerelerin, ancak yeni mali perspektifin başlayacağı 2014 yılından itibaren sona erebileceği ifade edilirken Türkiye üye olduğunda ekonomik ve para birliğine katılacağı ve AB Konseyi kararının ardından euroya geçeceği de belirtiliyor. 
     
     ÖNCE TARAMA 
     Müzakere Çerçevesi belgesi taslağında müzakere prosedürlerine de yer veriliyor. Komisyon’un Türkiye’nin müzakerelerin açılması için belirli alanlardaki hazırlık düzeyini tespit amacıyla tarama sürecini başlatacağı belirtiliyor. 
     Tarama ve bunu izleyecek müzakereler için müktebesat, başlıklara bölünerek ele alınacak. Tüm başlıklar için genel bir anlaşmaya varılıncaya kadar belirli başlıklarda sağlanan anlaşmalar, genel bir anlaşmaya varılancaya kadar nihai sayılmayabilecek. 
     Türkiye’nin tüm alanlarındaki ilermesini yakından izleyecek olan Komisyon, Konsey’e bilgi verecek. Konsey, söz konusu başlığın müzakereleri konusunda yeni adımları kararlaştırırken Komisyon’un değerlendirmesini dikkate alacak. 
     
     35 BAŞLIK 
     Müzakere Çerçeve Belgesinde müzakelere konu olacak konular 35 başlık altında sıralandı. 35 başlık şöyle 
     -Malların serbest dolaşımı, İşçilerin serbest dolaşımı, Hizmet verme özgürlüğü, Sermayenin serbest dolaşımı, Kamu ihaleleri, Şirketler kanunu, Telif hakkı, Rekabet politikası, Mali hizmetler, Bilgi toplumu ve medya, Tarım ve kırsal kalkınma, Gıda güvenliği, veteriner politikası, Balıkçılık, Ulaştırma politikası, Enerji, Vergilendirme, Ekonomik politika ve para politikası, İstatistikler, Sosyal politika ve istihdam, Yatırım ve endüstriyel politika, Trans Avrupa ağları, Bölgesel politika ve yapısal araçların koordinasyonu, Yargı ve temel haklar, Adalet, özgürlük ve güvenlik, Bilim ve araştırma, Eğitim ve kültür, Çevre, Tüketici ve sağlık koruması, Gümrük Birliği, Dış İlişkiler, Dış, güvenlik ve savunma politikası, Finansal kontrol, Finansman ve bütçe, Kurumlar, Diğer konular. 
     
</TEXT>
</DOC>
