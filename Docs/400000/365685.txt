<DOC>
<DOCNO> 365685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonsiy10.html </URL>
<DATE> 2005/07/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
ANAP ve MHP'den ek protokol tepkisi 
</HEADLINE>
<TEXT>

     ANAP, Ek Protokol’ün imzalanması ile ilgili olarak, hükümetin, AB sürecinin Kıbrıs sorunu ile ilgili ayağını yönetemediğini savunurken, MHP Genel Başkan Yardımcısı Dr. Oktay Vural, "İmzalanan bu ek protokol ’enosis’in gerçekleşmesine verilen onaydır" dedi. 
     Oktay Vural yaptığı yazılı açıklamada, Protokol’ün imzalanmasıyla Türkiye’nin güvenliğinin tehlikeye atıldığını ifade etti. Protokolün imzalanmasını "Enosis’in gerçekleşmesine verilen onay" olarak değerlendiren Vural, "Ek Protokol’ün imzalanması Türk milletinin Kıbrıs milli davasını derinden yaralamıştır. AKP’nin imzaladığı ek protokolle Kuzey Kıbrıs Türk Cumhuriyeti yıkılmakta, yok edilmektedir" dedi. Vural, protokolü imzalayıp, "sizi tanımıyoruz" demenin hiçbir anlamı olmadığını kaydederken, "Bu sadece milletimizi kandırmak için kullanılan bir yöntemdir" dedi. 
     
     HÜKÜMET İNSİYATİF ALMAKTA GECİKTİ 
     ANAP’tan yapılan yazılı açıklamada ise "Hükümet, AB sürecinin Kıbrıs sorunu ile ilişkili ayağını yönetememiş, insiyatif almakta gecikmiş bugün Ek Protokol üzerinden manevra yeteneğini kaybettiğimiz kısır bir alana sıkışmamıza yol açmıştır" denildi. 
     Açıklamada, protokolün imzalanmasının "diplomatik tanıma" anlamına gelmemekle birlikte "fiili" bir nitelik taşıdığı belirtilerek, "Bugün itibarıyla esas sorun, bu durumun yaratacağı ’fiili sonuçlar’ ile Türkiye’nin nasıl baş edeceği ve Türkiye’nin çıkarlarını korumakta hangi önlemlerin geliştirileceğidir" denildi. 
     
</TEXT>
</DOC>
