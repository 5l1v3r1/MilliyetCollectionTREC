<DOC>
<DOCNO> 383975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur11.html </URL>
<DATE> 2005/10/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Güvercin hırsızını av tüfeği ile vurdu 
</HEADLINE>
<TEXT>

     
     Ali BALLI KONYA, DHA 
     
KONYA'nın Karatay İlçesi'nde oturan 19 yaşındaki Adem Ercan, damdaki güvercinleri çalmak istediği öne sürülen 18 yaşındaki Hüseyin Çekiç'i av tüfeğiyle vurarak yaraladı. 
     Karatay İlçesi Emirgazi Mahallesi, Taşoluk Sokak'taki bahçe içindeki müstakil evine dün saat 23.00 sıralarında dönen Adem Ercan, güvercinlerini beslediği çatıdan sesler geldiğini farketti. Güvercinlerinden bir bölümü daha önce çalınan Ercan, eve girip ruhsatsız av tüfeğini alıp, çatıya çıkmak için merdivenlere yöneldi. 
     Merdivenlerden çatıya çıktığı sırada hırsız zanlısı Adem Ercan çatıdan toprak zemine atladı. Hızla merdivenlerden inen Ercan, bahçe duvarına tırmanan ve öbür tarafa atmak üzere olan Hüseyin Çekiç'in arkasından evdeki av tüfeğini alarak bir el ateş etti. Baş ve sırtına saçmalar saplanan Hüseyin Çekiç, duvarın dibine düştü. Çekiçi, güvercinlerin sahibi Adem Ercan ve av tüfeğinin sesini duyup gelen komşuları tarafından çağrılan 112 ambulansı ile Konya Numune Hastanesi'ne gönderildi. Ercan, yakınları ve komşuları olay yerine ambulans gelinceye kadar hırsız zanlısı Hüseyin Çekiç'in kan kaybetmemesi için başına evden getirdikleri havlular ile tampon yaptı. 
     Adem Ercan polise teslim olurken, ifadesinde güvercin meraklısı olduğunu belirterek, çatıda bulunan çok sayıda güvercinini tek tek tanıdığını anlatırken, Hırsızlar, daha öncede çatıda beslediğim güvercinlerimin bazılarını çaldı. En güzel takla atan güvercinlerimin hırsız tarafından alınmasını hazmedemiyordum. Akşam eve gelince hırsızı çatıda yakaladım. Onu vurmak istememiştim. Onu korkutmak ve bir gelmemesini sağlamak için av tüfeği ile ateş ettim. Vurduğumu anlayınca hemen yardım ettim.'' Hüseyin Çekiç Konya Numune Hastanesi'nde tedavi altına alındı. Çekiç'in baş ve vücuduna saplanan saçmaların bir bölümü çıkartıldı. 
     
</TEXT>
</DOC>
