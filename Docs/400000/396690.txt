<DOC>
<DOCNO> 396690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun41.html </URL>
<DATE> 2005/11/21/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Cheney Teröristlerin amacı İslam İmparatorluğu... 
</HEADLINE>
<TEXT>

     ABD Başkan Yardımcısı Dick Cheney, ABD Başkanı George W. Bush yönetiminin, Irak'ın kitle imha silahlarına sahip olduğu istihbaratını Irak Savaşı'nı başlatmak için çarpıttığı yönündeki iddiaların ''onursuz ve kınanacak'' bir durum olduğunu belirtti. 
     Bush yönetiminin birinci döneminden bu yana daha çok perde arkasında kalmayı tercih eden ve kamuoyu önünde çok az konuşan Cheney, Irak'tan hemen asker çekilmesi yönündeki tartışmaların özellikle ABD kongresinde tartışıldığı bir dönemde, yönetime yakın, muhafazakar düşünce kuruluşu American Enterprise Institute'de AEI katılımcıların sorularını yanıtlamadan bir konuşma yaptı. 
     Cheney, Demokrat Partili Pennsylvania Milletvekili John Murtha'nın, Amerikan askerlerinin bir an önce Irak'tan çekilmesi çağrısında bulunan tasarıyla kongrede başlattığı tartışmalara da değindi ve ''Murtha'nın görüşlerine katılmıyorum. Ancak o çok iyi bir adam, eski bir deniz piyadesi ve bir vatansever. Kimse bu konuları tartışmayalım, ya da kongrede Irak Savaşı'na destek yönünde oy kullananların kararını yeniden gözden geçirmeyelim demiyor. Biz Amerikalıyız ve bunları tartışırız. Eleştirmek yanlış değil'' dedi. 
     ABD Başkan Yardımcısı, ''ancak bazı Senatörler'in, Başkan Bush ve yönetiminin, savaş öncesi istihbaratı saptırdığı yönündeki iddiaları onursuz ve kınanacak bir durumdur'' diye konuştu. 
     Cheney, Saddam Hüseyin rejiminin kitle imha silahları arayışına ilişkin uzun bir tarihi olduğunu, bu silahları kendi vatandaşlarına karşı kullandığını, daha önceki Demokrat Partili Başkan Bill Clinton yönetiminin de Saddam'ı ABD'ye bir tehdit kabul ettiğini, uluslararası kurumlar ve dünyanın da, Saddam'ın kitle imha silahları konusundaki istihbaratı takdir ettiğini söyledi. 
     Kitle imha silahlarının yayılmasını önlemek için ABD'nin elinden gelen herşeyi yapmayı bir sorumluluk olarak gördüğünü belirten Cheney, Saddam'ın, eski ABD başkanlarından George Bush'a suikast girişiminde bulunduğunu, terörizme destek verdiğini, uçuşa yasak bölgede koalisyon uçaklarını düşürmek için ateş açtığını kaydetti. Irak'ta kitle imha silahı bulamadıklarını kabul eden Cheney, operasyonun, ellerindeki istihbarata göre düzenlendiğini ve ''meşru'' olduğunu kaydetti. 
     
     ''AMAÇ İSLAM İMPARATORLUĞU'' 
     Revizyonist yaklaşımların Amerikan Senatosu'nda yeri olmadığını belirten Cheney, ABD'nin Irak'taki operasyonlarının ''haklı, adil ve gerekli'' olduğunu ve zafer elde edilinceye kadar süreceğini söyledi. 
     Amerikan askerlerinin Irak'ta, ''çok elzem Amerikan çıkarlarına'' hizmet ettiğini belirten Cheney, teröristlerin Ortadoğu'da Amerikan ve batı etkisine son verme amacını taşıdığını kaydetti. 
     Cheney, teröristlerin, ABD Başkanı Bush'un da bir konuşmasında dile getirdiği ''İslam İmparatorluğu'' amacını taşıdığını söyledi ve bu imparatorluğun sınırlarının İspanya'dan Endonezya'ya, Kuzey Afrika'dan Ortadoğu'ya uzanmasının hesaplandığını ifade etti. Kitle imha silahlarıyla güçlenmiş böyle bir imparatorluğun, İsrail'i de haritadan silmeyi amaçladığını söyleyen Cheney, ''Irak, İslamcı teröristlerin daha büyük planının bir parçası'' dedi. 
     ABD'de bazı çevrelerin, ''kendi kendine zarar veren kötümserlik ruhundan'' çıkmasını tavsiye eden Cheney, ''teröristlerin zafer kazanmasının tek yolu, bizim bu savaştan çekilmemizdir'' dedi. 
     ABD Başkan Yardımcısı, ''bu konuları yine tartışmaya devam edeceğiz. Çünkü biz Amerika'yız. ABD iyi, asil bir ülke. Masumların haklarını savunuyor. Medeniyete karşı tehlikeleri anlıyoruz'' diye konuştu. 
     Cheney, düşünce kuruluşlarında genel olarak olduğu üzere, konuşmasının arkasından katılımcıların sorularını yanıtlamadan salonu terketti. 
     
</TEXT>
</DOC>
