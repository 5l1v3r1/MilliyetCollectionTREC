<DOC>
<DOCNO> 396860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/dunya/adun.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron depremi 
</HEADLINE>
<TEXT>


İsrail Başbakanı, İşçi Partisi'nin koalisyonu bozmasını fırsat bilip, Gazze'den çekilme planına muhalefet eden partisi sağcı Likud'dan, bir liberal parti kurmak için ayrıldı 

DIŞ HABERLER SERVİSİ 


İsrail'in, hareket tarzı ve üslubu nedeniyle "buldozer" lakabıyla anılan Başbakanı Ariel Şaron, dün kendi girişimi olan Gazze'den ve Batı Şeria'nın bazı bölgelerinden tek yanlı çekilme planına muhalefet eden partisi Likud'dan ayrıldığını ve "Ulusal Sorumluluk" adı altında yeni bir parti kuracağını açıkladı. Şaron, dün Başbakanlık'ta tek başına düzenlediği basın toplantısında, yeni partisini "liberal" olarak tanımladı. Şaron, yeni partinin İsrail'e "barış için yeni umutlar vereceğini" de bildirdi. 
Kuruluşunda önemli rol oynadığı kendi partisine meydan okuyan Şaron'a "buldozer" lakabının boşuna takılmadığını gösteren bu gelişme, İsrail'de 1977'de Likud'un ilk kez iktidara gelmesiyle oluşan, başbakanların ya İşçi Partisi'nden ya da Likud'dan çıkmasıyla özetlenebilecek dengeyi yıkma potansiyelini taşıyor. 
Şaron'un adımı, koalisyon ortağı İşçi Partisi'nin liderliği Şimon Peres'ten devralan yeni başkanı Amir Peretz'in önceki gün partisinin hükümetten ayrılacağını duyurmasının ardından geldi. Ülkedeki diğer güçlü liderler gibi asker ya da diplomat kökenli olmayıp işçi sınıfından gelen karizmatik bir politikacı olan Peretz, koalisyonu, hükümetin sosyal ve ekonomik politikalarının çalışan kesimlerin aleyhine yürütüldüğünü öne sürerek bozdu. 
Şaron'un mimarı olduğu çekilme planına kamuoyunun verdiği güçlü desteği de arkasına alarak, İşçi Partisi'nden de transfer edeceği unsurlarla liberal bir parti kurup, mart sonunda yapılması beklenen erken genel seçimlerde büyük başarı elde edebileceği belirtiliyor. 
Şaron'un yardımcıları, Başbakan'ın ayrı parti kurma adımıyla Gazze'den çekilmeye karşı olanlarla bağlarını koparmaya çalıştığını vurguladılar. Böylece İsrailliler, seçimlerde 3 ana parti, sağdaki Likud, soldaki İşçi Partisi ve "Ulusal Sorumluluk" arasında tercih yapmak zorunda kalacak. 

İşçi Partisi tetikledi 
Şaron'un partisinden ayrılmasıyla sonuçlanan süreç, İşçi Partisi liderliğine Şimon Peres'in yerine seçilen Amin Peretz'in gelmesiyle başladı. Önceki gün ise hükümette 8 bakanı olan İşçi Partisi koalisyondan ayrılacağını duyurdu. İşçi Partisi, Ariel Şaron'un koalisyon hükümetine bir yıl önce, Gazze Şeridi'nden tek taraflı çekilmeyi desteklemek için katılmıştı. Peretz'in, göreve gelmesiyle birlikte ilk icraatı erken seçim için baskı yapmak olmuştu. 
Şaron'un yeni partisine 120 sandalyeli Knesset'te parlamento , 40 milletvekili olan Likud'dan 12-14 milletvekilinin katılması bekleniyor. Bunlar arasında Maliye Bakanı Ehud Olmert, Adalet Bakanı Tzipi Livni ile diğer bakanlardan Avraham Hirşon, Meir Şeetrit ve Gideon Ezra'nın adları geçiyor. 
Şaron dün de, Cumhurbaşkanı Moşe Katsav'dan parlamentoyu feshetmesini istedi. İsrail yasalarına göre, Katsav'ın parlamentonun feshini kabul etmesi durumunda, 3 ay sonra yeni genel seçimlerin yapılması gerekiyor. 
Likud'un liderliği için en güçlü aday olarak çekilme planına şiddetle karşı çıkan eski Maliye Bakanı Binyamin Netanyahu gösteriliyor. 

Buldozer gibi 

İsrail Başbakanı Ariel Şaron, amaçlarına erişmek için hızlı ve kararlı davranması nedeniyle "buldozer" lakabıyla anılıyor. Likud'u da elinin tersiyle iterek lakabına uygun hareket etti. Likud'da Şaron'a muhalefetin başını eski Maliye Bakanı Binyamin Netanyahu çekiyordu 


</TEXT>
</DOC>
