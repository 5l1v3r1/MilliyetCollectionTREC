<DOC>
<DOCNO> 354186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas20.html </URL>
<DATE> 2005/06/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kıraç Türkçe konuşuyorum, niye İngilizce albüm yapayım 
</HEADLINE>
<TEXT>

     Rock müziği sanatçısı Kıraç, ''Ben Türküm, Türkçe konuşuyorum. Öyleyse niye İngilizce albüm yapayım '' dedi. 
     Kıraç, Bursa Büyükşehir Belediyesi ile Bursa Kültür Sanat ve Turizm Vakfı'nca BKSTV düzenlenen ''44. Uluslararası Bursa Festivali'' kapsamında konser vermek amacıyla geldiği Bursa'da gazetecilerin sorularını yanıtladı. 
     Bir gazetecinin, ''İngilizce kaset çıkarmayı düşünüyor musunuz '' sorusu üzerine Kıraç, şöyle konuştu 
     ''İngilizce konuşamıyorum. Sadece konuşulanları anlayabiliyorum. Ben Türkçe'nin gücüne inanıyorum. Ben Türküm, Türkçe konuşuyorum. Öyleyse niye İngilizce albüm yapayım Size şunu da söyleyeyim, Türkçe hazırlanan bir kasetle yurtdışına açılmak daha kolay bence. Yani İngilizce'den daha kolay. Ricky Martin'i düşünün. Dünya starıydı. İlk çıkış parçası yanlış hatırlamıyorsam İspanyolcaydı. Daha sonra İngilizce albüm yaptı ve şu an düşüşe geçti. Herkes kendi dilinde konuşmalı.'' Çok çalıştığını ve bunu müzikseverlere yansıttığını ifade eden Kıraç, insanların kendisini ''kirlenmeye başlayan müzik dünyasında temiz kalmayı başardığı için'' sevdiğini tahmin ettiğini söyledi. 
     Yaptığı dizi müzikleri konusunda mütevazı olamayacağını belirten Kıraç, Türkiye'de kendisi ve birkaç kişi dışında bu işi ciddi olarak yapan olmadığını savundu. 
     Dizi müziklerini çok önemsediğini vurgulayan Kıraç, ''Bazen kızıyorlar bana, dizi müziği, dizinin önüne geçiyor diye. Bu işle uğraşmak hatta çok çok uğraşmak gerekiyor. İlk önce öyküyü soruyorum ve ne istediklerini öğreniyorum. Örneğin, bu bir şehir dizisi mi Kimler var Oynayanların fotoğraflarına bakıyorum. Daha sonra da hissettiğim şeyi yapıyorum'' diye konuştu. 
     Öncelikli olarak bir sinema filmi çekmek istediğini, daha sonra belki bir dizi çekebileceğini belirten Kıraç, ayrıca her rock sanatçısının hayalinde olduğu gibi rock senfonisi yapmak istediğini kaydetti. 
     
</TEXT>
</DOC>
