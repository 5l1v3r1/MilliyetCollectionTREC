<DOC>
<DOCNO> 391740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy06.html </URL>
<DATE> 2005/11/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Malatya Valisi hakkında inceleme başlatıldı 
</HEADLINE>
<TEXT>

     İçişleri Bakanlığı, Malatya Valisi Osman Derya Kadıoğlu hakkında, çocuk yuvası ile ilgili yaşanan gelişmeler konusunda inceleme yapılması için 2 mülkiye başmüfettişi görevlendirdi. 
     Alınan bilgiye göre, İçişleri Bakanlığı’nın görevlendirdiği iki başmüfettiş, olayın meydana geldiği tarihten hemen sonra, incelemelerde bulunmak üzere Malatya’ya gitti. 
     Başmüfettişlerin yapacağı inceleme sonucu Vali Kadıoğlu hakkında soruşturma açılıp açılmamasına karar verileceği bildirildi. 
     
     VALİ 5 GÜN İZİN ALDI 

     Malatya Çocuk Yuvası’nda yaşanan olaylardan sonra İçişleri Bakanlığı tarafından hakkında inceleme başlatılan Malatya Valisi Osman Derya Kadıoğlu, 5 gün izin alarak Zonguldak’a gitti. 
     Alınan bilgiye göre, Vali Kadıoğlu, Zonguldak’ta ikamet eden ve doğum yapan kızının yanına gitti. 
     Kadıoğlu, AA muhabirine yaptığı açıklamada, İçişleri Bakanlığı’nın kendisiyle ilgili olarak birkaç gün önce inceleme başlattığını belirterek, "Bu bir incelemedir. Açıklama yapmam doğru olmaz" dedi. 
     AKSU'DAN VALİLERE MALATYA GENELGESİ 
     İçişleri Bakanı Abdulkadir Aksu, korunmaya ve bakıma muhtaç, aile, çocuk ve yaşlılarla ilgili bir genelge yayımladı. Bakan Aksu, Malatya’dakine benzer görüntülerin toplumun vicdanını sarstığını, devletin vatandaşlar nezdindeki itibarına zarar verdiğini belirterek, "Devletin himayesine ve şefkatine sığınan insanlara karşı barındıkları yerlerde devleti ve milleti rencide edecek davranışların önlenmesini" istedi. 
     Aksu, "Korunmaya, Bakıma ve Yardıma Muhtaç Aile, Çocuk, Sakat ve Yaşlı Vatandaşlarla" ilgili olarak, bağlı ve ilgili kuruluşlara bakanlık merkez ve taşra teşkilatına ve 81 il valiliğine bir genelge yayınladı. 
     
     "DEVLET BABA" HATIRLATMASI 

     Bakan Aksu, zayıf, düşkün ve kimsesizlerin yanında yer almak, onları korumak, kollamak ve sorunlarına çözüm bulmak görevinin sosyal devlet anlayışının en temel vasfı olmanın yanında tarihten gelen hem devlet geleneği hem de toplumun oluşturduğu en önemli hassasiyet olduğuna vurgu yaptı. Tarih boyunca ve günümüzde pek çok vakıf, dernek gibi sosyal kurumlarla her zaman fakir, kimsesiz, yetim, düşkün ve zayıf vatandaşların yardımına, hem devlet hem de milletin duraksamadan koştuğunu belirten Aksu, "Bu meyanda devletin şefkatine hiç kuşkusuz valilerimiz ve kaymakamlarımız, il ve ilçelerimizde devletin şefkatine ve himayesine sığınmış bu vatandaşlarımızın korunmasında, kollanmasında ve ihtiyaçlarının süratle giderilmesinde çok önemli görevler ve fonksiyonlar icra etmişler ve milletimizin gönlünde ’devlet baba’ unvanıyla yer almışlardır" dedi. 
     
     VİCDANLARI DERİNDEN YARALADI 

     Aksu genelgesinde, son zamanlarda yazılı ve görüntülü medyaya da yansıyan ve toplumun vicdanını derinden yaralayan devletin koruması altındaki korunmaya, bakıma ve yardıma muhtaç aile, çocuk, sakat ve yaşlı vatandaşlara yönelik kötü muamelelerle maalesef karşılandığını ifade ettiği genelgesinde şu uyarıda bulundu 
     "Resmi kurum ve kuruluşlarda bu tür olayların vuku bulmasının devletimizin vatandaşlarımız nezdindeki itibarına büyük zarar vereceği aşikardır. Devletimizin himayesine ve şafkatine sığınan bu insanlarımıza karşı barındıkları yerlerde devletimizi ve milletimizi rencide edecek bu tür davranışların önlenmesi kesinlikle sağlanmalıdır. 
     Bu konuda vali ve kaymakamlarımızın her zamankinden daha fazla duyarlı davranarak üzerlerinde bulunan gözetim ve denetim sorumluluğunun bilinci ile bu görevlerini en etkili biçimde yerine getirmeleri büyük önem taşımaktadır. Bu suretle vali ve kaymakamlarımızın korunmaya, bakıma ve yardıma muhtaç aile, çocuk, sakat ve yaşlı vatandaşlarımızla yakından ilgilenmeleri, hem insanımızın huzur ve esenlik içinde geleceğe güven ve umutla bakarak Türkiye Cumhuriyeti vatandaşı olma onurunu hem de devletimizin itibarını yüceltecektir." 
     
</TEXT>
</DOC>
