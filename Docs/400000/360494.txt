<DOC>
<DOCNO> 360494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur20.html </URL>
<DATE> 2005/07/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Veli Efendi Hipodromunda yangın 
</HEADLINE>
<TEXT>

     Veliefendi Hipodromu’nda çıkan yangın itfaiye ekiplerince söndürüldü. Yangında, şeref tribünündeki halı ve bazı sandalyeler zarar gördü. 
     Alınan bilgiye göre, Veliefendi Hipodromu Şeref Tribünü’nde saat 10.30 sıralarında henüz belirlenemeyen nedenle yangın çıktı. Yangına, Zeytinburnu ve Bakırköy itfaiye ekipleri müdahale etti. 
     Şeref tribününde maddi hasara ve VIP salonunun bazı camlarının da kırılmasına yol açan yangın, itfaiye ekiplerince söndürüldü. 
     Türkiye Jokey Kulübü TJK Genel Müdürü Turgay Kop, hipodromda AA muhabirine yaptığı açıklamada, olayı duyar duymaz geldiğini, yangının çıkış nedenini henüz bilmediklerini, alevlerin rüzgarın da etkisiyle büyüyüp şeref tribünündeki halı ve bazı sandalyelerin yanmasına yol açtığını söyledi. 
     Kop, yeni onarım yaptıkları şeref tribününde maddi hasar meydana geldiğini kaydetti. Bugün koşu olmayan hipodromda çıkan yangına ilişkin soruşturma sürüyor. 
     
</TEXT>
</DOC>
