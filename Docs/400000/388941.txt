<DOC>
<DOCNO> 388941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo08.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gibernau sürprizi 
</HEADLINE>
<TEXT>


İspanyol pilot sıralama turlarında ilk sıraya yerleşirken Yamaha'nın dünya şampiyonu yıldızı Valentino Rossi 4. olabildi 


MotoGP'nin dün yapılan sıralama turlarında süpriz bir sonuç elde edildi ve en hızlı zamanı Movistar Honda takımından Sete Gibernau yaptı. İstanbul Park'ta bir saat süren sıramada 1.52.334'lük bir zaman elde eden İspanyol pilot, bugünkü yarışa ilk sırada başlayacak. Gibernau'nun ardından takım arkadaşı İtalyan Marco Melandri 1.52.463 ile ikinci sırayı alırken, Persol Honda'dan Nicky Hayden da 1.52.976'lık dereceyle üçüncü oldu. Bu sezon şampiyonluğunu daha önce ilan eden Yamaha'nın yıldızı Valentino Rossi ise 1.53.177 ile ancak 4. olabildi. 250 cc sıralamasında ilk sırayı 1.56.930'luk derecesiyle San Marinolu Alex De Angelis elde ederken 125 cc kategorisinde sezon lideri Thomas Lüthi 2.03.585'lük derecesiyle ilk sıraya yerleşti. Sezonun 16. yarışı olan İstanbul Park'taki mücadele, bugün 15.00'te start alacak. 

GÜNÜN PROGRAMI 08.45-09.05 - 125 cc ısınma turları 09.15-09.35 - 250 cc ısınma turları 09.45-10.05 - MotoGP ısınma turları 10.10-10.25 Açılış töreni 10.35 SSA Türkiye Şamp. Yarış 10 Tur 12.00-125 cc Yarış 19 tur 13.15-250 cc Yarış 20 tur 15.00-MotoGP Yarış 22 tur 

Başbakan geliyor 
İstanbul Park'ta bugün yapılacak yarışı Başbakan Recep Tayyip Erdoğan da izleyecek. TMF Başkanı Bekir Yunus Uçar, Erdoğan'ın yarışı kazanacak pilota kupasını takdim edeceğini belirterek, "Başbakanımız bizi yalnız bırakmayacak. Ayrıca Başbakan Yardımcımız Mehmet Ali Şahin ve bazı bakanlarımız da İstanbul Park'ta olacak" dedi. 

Yerimiz değişti 
MotoGP'de gelecek yılın takvimi belirlendi. 2006'da İstanbul Park'taki Türkiye GP'si 30 Nisan'da yapılacak. MotoGP'nin üçüncü ayağı olarak gerçekleşecek yarış için yaklaşık altı ay sonra dünyaca ünlü motosiklet yıldızları yeniden İstanbul Park pistine çıkmış olacak. 26 Mart'ta İspanya'nın Jerez pistinde başlayacak 17 yarışlık yeni sezon, 29 Ekim'de yine İspanya'nın Valencia kentinde son bulacak. 

Uçar gururlu 
Motosiklet Federasyonu Başkanı Bekir Yunus Uçar, 1.5 yıllık federasyon olarak dünyanın en büyük motor sporları organizasyonlarından biri yapmanın gururunu yaşadıklarını söyledi. Amatör ruhla çalışan profesyonellerin özverili çalışmalarıyla bu günlere geldiklerini vurgulayan Uçar, "Devlete yük olmuyoruz. Maaşlı çalışanımız üç kişi. Belediyemizin de katkısını unutmamak lazım. Büyük yarışa 20 bini yabancı yaklaşık 70 bin kişi bekliyoruz" dedi 


</TEXT>
</DOC>
