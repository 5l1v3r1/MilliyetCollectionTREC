<DOC>
<DOCNO> 391258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
4.8'lik deprem korkutmadı 
</HEADLINE>
<TEXT>


İzmir'de merkez üssü Ege Denizi olan 4.8 ve 4.2 büyüklüğünde iki sarsıntı daha meydana geldi. 23-31 Ekim tarihleri arasında İzmir ve çevresinde toplam 143 deprem yaşandı 

İZMİR İSTANBUL AA ANKA 

İzmir'de, 17 Ekim'de meydana gelen sarsıntıların ardından merkez üssü Ege Denizi olan 4.8 ve 4.2 büyüklüğünde 2 sarsıntı daha meydana geldi. 
Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, İzmir Seferihisar açıklarında 07.26'da 4.8, 08.48'de de 4.2 büyüklüğünde depremler kaydedildi. Sarsıntıları hisseden vatandaşlar arasında harhangi bir panik yaşanmadı. İzmir'de normal hayat devam etti. 

8 günde 143 sarsıntı 
Dün sabah yeniden sarsılan İzmir ve çevresi, uzun süredir hafif ve çok hafif şiddetli depremlerle sarsılıyor. BÜ Kandilli Rasathanesi ve Deprem Araştırma Enstitüsü verilerine göre, 23-31 Ekim tarihleri arasında merkez üssü Seferihisar ve açıkları olan, büyüklükleri 2.8-4.8 arasında değişen 92 sarsıntı meydana geldi. Aynı tarihlerde merkez üssü Uzunkuyu ve Urla olan büyüklüğü 2.7-4.0 arasında 24 deprem oldu. Ege Denizi'nde de 2.8-3.7 şiddetinde aynı tarihlerde 27 sarsıntı yaşandı. Böylece İzmir ve çevresinde söz konusu tarihlerde 143 deprem yaşandı. 

Deprem dizinleri 
BÜ Ulusal Deprem İzleme Merkezi açıklamasına göre, bölge depremsellik açısından yoğun bir yöre ve Batı Anadolu ve Ege'nin genel tektonik rejimi içinde değerlendiriliyor. Seferihisar-Sığacık Körfezleri, Urla, Karaburun açıkları ve Sakız Adası civarı yoğun deprem etkinliğiyle dikkat çekiyor. Ancak bölgede bulunan faylar genel anlamda büyüklükleri 5.5-6.0 arasında depremler üretiyor. 
Özellikle Karaburun civarındaki sarsıntılarda deprem oluş düzeni "deprem dizinleri" şeklinde meydana geliyor. 

Bu fayın ismi yok 

İzmir'deki depremlerin, Kuşadası Körfezi'ne doğru devam eden bir fayda olduğu öne sürüldü 


Dokuz Eylül Üniversitesi Deniz Bilimleri ve Teknolojisi Enstitüsü Öğretim Üyesi ve Ege Bölgesi Araştırma ve Uygulama Merkezi Müdürü Prof. Dr. Atilla Uluğ, Seferihisar açıklarında büyüklükleri 4'ün üzerinde olan 4 deprem yaşanmasının, 5. yırtılmaya işaret edebileceğini kaydetti. 
Uluğ, İzmir'de 17 Ekim'de başlayan depremlerin Karaburun değil, ona 90 derecelik açıyla başlangıç yeri Yağcılar-Seferihisar olan ve denizin içinden Kuşadası Körfezi'ne doğru devam eden ismi verilmeyen bir fayda olduğunu öne sürdü. 17-21 Ekim tarihlerinde meydana gelen 4 ana şokun ardından devamlılık gösteren sarsıntıların ardırdan son 2 günde kaydedilen 4.5, 4.1, 4.8 ve 4.2'lik sarsıntıların düşündürücü olduğunu ifade eden Uluğ, "Etkinlik artarak devam edebilir. Fayın önü açık ve denize uzanıyor. Tek endişe, yolunun üzerinde başka sapaklar var. Birikmiş enerji varsa, bağımsız ve farklı doğrultularda deprem üretebilir" dedi. Uluğ, karar verebilmek için bir hafta beklenmesi gerektiğini ifade etti. 

'Devlet yapılarını denetlesin' 

SHP lideri Karayalçın, İzmir'le ilgili projeler geliştireceklerini belirtti 

ELİF DEMİRCİ DHA 
SHP Genel Başkanı Murat Karayalçın, İzmir'i takibe aldıklarını, kentin sorunlarının çözümü için milli projeler geliştireceklerini belirterek, "Bundan sonra her ay İzmir'e geleceğim" dedi. Karayalçın, deprem bölgeleri olan Urla ve Seferihisar'ı ziyaret etmek için geldiği İzmir'de genel başkan yardımcıları Hakkı Akalın, Fehmi Işıklar'la birlikte düzenlediği basın toplantısında devletin yapıların denetimi konusunda ciddi çalışmasını istedi. 
Devletin organlarının uyumlu çalışmasının zorunluluk olduğunu hatırlatan Karayalçın, "Cumhurbaşkanımızın mesajlarını Başbakan ve hükümet önemle göz önünde tutmalı. Türkiye tarihinde ilk kez bir üniversite rektörü tutuklanıyor. Partizan kadrolaşmanın olumsuzlukları Malatya Çocuk Yuvası ile gözler önüne serildi" diye konuştu. Karayalçın, Nimet Çubukçu'nun istifasının istenmesine yönelik bir soruya da, "Bakanın ya da hükümetin istifasından rahatsızlık duymayız" yanıtını verdi. 



</TEXT>
</DOC>
