<DOC>
<DOCNO> 375305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/tamer.html </URL>
<DATE> 2005/09/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye'nin potansiyeli her yerden fışkırıyor 
</HEADLINE>
<TEXT>


İngiliz The Economist dergisinde Çamlıhemşin mahreçli bir haber var Rize yaylalarının mücevher değerindeki eşsiz doğal güzelliklerinden söz ediliyor. Rize bizim Başbakan'ın memleketi değil miydi 
Financial Times'da sadece fındıklardan oluşan koca bir fotoğraf, altında da "700 - 900 bin tonluk dünya fındık mahsulünün 85'i Türkiye'den" yazıyor. Nestle gibi dünya çikolata devlerinin yetkilileri, fındık fiyatlarının son 2 yılda 5 kat artmasının şaşkınlığı içinde. 2003'te tonu 2 bin 150 dolarken, bugün 11 bin 120 dolara fırlamış olmasını "kötü mahsulün" yanı sıra "kötü politikayla" açıklıyorlar 
Nereden baktığınıza bağlı tabii. Onların "kötü politika" dediği, bizim için "iyi politika" herhalde. Sahi AKP iktidara geldikten hemen sonra Başbakan Erdoğan'ın sağ kolu Cüneyt Zapsu, kendisinin de üreticileri arasında yer aldığı fındık meselesiyle epey gündeme gelmemiş miydi 

İstanbul'u keşfettiler 
New York Times gazetesi, 16 eylülde başlayacak olan Uluslararası İstanbul Bienali'ni okurlarına "İstanbul'da 1000 minarenin ortasında sanat çiçek açıyor" diye duyurmuş. İstanbul Kültür ve Sanat Vakfı da, Eczacıbaşı ailesi de bienalin sesini dünyada daha fazla duyurmak için yıllardır didiniyorlardı. Nihayet 2 yıl önceki son bienalde, yabancı sanat çevrelerinin ilgi patlamasına tanık olduk. AKP'nin iktidara gelmesinden sonraki ilk bienal oluşu da bu ilgi artışında etkili oldu. 
Amerikan Newsweek dergisi İstanbul'u kapak yapmış. Bir rönesans yaşayan İstanbul'un Avrupa'nın en muhteşem metropollerinden biri haline geldiğini yazıyor. Hatta "Türkiye AB'ye giremese de İstanbul onlara yeter" yorumunu yapıyor. Bana göre İstanbul'un bir rönesans yaşadığı falan yok. İstanbulumuz, her zaman muhteşem, ama Formula 1 vesilesiyle Türkiye'ye gelenlerin bunu yeni fark etmiş olmalarına da şaşmıyorum. 
Siz ne kadar uğraşırsanız uğraşın, pek çok faktörün biraraya gelmesi lazım ki varolan potansiyel açığa çıksın. Ama harcanan çabalar kesinlikle boşa gitmiyor. Ve gün geliyor, 1 artı 1'in toplamı 2 değil, 5 hatta 10 edebiliyor. Şimdi Türkiye moda. Batı, Türkiye'yi yeni keşfetmiş olmanın heyecanını yaşıyor. 

Eski ezber bozulunca... 
Bu arada dünyada, gidecek yer arayan oluk gibi para var. 11 Eylül'ü izleyen gelişmeler eski ezberi bozduğu için, haritayı açıp bakıyorlar nereye gitsek diye... Öyle bakınca da Türkiye, pek çok nedenle bir çekim merkezi oluyor 
1 Yabancı sermayenin Türkiye'ye teveccühünde kilidi açan kritik anahtar kuşkusuz Avrupa Birliği. Bu yol tayini, insanlara güven veriyor. 
2 Amerika'da, hatta Avrupa'da kendini eskisi gibi güvenli hissetmeyen Arap sermayesi, Türkiye'yi hem bir fırsatlar ülkesi olarak görüyor, hem de AKP yönetimini kendisine daha yakın buluyor. 
3 Gelişmiş ülkelerin hiçbirinde bulamayacakları kadar liberal, dandik ülkelerin hiçbirinde bulamayacakları kadar Batı standartlarında tıkır tıkır işleyen bir bankacılık sistemimiz de önemli bir etken. Üstelik paranın kaynağı bile sorulmaz 
3 Türkiye, bütün benzeri ülkelere göre çok daha köklü bir piyasa ekonomisi deneyimi ve ona paralel bir girişimci sınıfa sahip. Haydi gidelim Türkiye'de iş yapalım dendiğinde Romanya, Bulgaristan, Hırvatistan ve hatta Polonya'ya göre bir muhatap bulmak çok daha kolay. 
4 Peşpeşe krizler sonrasında Türkiye'deki girişimci sınıf da yabancılarla işbirliğine eskisinden daha istekli. 
5 AKP iktidarının özelleştirmeye "Bu işi yapalım bitsin. Yük üstümüzden gitsin, para gelsin" mantığıyla bakması da işleri hızlandırıyor. 
Tatilde günlük rutinin dışına çıkıp da Türkiye'ye bakınca, memleketimin birbiriyle taban tabana çelişen manzaraları bana iyice sırıttı. Bunları da sizlerle paylaşmak istedim. Bugün toz pembe tablodan kesitler verdim. Yarın madalyonun diğer yüzüne bakacağız. 



</TEXT>
</DOC>
