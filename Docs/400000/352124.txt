<DOC>
<DOCNO> 352124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun14.html </URL>
<DATE> 2005/06/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Washington Post Kürtler, Kerkük'te yüzlerce Türkmen'i tutukladı 
</HEADLINE>
<TEXT>

     Irak'ta Kürtlerin Kerkük kentinde yüzlerce Türkmen ve Arabı tutuklayarak, kuzey Irak'taki cezaevlerine gizlice gönderdiği bildirildi. 
     Washington Post gazetesinin, ABD hükümeti belgeleri ve tutuklananların ailelerine dayanarak bugün verdiği habere göre, Kürt güvenlik birimleri, Kerkük sokaklarında Türkmen ve Arapları tutukladı. Bu tutuklamalar, bazen Amerikan güçlerinin bilgisi dahilinde yapıldı. 
     Gazete, Dışişleri Bakanlığı'nca Beyaz Saray, Savunma Bakanlığı Pentagon ve ABD'nin Bağdat Büyükelçiliği'ne gönderilen ve yasadışı tutuklamalar ile cezaevine nakiller konusundaki kaygıların ifade edildiği gizli bir telgrafı ele geçirdiğini yazdı. 
     Telgrafta tutuklamaların, Kürt siyasi partilerin ''yükselen kışkırtıcı tavır içinde Kerkük'te otoritesini uygulamayı'' amaçlayan ''planlı ve yaygın girişiminin'' parçası olduğunun ifade edildiğini belirten gazeteye göre, ''5 Haziran tarihli telgrafta zorla yapılan tutuklamaların, sadece etnik gruplar arasındaki gerilimi artırdığı ve ABD'nin güvenilirliğini tehlikeye attığı'' kaydediliyor. 
     Washington Post, Arap liderleri, Kerkük polisi ve Amerikalı yetkililerin, ''Türkmen ve Araplara yönelik tutuklamaların, iki Kürt partisinin Kerkük'te kontrolünü sağlamlaştırdığı 30 Ocak'taki seçimden sonra hız kazandığını'' söylediğini de yazdı. 
     Saddam Hüseyin rejimi döneminde, Araplara ev ve ekonomik teşvikler verilerek Kerkük kentinin etnik dengesini değiştirmeyi amaçlayan ''Araplaştırma'' siyaseti, Türkmenler ve Kürtlerin tepkisini çekmişti. 
     Irak'ın ABD önderliğindeki koalisyon güçlerince işgalinden sonra çok sayıda Kürt kente dönmüş ve kent üzerindeki kontrolünü artırmıştı. 
     
</TEXT>
</DOC>
