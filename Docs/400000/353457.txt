<DOC>
<DOCNO> 353457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko03.html </URL>
<DATE> 2005/06/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tüketici kredilerinde liderliği Ziraat Bankası aldı... 
</HEADLINE>
<TEXT>

     Nema karşılığı kredi uygulaması başlatan Ziraat Bankası, tüketici kredilerinde liderliğe yükseldi. Bankaların mart ayı sonu itibarıyla 17.7 milyar YTL’ye kadar yükselen tüketici kredisi alacaklarında, Ziraat Bankası 3.6 milyar YTL’yle ilk sırada yer aldı. Aynı tarih itibarıyla 14 milyar YTL düzeyinde oluşan kredi kartı alacaklarında ise Yapı Kredi 3.1 milyar YTL’yle başı çekti. 
     ANKA’nın bankaların Muhasebe Uygulama Yönetmeliği MUY çerçevesinde hazırladıkları enflasyona göre düzeltilmiş mali tablolarından derlediği verilere göre, 31 bankanın bu yıl mart ayı sonu itibarıyla toplam tüketici kredisi alacakları 17 milyar 713.9 milyon YTL’ye yükseldi. Bu kredilerin 6 milyar 131.4 milyon YTL’sini kısa vadeli, 11 milyar 582.5 milyon YTL’sini ise orta-uzun vadeli tüketici kredileri oluşturdu. 
     
     ZİRAAT BANKASI İLK SIRAYA ÇIKTI 

     Ziraat Bankası, bireysel kredilerde ilk sıraya yükseldi. Bu yıl nema karşılığı tüketici kredisi uygulaması başlatan Banka’nın, mart sonunda bireysel kredi alacakları 3 milyar 603.3 milyon YTL’yi buldu. Banka’nın tüketicilere açtığı krediler, ilk üç ayda yüzde 59.8 oranında hızlı bir büyüme kaydetti. Ziraat Bankası, 2004 sonunda 2 milyar 255 milyon YTL’lik bireysel krediyle ikinci sırada yer almıştı. 
     
     VAKIFBANK İKİNCİ, AKBANK ÜÇÜNCÜ 

     Ziraat’i 3 milyar 361.8 milyon YTL’lik tüketici kredisiyle Vakıfbank, 2 milyar 416 milyon YTL’lik krediyle Akbank izledi. Vakıfbank’ın bireysel kredileri ilk çeyrekte yüzde 4 artarken, Akbank’ın kredilerindeki artış yüzde 20.2’yi buldu. 
     İş Bankası’nın bireysel kredileri sözkonusu dönemde yüzde 18.6 artarak 1 milyar 891.6 milyon YTL’ye, HSBC Bank’ın kredileri yüzde 23.9 artarak 1 milyar 162.5 milyon YTL’ye, Garanti Bankası’nın kredileri yüzde 74 artarak 1 milyar 158.1 milyon YTL’ye ulaşırken, Oyakbank’ın bireysel kredileri yüzde 1.1 azalarak 1 milyar 112.3 milyon YTL’ye indi. 
     
     KREDİ KARTLARINDA YAPI KREDİ ÖNDE 

     Bankaların mart ayı sonu itibariyle toplam kredi kartı alacakları ise 14 milyar 19.6 milyon YTL düzeyinde oluştu. Tüketicilere kredi kartıyla en fazla krediyi Yapı ve Kredi Bankası kullandırıyor. Yapı Kredi’nin kredi kartı alacakları, ilk üç ayda yüzde 0.6 artarak 3 milyar 134.3 milyon YTL’ye yükseldi. 
     Garanti Bankası 2 milyar 874 milyon YTL’lik kredi kartı alacaklarıyla ikinci, Akbank 1 milyar 921.5 milyon YTL’yle üçüncü sırada yer aldı. Garanti’nin kredi kartı alacakları yüzde 2.4, Akbank’ın kredi kartı alacakları yüzde 2.8 arttı. 
     Daha sonra, 1 milyar 504 milyon YTL’lik kredi kartı alacaklarıyla İş Bankası, 1 milyar 45.9 milyon YTL’yle Finansbank, 1 milyar 40.2 milyon YTL’yle HSBC Bank, 605 milyon YTL’yle Vakıfbank, 363 milyon YTL’yle Dışbank, 303.2 milyon YTL’yle Denizbank geldi. Bireysel kredilerde ilk sıraya çıkan Ziraat Bankası’nın, kredi kartı alacakları ise 264 milyon YTL düzeyinde kaldı. 
     
     TOPLAM KREDİLERDE AKBANK İLK SIRADA 

     Tüketicilere, bireysel kredi ve kredi kartları yoluyla ise en fazla krediyi Akbank’ın kullandırdığı belirlendi. Bankaların tüketici kredisi ve kredi kartı alacaklarının toplam tutarı, mart ayı sonu itibarıyla 31 milyar 733.5 milyon YTL’ye çıktı. Toplam kredilerde Akbank 4 milyar 337.2 milyon YTL’yle ilk sırada yer aldı. Akbank’ın toplamdaki payı yüzde 13.7 düzeyinde oluştu. 
     Akbank’ı 4 milyar 32.1 milyon YTL’lik krediyle Garanti Bankası, 3 milyar 966.8 milyon YTL’yle Vakıfbank izledi. Garanti’nin toplam tüketici kredisi ve kredi kartı alacakları, üç ayda yüzde 16.1, Vakıfbank’ın toplam kredileri yüzde 3.6 arttı. 
     Mart ayı sonu itibarıyla tüketicilere bireysel ve kredi kartları yoluyla Ziraat Bankası 3 milyar 867.3 milyon YTL, Yapı Kredi 3 milyar 813.3 milyon YTL, İş Bankası 3 milyar 495.7 milyon YTL’lik kredi kullandırdı. Ziraat’ın toplam kredileri yüzde 53, Yapı Kredi’nin kredileri yüzde 0.9, İş Bankası’nın kredileri de yüzde 10.2 arttı. 
     Daha sonra, 2 milyar 202.7 milyon YTL’lik krediyle HSBC Bank, 1 milyar 658.8 milyon YTL’yle Finansbank, 1 milyar 217.4 milyon YTL’yle Oyakbank geldi. 
     
</TEXT>
</DOC>
