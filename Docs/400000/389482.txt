<DOC>
<DOCNO> 389482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko15.html </URL>
<DATE> 2005/10/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
''Vergi ziyaı'' cezasıyla ilgili iptal kararı Maliye'de sıkıntı yarattı 
</HEADLINE>
<TEXT>

     Türkan Al AA 

Anayasa Mahkemesi'nin vergi kaçakçılarına uygulanan ''vergi ziyaı'' cezasıyla ilgili iptal kararı, Maliye'de sıkıntı yarattı. Bakanlık, yeni bir cezalandırma sistemi için harekete geçti. 
     Alınan bilgiye göre, iptal kararı sonrası eğer yeni bir yasal düzenlemeye gidilmezse, 6 ay sonra vergi kaçıranlara hiç bir ceza verilemeyecek. 
     Denetim birimlerinin geriye dönük vergi incelemelerinde de, çeşitli sorunlar ortaya çıkabilecek. 
     Maliye Bakanlığı bu nedenle, Anayasa Mahkemesi'nin iptal kararının ardından, hemen yeni bir yasal düzenleme için çalışmalara başladı. 
     Bakanlık yetkilileri, Anayasa Mahkemesi'nin vergi ziyaı cezasının hesabında gecikme faiziyle ilgili hükmü Anayasaya aykırı bulduğuna işaret ederek, şu değerlendirmede bulundular 
     ''Anayasa Mahkemesi, bu kararıyla bize Vergi ziyaını gecikme zammına bağlamayın diyor. Yeni düzenlemeyi yaparken vergi ziyaı cezasının hesabında başka bir yol bulmamız gerekiyor. Şimdi onu araştırıyoruz. Ortada hiçbir hukuki boşluk bırakmamak için Vergi Usul Kanunu'nun iptal edilen bu hükmüyle ilgili yasal düzenlemeyi biran önce gerçekleştirmemiz gerekiyor.'' 
     
     VERGİ ZİYAI CEZASI 

     Anayasa Mahkemesi'nin iptal kararı verdiği vergi ziyaı, ''M ''Mükellefin veya sorumlunun vergilendirme ile ilgili ödevlerini zamanında yerine getirmemesi veya eksik yerine getirmesi yüzünden verginin zamanında tahakkuk ettirilmemesi veya eksik tahakkuk ettirilmesi'' şeklinde tanımlanıyor. 
     Şahsi, medeni haller veya aile durumu hakkında gerçeğe aykırı beyanlar ile diğer yollarla verginin noksan tahakkuk ettirilmesine veya haksız yere geri verilmesine sebebiyet vermek de vergi ziyaı kapsamına giriyor. 
     Bu suçu işleyenlere de vergi ziyaı cezası öngörülüyor. 
     
     İPTAL SÜRECİ 

     Ordu Vergi Mahkemesi, Vergi Usul Kanunu'nun vergi ziyaı cezasına ilişkin 344. maddesinin ikinci fıkrasındaki ''Bu ceza, ziyaa uğratılan verginin 1 katına, bu verginin kendi kanununda belirtilen normal vade tarihinden cezaya ilişkin ihbarnamenin düzenlendiği tarihe kadar geçen süre için, bu Kanunun ziyaa uğratılan vergi tutarı üzerinden hesaplanan gecikme faizinin yarısının eklenmesi suretiyle bulunur'' hükmünün, Anayasaya aykırı olduğu iddasıyla Anayasa Mahkemesi'ne başvurmuştu. 
     Söz konusu cezanın, vergi, resim, harç ve benzeri mali yükümlülük karakteri taşımamakla birlikte, vergi ziyaı suçu işleyenlere yönelik bir yaptırım olduğu sonucuna varan Anayasa Mahkemesi, Ordu Vergi Mahkemesini haklı buldu. 
     
     SORUN, GECİKME ZAMMI 

     Vergi ziyaı cezasına ilişkin oranların yasayla belirlenmesi gerektiğini belirten Anayasa Mahkemesi, ancak vergi ziyaı cezasının hesabında kullanılan gecikme faizinin Bakanlar Kurulu'nca belirlendiğine dikkati çekti. Mahkeme, bu nedenle Vergi Usul Kanunu'nun vergi ziyaı cezasına ilişkin bu hükmünü iptal etti. 
     Mahkemenin iptal gerekçesi, geçtiğimiz Perşembe günü Resmi Gazete'de yayımlandı. Gerekçede, Anayasaya aykırılık kararı şu şekilde ifade edildi 
     ''Kuralda ziyaa uğratılan verginin 1 katına eklenecek olan cezanın hesaplanmasında esas alınacak olan gecikme faiz oranının Bakanlar Kurulu tarafından ne zaman belirleneceğinin bilinmemesi ve bu durumun sonuçta öngörülecek ceza miktarında belirsizliğe yol açacak olması, Anayasa'nın 38. maddesinde sözü edilen ceza ve ceza yerine geçen güvenlik tedbirleri ancak kanunla konulur ve 2. maddesindeki Hukuk devleti ilkelerine aykırılık oluşturur.'' Anayasa Mahkemesi, devlete hiç gelir beyan etmeyerek, ya da düşük beyanda bulunarak vergi kaçıranlara yönelik vergi ziyaı cezasını iptal ederken, ortaya çıkacak hukuki boşluğu dikkate alarak, gerekli düzenlemelerin yapılması amacıyla iptal kararının, Resmi Gazete'de yayımı tarihinden 6 ay sonra yürürlüğe girmesini de kararlaştırdı. 
     
</TEXT>
</DOC>
