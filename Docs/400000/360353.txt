<DOC>
<DOCNO> 360353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun31.html </URL>
<DATE> 2005/07/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Talat Ambargo insan onuruyla bağdaşmayan bir uygulamadır... 
</HEADLINE>
<TEXT>

     KKTC Cumhurbaşkanı Mehmet Ali Talat, ambargoyu, ''insanların kimlik arayışı ve kimlik bunalımının at başı gittiği bir baskı dönemi'' olarak tanımlayarak, ''Ambargo insan onuruyla bağdaşmayan bir uygulamadır'' dedi. 
     Cumhurbaşkanı Talat, Niyazi Okutan başkanlığındaki Kıbrıs Türk Futbol Federasyonu'nun KTFF yeni yönetim kurulunu kabul etti. 
     Talat, kabulde yaptığı konuşmada, genel olarak ambargo koyma yetkisinin Birleşmiş Milletler'e, Güvenlik Konseyi veya tek tek devletlere ait olduğuna işaret ederek, Kıbrıslı Türkler üzerindeki ''sesiz ambargonun'' ise bu kriterlere uymadığını söyledi. 
     Kıbrıs Türklerine uygulanan ambargonun, Kıbrıs Rum yönetiminin çeşitli manevralarla sağlamayı başardığı bir uygulama olduğuna dikkati çeken Talat, bunun üzücü bir durum yarattığına, çünkü ortada ''Kıbrıslı Türkler uluslararası alanda spor yapamaz'' diye ne BM, ne de herhangi bir devletin kararı olduğuna işaret etti. 
     Talat, Kıbrıslı Türklerin uluslararası alanda spor yapmasına bir tek Rum yönetiminin engel çıkardığını, gerekçesini de Kıbrıs Türk tarafının ''ayrılıkçı'' olduğu iddiasına dayandırdığını kaydetti. 
     ''24 Nisan 2004 referandumuyla Kıbrıs Türkünün ayrılıkçı olmadığını ispat ettiğine'' işaret eden Talat, ''Dolayısıyla artık bu türden ambargoların hiçbir anlamı kalmadı. Bu türden ambargoların tamamen ortadan kalkması gerekiyor. Kıbrıs Türkü dünyayla bütünleşme hak ve yetkisine sahiptir. Ayrıca Kıbrıs sorununa yönelik, dünyanın desteklediği, onay verdiği bir genel politikayı da savunduğu için artık ceza uygulamasına maruz kalması söz konusu olmamalıdır'' dedi. 
     
     ''AMBARGOLARIN HİÇBİR TUTAR YANI YOK' 
     Talat, Kıbrıs Türklerine uygulanan ambargonun hiçbir tutar yanı ve dayanağı olmadığını vurgulayarak, ambargonun uzun süre devam edemeyeceğini, bunun bir şekilde ortadan kaldırılması gerektiğini söyledi ''Çünkü Kıbrıslı Türklerin, 'geçmişte olan hatalarının' cezasını çekerek bugün bu uygulamayla karşı karşıya kalmaması gerektiğini'' ifade eden Talat, ''Geçmişte olan hatalar derken, dünya öyle kabul ediyordu, öyle görüyordu diye söylüyorum. Yoksa onların gerçek olduğu açısından söylemiyorum'' dedi. 
     Cumhurbaşkanı Talat, Futbol Federasyonu yeni Yönetim Kurulu'na başarı diledi. 
     Talat, 1955'te kurulan KTFF'nin Kıbrıs Türk toplumunun köklü kurumlarından bir olduğunu, 1960 Kıbrıs Cumhuriyeti'nin bu kurumdan sonra ortaya çıktığını belirtti. 
     KTFF Başkanı Niyazi Okutan ise Kıbrıs Türk futbolunu daha ileri götürmek amacıyla yeni bir vizyonla göreve geldiklerini, arzu ve istekle çalışmaya başladıklarını belirterek, FIFA'nın Rum-Türk ortak lig kurulması veya dostluk maçları yapılmasına yönelik her iki tarafa öneri yapma hazırlığı içinde olduğu duyumlarını aldıklarını söyledi. 
     Okutan, FIFA'nın önerilerinin temmuz sonu ve ya ağustos başında yapmayı planladığı yönünde bilgileri olduğunu açıkladı. 
     
</TEXT>
</DOC>
