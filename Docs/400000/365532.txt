<DOC>
<DOCNO> 365532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas19.html </URL>
<DATE> 2005/07/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Belçika'da ilk eşcinsel boşanma davası... 
</HEADLINE>
<TEXT>

     Brüksel'in Jette bölgesinde, resmi nikahlı bir eşcinsel çift boşanma davası açtı. 
     Belçika'da, 2003 yılında eşcinsellere yasal nikah hakkı verilmesinden bu yana bir ilki oluşturan boşanma davası, basın ve kamuoyu tarafından yakından izleniyor. 
     Boşanma talebinde bulunan erkek çift, yasanın yürürlüğe girdiği 1 Haziran 2003 tarihinden hemen sonra, ilk nikah yapanlardan olmuştu. 
     Hakim önüne, ''birbirlerine dargın'' olarak çıkan iki erkek, avukatları aracılığıyla diyalogu sürdürdüklerini, geri adım atmayacaklarını ifade ettiler. 
     Belçikalı hukukçular, evlenen eşcinseller arasında da boşananlar olmasının doğal görülmesi gerektiğini, ülkede boşanma oranının çok yüksek olduğunu belirttiler. 
     AB'nin istatistik örgütü Eurostat'ın verilerine göre, AB ülkeleri genelinde evliliklerin 1960'lı yıllarda yüzde 14'ü, 1970'li yıllarda yüzde 22'si, 1980'li yıllarda yüzde 27'si boşanmayla sonuçlanırken, 1990'lı yıllarda bu oran ortalama yüzde 35'i buluyor. 
     AB üyeleri arasında en fazla boşanma görülen ülkelerin başında, yüzde 60'a varan oranla Belçika geliyor. Belçika'yı İsveç yüzde 50 , Finlandiya yüzde 49 , İngiltere yüzde 45 ve Danimarka yüzde 41 izliyor. 
     
     YASAL NİKAH 
     Resmi nikah yapmalarına izin veren yasanın 1 Haziran 2003 tarihinden itibaren yürürlüğe girmesinden bu yana yüzlerce eşcinsel çiftin evlendiği Belçika'da, bu sürede ülkedeki nikahların yüzde 5'inin eşcinseller arasında olduğu bildiriliyor. 
     Kanun tasarısı çerçevesinde, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'', ''eşcinsellere ayrımcılık yapılmaması gerektiği'' görüşleri savunulmuştu. 
     Danıştay, söz konusu tasarıda ''evlilik tanımının yanlış yapıldığını'' ve ''Belçika'da eşcinsellere ayrımcılık yapılmadığını'' belirterek tasarıya karşı çıkmıştı. 
     Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üremesi ve insan türünün varlığının devamının sağlanması'' olduğu savunulmuştu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini anlatmıştı. 
     Danıştay, Belçikalı eşcinsellere birlikte yaşama ve sosyal haklardan yararlanma hakkının yasal olarak tanındığını, bunun yeterli olduğunu, yasal nikah hakkının verilmesine ''kırmızı ışık'' yaktığını duyurmuştu. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. Hükümet yetkilileri, Danıştay'ın rolünün ''manevi ve ahlaki yorumlar yapmak'' veya ''sansürcülük'' değil, teknik tavsiyelerde bulunmak olduğunu söylemişlerdi. 
     Belçika'daki yasa, eşcinsellere miras, sosyal haklar, vergi mükellefiyetleri, soyadı, tabiiyet gibi konularda tüm evli çiftlerle aynı hakları tanıyor. 
     Belçika, bu yasa ile, yabancı ülkelerdeki eşcinsel evlilikleri de resmen tanıyor, ancak Belçika'daki eşcinsel nikahları, Hollanda dışındaki ülkeler tarafından resmen tanınmıyor. 
     Eşcinsellere evlat edinme hakkı verilmesine ilişkin bir yasa tasarısını da gündeme taşıyan siyasi partiler, bu konuda Danıştay'dan görüş istediler. 
     
</TEXT>
</DOC>
