<DOC>
<DOCNO> 393788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy07.html </URL>
<DATE> 2005/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Büyük Önder Atatürk, Anıtkabir'de devlet töreniyle anıldı 
</HEADLINE>
<TEXT>

     Türkiye Cumhuriyeti’nin kurucusu Büyük Önder Mustafa Kemal Atatürk, ebediyete intikalinin 67. yıldönümünde Anıtkabir’de düzenlenen devlet töreniyle anıldı. 
     Cumhurbaşkanı Ahmet Necdet Sezer başkanlığındaki devlet erkanı, Atatürk’ün kabrine çelenk koyarak, manevi huzurunda saygı duruşunda bulundu. 
     Anıtkabir’deki tören, saat 08.50’de devlet erkanının Aslanlı Yol’dan yürüyüşüyle başladı. 
     Cumhurbaşkanı Sezer başkanlığındaki kortejde TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Tülay Tuğcu, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül ile Devlet Bakanı ve Başbakan Yardımcısı Abdüllatif Şener, Yargıtay Başkanı Osman Arslan, Danıştay Başkanı Ender Çetinkaya, bakanlar kurulunun bazı üyeleri, Kara Kuvvetleri Komutanı Orgeneral Yaşar Büyükanıt, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri, Genelkurmay 2. Başkanı Orgeneral Işık Koşaner, ANAVATAN Partisi Genel Başkanı Erkan Mumcu, bazı siyasi partilerin temsilcileri, bazı milletvekilleri, YÖK Başkanı Prof. Dr. Erdoğan Teziç, bürokratlar ve diğer devlet erkanı yer aldı. 
     Cumhurbaşkanı Sezer, üzerinde "Cumhurbaşkanı" yazılı kırmızı-beyaz karanfillerden oluşan çelengi Büyük Önder’in kabrine koydu. 
     Atatürk’ün 67 yıl önce ebediyete intikal ettiği saat 09.05’te "ti" sesi ve sirenler eşliğinde saygı duruşunda bulunuldu ve İstiklal Marşı okundu. 
     Bu saatte tüm yurtta Atatürk’e saygının ifadesi olarak sirenler çalındı. Vatandaşlar da 2 dakika süreyle saygı duruşunda bulundu. 
     Bütün resmi kurum ve kuruluşlardaki bayraklar yarıya indirildi. 
     
     ANITKABİR ÖZEL DEFTERİ 
     Cumhurbaşkanı Sezer ve protokolde yer alan devlet erkanı, saygı duruşu ve İstiklal Marşı’nın okunmasının ardından Misak-ı Milli Kulesi’ne geçti. 
     Cumhurbaşkanı Sezer, burada Anıtkabir Özel Defteri’ne şunları yazdı 
     "Yüce Atatürk, aramızdan ayrılışının 67’inci yıldönümünde sevgimizi ve saygımızı sunmak, ilke ve devrimlerinize bağlılığımızı yinelemek için huzurundayız. Ulusumuz sizi her gün artan bir gönül borcuyla anmakta, size olan özlemini ortak duygu ve düşüncelerle dile getirmekte, aydınlık yarınlara ulaşmak için çabalarını kararlılıkla sürdürmektedir. Türk Ulusu büyük bedeller ödenerek kurulan laik ve demokratik cumhuriyetimizi ödün vermeden sonsuza kadar yaşatmak ve yeni eserlerle güçlendirmek için ant içmiştir. 
     Ülkemizi karanlıktan aydınlığa çıkaran, toplumumuzu çağdaş yaşam biçimine kavuşturan ölümsüz önderimiz olarak gönüllerdeki erişilmez yeriniz değişmeyecek. Size olan sevgimiz, saygımız ve inancımız artarak sürecektir. Yüksek anınız önünde eğiliyor ve şükranlarımızı sunuyoruz." Sezer, daha önceden deftere yazılmış olan metni yüksek sesle okudu ve imzaladı. 
     Devlet protokolünün katıldığı törenin ardından askeri ve sivil erkan ve öğrenciler, Atatürk’ün mozolesinin önünden saygı geçişi yaptılar. Süleyman Demirel Üniversitesi öğretim görevlileri ve öğrenciler de törene cüppeleriyle katıldı. 
     Öte yandan, tören dolayısıyla Anıtkabir çevresindeki Akdeniz ve Gençlik caddeleri 08.00-11.00 saatleri arasında trafiğe kapatılırken, tören sırasında bir polis helikopteri de bölgede görev yaptı. 
     Anıtkabir saat 11.00’den itibaren halkın ziyaretine açılacak. 
     Büyük Önder’in ebediyete intikalinin yıldönümü dolayısıyla Ulus Atatürk Anıtı, Sıhhiye Zafer Anıtı ve Atatürk Orman Çiftliği Anıtı’na da çelenk konularak, saygı duruşunda bulunuldu. 
     Törenin ardından, Orgeneral Özkök ile beraberindeki komutanlar, Anıtkabir Komutanı’nın odasında bir süre dinlendiler. 
     
</TEXT>
</DOC>
