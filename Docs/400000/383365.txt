<DOC>
<DOCNO> 383365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo19.html </URL>
<DATE> 2005/10/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özdemir Konyaspor maçı zor oldu... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, futbolcularının PSV Eindhoven ile yapılan maçın yorgunluğuyla Konyaspor karşısında oldukça zorlandığını söyledi. 
     Fenerbahçe'nin, Turkcell Süper Ligi'nde dün akşam Konyaspor ile yaptığı maçı değerlendiren Nihat Özdemir, Avrupa Şampiyonlar Ligi'nde 28 Eylül Çarşamba günü PSV Eindhoven karşısında sergiledikleri üstün performansın oyuncularını kafa ve fiziksel olarak bir hayli yorduğunu kaydederek, ''Hemen hemen bütün oyuncuların kafası PSV Eindhoven maçındaydı. Üstün bir performans göstermişlerdi. Hem kafa olarak hem vücut olarak yorgundular'' dedi. 
     Konyaspor'un iyi bir teknik ekip ve futbolcu kadrosuyla, Turkcell Süper Lig'in en iyi takımlarından birisi olduğunu belirten Özdemir, ''Zor bir maç bekliyorduk ve öyle oldu. İlk devre çok kötü bir oyun ortaya koyduk. Ancak ikinci yarıda değişik bir Fenerbahçe vardı sahada. Devre arasındaki taktik ve değişikliklerle ikinci devre iyi oynadık ve gerekli pozisyonları bulduk'' diye konuştu. 
     Anelka'nın kaleci Özden ile girdiği ve golle sonuçlanan pozisyonuyla ilgili yorum yapmayan Özdemir, maç öncesi ve sonralarında hakemler ve kararlarıyla ilgili hiçbir zaman görüş bildirmediklerini ve 2 yıldır da yönetim kurulu olarak bu prensibi uyguladıklarını sözlerine ekledi. 
     
</TEXT>
</DOC>
