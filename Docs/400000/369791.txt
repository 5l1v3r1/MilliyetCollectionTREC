<DOC>
<DOCNO> 369791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur20.html </URL>
<DATE> 2005/08/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İzmir'deki orman yangını için İstanbul'dan uçaklar yola çıktı... 
</HEADLINE>
<TEXT>

     İzmir Bayındır'daki ağaçlandırma alanında meydana gelen yangının genişlemesi üzerine, İstanbul Büyükşehir Belediyesi'nin iki yangın söndürme uçağı da bölgeye hareket etti. 
     İstanbul Büyükşehir Belediyesi'nden yapılan açıklamada, İzmir Bayındır'da meydana gelen orman yangınının genişlemesi üzerine İzmir Orman Bölge Müdürlüğü, Çevre ve Orman Bakanlığı'na başvurarak İstanbul Büyükşehir Belediyesi'nin yangın söndürme uçaklarının da bölgeye gönderilmesini istediği bildirildi.. 
     Bunun üzerine İstanbul Büyükşehir Belediyesi Afet Koordinasyon Merkezi'nin AKOM kiraladığı 2 yangın söndürme uçağının saat 16.00'da Atatürk Havalimanı'ndan bölgeye hareket ettiği kaydedildi. 
     Uçakların yaklaşık 2 saat içinde yangın bölgesine ulaşması bekleniyor. 
     
</TEXT>
</DOC>
