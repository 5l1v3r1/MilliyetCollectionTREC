<DOC>
<DOCNO> 389842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy16.html </URL>
<DATE> 2005/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Talat ABD'ye gitti İzolasyonların kaldırılması çözüme alternatif değil 
</HEADLINE>
<TEXT>

     KKTC Cumhurbaşkanı Mehmet Ali Talat, izolasyonların kaldırılmasının çözümün yerine alternatif olmadığını belirterek, ''Temel hedefimiz çözüm olmaya devam etmektedir. İzolasyonların kaldırılmasının çözüme katkı yapacağına inanıyoruz'' dedi. 
     Talat, ABD Dışişleri Bakanı Condoleezza Rice'ın davetlisi olarak, Türk Hava Yolları'na THY ait tarifeli uçakla İstanbul'dan New York'a gitti. 
     ABD'ye hareketinden önce Atatürk Havalimanı Devlet Konukevi'nde basın mensuplarına açıklama yapan Talat, Washington'da görüşmeler yapacağını, ayrıca kongre üyelerini ziyaret edeceğini ve bazı konferanslar vereceğini söyledi. 
     Ziyaretinin Kıbrıs Türk politikasını ortaya koymak amacıyla yapıldığını vurgulayan Talat, bu politikanın da ''Kıbrıs'ın birleştirilmesi, Kıbrıs sorununun çözülmesi, Birleşmiş Milletler BM Genel Sekreteri'nin gözetiminde müzakerelerin bir an önce başlayarak sorunun çözümünün sağlanması'' şeklinde özetlenebileceğini bildirdi. 
     
     'İZOLASYONLARIN KALDIRILMASI BİR MÜCADELEDİR' 
     Talat, bu doğrultuda ilerlerken izolasyonların kaldırılmasının da temel hedeflerden biri olduğunu ifade ederek, sözlerini şöyle sürdürdü 
     ''Bu yolda izolasyonların kaldırılması bir mücadeledir. İzolasyonların kaldırılması çözüm yerine alternatif değildir. Temel hedefimiz çözüm olmaya devam etmektedir. İzolasyonların kaldırılmasının çözüme katkı yapacağına inanıyoruz. Birçok yönden katkı yapacaktır. Bu konuları ABD'ye yapacağımız ziyarette anlatacağız. 
     Temel talebimiz, tabii ki BM Genel Sekreteri'nin harekete geçerek, Güney Kıbrıs'tan istediği, Annan Planı'nda öngördüğü değişiklikleri açık ve net bir şekilde talep etmeye devam etmesi ve bu yolda da müzakerelerin bir an önce başlaması olacaktır. Bu uzun soluklu mücadeledir, çabadır. Bugünden yarına sonuç beklemek doğru değildir. Nitekim referandumdan bu yana 1,5 yıl geçti. İzolasyonların kaldırılması hususunda net, somut ilerlemeler gerçekleşmedi.'' 
     
     'ÖNEMLİ GELİŞMELER GÖZLENİYOR' 
     Kıbrıs Türk tarafının geçmişe göre bugün çok daha iyi konumda olduğunu dile getiren KKTC Cumhurbaşkanı Talat, şunları kaydetti 
     ''En azından yöneticileri muhatap kabul edilmekte, uluslararası alanda görüşme yapabilmektedir. Kıbrıs'ın kuzeyine geçmişte olmayan parlamenter, kongre üyeleri ve işadamlarının ziyareti, yabancı sermaye yatırımlarının yönelmesi gerçekleşmektedir. Bunlar aynı zamanda turizm ve ekonominin gelişmesi olarak insanların günlük yaşamlarına da yansımaktadır. 
     Dolayısıyla somut olarak beklediğimiz izolasyonların ortadan kaldırılması gerçekleşmemiş olmakla birlikte, bunlar ciddi gelişmeler. Kuzey Kıbrıs'ın dünya ile bütünleşmesi yönünde önemli gelişmeler gözleniyor.'' ABD'ye yapacağı ziyaretin ve Rice'ın davetinin izolasyonların kaldırılması yönünde önemli bir adım olduğunu anlatan Talat, davet ve görüşmenin ilk defa gerçekleştiğini söyledi. 
     Mehmet Ali Talat, bunun ABD'nin Kıbrıs sorununun çözümünde kararlı olmaya devam ettiğinin de izolasyonların kaldırılması konusundaki tutumunu sürdürdüğünün de göstergesi olduğunu bildirdi. 
     Kıbrıs sorununun çözümünün kendileri için en temel hedef olduğuna dikkat çeken Talat, ''Bu hedefi kesinlikle değiştirmiyoruz. Bütünlüklü çözüm peşindeyiz, parça parça, adım adım çözüm değil. Siyasi eşitliğimize saygılı bir çözüm peşindeyiz. Bu da Annan Planı zemininde bir çözüm demektir. Annan Planı zemininde bir çözüm elde etmek için çalışmaya devam ediyoruz'' dedi. 
     
     'PAPADOPULOS'TAN NEDAMET DİLENECEK DEĞİLİZ' 
     Daha sonra basın mensuplarının sorularını yanıtlayan KKTC Cumhurbaşkanı Talat, Kıbrıs Rum yönetimi lideri Tasos Papadopulos'un ''uluslararası arabuluculuk girişimlerini kabul etmeyeceği'' yönündeki açıklamasına ilişkin soru üzerine, Güney Kıbrıs'ın ve Papadopulos'un tutumunun bilindiğini, bunun yeni bir veri olmadığını belirtti. 
     Yeni olan şeyin bu tutumun dünyada ve ABD'de kabul görmemesi olduğunu ifade eden Talat, ''Biz bu gerçek zeminde politikamızı yürüteceğiz. Papadopulos'tan nedamet dilenecek değiliz. Papadopulos Kıbrıs'ın bütününde egemenliğini yayma hevesinde koşacaksa, o kendi bileceği bir iş. Ama hiçbir zaman olmayacak bir hayal peşinde koşmaya devam edecek. O yüzden biz doğru bildiğimiz yolda devam edeceğiz'' diye konuştu. 
     
     'BM YAPABİLECEKLERİNİN AZAMİSİNİ YAPAMAMIŞTIR' 
     ''BM, sorunun çözümünde gerekli adımları tam olarak atmıştır diyebilir miyiz'' şeklindeki soruya ise Talat, şu karşılığı verdi 
     ''BM, yapabileceklerinin tümünü yapamamıştır. Ancak sorunun çözümsüzlüğünün sorumlusu olarak BM'yi görmek doğru olmaz. Ancak yapabileceklerini bütünüyle yaptığını söylemek maalesef mümkün değil. Bunu BM Genel Sekreteri'nden talep edeceğiz. Çünkü Genel Sekreter'in Güvenlik Konseyi'ne görüşmek üzere sunduğu bir rapor var. Bu rapor görüşülmemiştir. Bu rapordaki tavsiyeler hayata geçirilmemiştir. Dolayısıyla da Kıbrıs sorunun çözümünde BM yapabileceklerinin azamisini yapamamıştır, bu bir gerçektir.'' KKTC Cumhurbaşkanı Talat, ''Kıbrıs'ta bir çözüm olmadan Türkiye'nin limanlarını Rum tarafına açması durumunda tavırlarının ne olacağı'' yolundaki soruyu da ''Çözüm olmadan limanların açılmasına karşı değilim. Kıbrıslı Türkler'in üzerindeki izolasyonlarla Kıbrıs Rum tarafına yönelik kısıtlamaların eşzamanlı kaldırılmasını öneriyoruz'' diye yanıtladı. 
     ''Türkiye'nin limanlarını açmasına karşı olmadıklarını, ancak Türkiye limanlarını açarken Kıbrıslı Türkler'in limanlarının da açılması ve izolasyonların kaldırılması'' gerektiğini ifade eden Mehmet Ali Talat, konuşmasını şöyle tamamladı 
     ''Dışişleri Bakanı Abdullah Gül'ün 'izolasyonların eşzamanlı olarak bütünüyle kaldırılması' önerisini destekliyoruz. Bu öneri, doğru olan öneridir. İzolasyonların sürdürülebilmesi politikası sürdürülebilir değildir. 
     Türkiye'nin limanlarını açmayacağı ısrarı, Kıbrıslı Türkler'e yönelik kısıtlamalar nedeniyledir. Dolayısıyla Kıbrıslı Türkler'in kısıtlamalarının kaldırılmasıyla birlikte Türkiye de limanlarını elbette açacaktır. Biz buna karşı değiliz, ama kararı tabii ki Türkiye verecektir.'' 
     
</TEXT>
</DOC>
