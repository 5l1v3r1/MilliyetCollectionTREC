<DOC>
<DOCNO> 379733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo32.html </URL>
<DATE> 2005/09/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Özdemir Fenerbahçeli taraftarların İnönü'ye gittiğini bilmiyorduk 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Beşiktaş karşısında iyi oynayarak galip geldiklerini söyledi. 
     Özdemir, AA muhabirine yaptığı açıklamada, Beşiktaş'ın saha ve seyircisi önünde oynamanın ve BJK İnönü Stadı'nda galip gelmenin kolay olmadığını belirterek, ''Bu maçta seyircimiz de yoktu. Beşiktaş taraftarı takımını çok iyi destek veriyor. Ancak iyi oynayarak galip geldik. Bu galibiyet lig ve Avrupa Şampiyonlar Ligi maçlarımız için moral motivasyonumuzu artırdı. Takımdaki uyum da bizi sevindirdi'' diye konuştu. 
     Fenerbahçeli taraftarların derbi maça gelmesiyle ilgili olarak Nihat Özdemir, şunları kaydetti 
     ''Seyircilerimizin stada gelmesi, kulübün bilgisi dahilinde değildir. Onlar münferiden maça gelmiştir. Stada gelip, orada grup kurmalarından dolayı gerginlik oldu. Vali bey hemen gerekli önemleri aldırdı. Herhangi bir olay yaşanmadı.'' Özdemir, karşılaşmada yapılan küfürlü tezahüratlara karşı olduklarını her zaman söylediklerini ifade ederek, ''Bizim stadımızda sahaya yabancı madde atılmıyor, küfür edilmiyor. Diğer statlarda da öyle davranılmasını istiyoruz. Ama bunlar zaman alacaktır. Sahaya yabancı madde atılmasına ve küfür edilmesini karşıyız'' dedi. 
     
     ''VOLKAN TÜRKİYE İÇİN KAZANÇTIR'' 
     Beşiktaş maçında iyi oynayan Volkan'ın genç bir kaleci olduğunu kaydeden Nihat Özdemir, ileride bu oyuncunun daha iyi olacağını ifade etti. 
     Türkiye'de en zor kalecilerin yetiştirilebildiğini dile getiren Özdemir, ''Şimdi görüyoruz, Volkan yetişiyor. Oyuncumuz aynı zamanda milli takımın da kalesini koruyor. Volkan Türkiye için kazançtır. Özel hayatına dikkat etmesi lazım. İleride Avrupa'nın en iyi kalecilerinden biri olacak'' dedi. 
     
     ''ANELKA'DAN ŞAMPİYONLAR LİGİ'NDE ÇOK ŞEY BEKLİYORUZ'' 
     Nihat Özdemir, Fransız futbolcu Nicolas Anelka'nın da derbi maçtaki performansından övgüyle söz etti. 
     Özdemir, Anelka ile ilgili şunları söyledi 
     ''Anelka'nın atmış olduğu gol ve oyunundan çok memnunuz. Anelka'yı transfer ederken Dünya yıldızı transfer ediyoruz demiştik. Takıma uyumu için zaman geçmesi gerekiyordu. Şimdi arkadaşlarıyla uyum içinde oynuyor. Ama daha bu bir şey değil. Biz Anelka'dan çok şey bekliyoruz. Özellikle Şampiyonlar Ligi'nde Anelka'ya daha önemli görevler düşüyor.'' Nihat Özdemir, maçtan sonra basın toplantısında Daum'un eleştirilerle ilgili olarak, ''Bir yerde artık bunlar son bulmalı. Taraftar ve yönetim buna artık farklı bakmalı. Dur demenin zamanı geldi'' şeklindeki açıklamalarıyla ilgili olarak, ''Yönetim olarak göreve geldiğinden beri her zaman Daum'un yanında olduk. Yine destek oluruz'' dedi. 
     
</TEXT>
</DOC>
