<DOC>
<DOCNO> 364246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/guncel/gunz1.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzeltme ve özür 
</HEADLINE>
<TEXT>



Derya Sazak'ın Sohbet Odası'na konuk olan CHP Milletvekili Harun Akın'ın, 'Erdoğan özür dilesin' başlığıyla yayımlanan röportajında, zorunlu kısaltmalar nedeniyle soru ve yanıt arasında bir kopukluk olmuştur. Çıkarılan cümleler nedeniyle kömür rezervleriyle demir - çelik üretimi arasındaki bağlantı anlaşılmaz bir hale gelmiştir. Akın'ın, röportajın başlangıcında Erdemir'in önemini anlattığı ifadeleri şöyledir "Zonguldak, taşkömürüyle, demir-çelik işletmeleriyle Türkiye'nin ağır sanayi merkezi. 150 yıldır kömürü çıkarmak, Erdemir'i çalıştıran kömürü sağlamak, ülke ekonomisine katkıda bulunmak için 4500 madenci şehidi vermiş. Zonguldak'ta savaş olmadı, işgal yaşanmadı, düşman uçağı bomba atmadı, binlerce şehidi var. Taşkömürünü yeraltından çıkarmış, sanayinin kullanımına vermiş. Daha 150 yıl yetecek, 1 milyar tonun üzerinde kömür rezervi var. Erdemir'in hammaddesi demir cevheri yanında koklaşabilir kömür. Olmazsa olmaz. O yüzden Erdemir'i, Zonguldak'a kurmuşlar." Sazak, Akın ve okuyucularımızdan özür dileriz. 


</TEXT>
</DOC>
