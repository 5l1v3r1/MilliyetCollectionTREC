<DOC>
<DOCNO> 352677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur20.html </URL>
<DATE> 2005/06/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İstanbul'da düğün salonlarında sigara yasağı... 
</HEADLINE>
<TEXT>

     İstanbul Toplantı ve Düğün Salonu İşletmecileri Esnaf Odası Başkanı Ümit Yaşar Demir, düğün salonlarında "sigara içme yasağı" kararlarına uymayan üyelerinin cezalandırılacağını bildirdi. 
     Demir, konuya ilişkin yazılı açıklamasında, İstanbul il sınırları içerisinde yılda yaklaşık 100 bin törenin gerçekleştiği düğün salonlarına ortalama 75 milyon kişinin geldiğini belirterek, şunları kaydetti 
     "4207 sayılı Tütün ve Tütün Mamullerinin Zararlarının Önlenmesine Dair Kanun gereği ve esnaf odamız yönetim kurulunun 26 Mayıs 2005 tarihinde aldığı kararlar ile İstanbul’daki bütün düğün salonlarında ’sigara içme yasağı’ getirilmiştir. 
     Bütün düğün salonlarında ’Burada Sigara İçilmez’ levhalarının asılmasına, masalardan kül tablalarının kaldırılmasına, personelin eğitilmesine karar verilmiştir. 
     Karara uymayan düğün salonlarının Disiplin Kurulu kararıyla cezalandırılacağı, tüm üye salonlara tebliğ edilmiştir." 
     
</TEXT>
</DOC>
