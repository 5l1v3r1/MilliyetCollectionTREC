<DOC>
<DOCNO> 387896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun18.html </URL>
<DATE> 2005/10/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Schröder ve Merkel, Türkiye'nin AB üyeliği için atıştı 
</HEADLINE>
<TEXT>

     Alman ''Frankfurter Allgemeine Zeitung'' gazetesi, Birlik partileri CDU CSU ile Sosyal Demokrat Parti SPD arasında başlatılan koalisyon görüşmelerinde, Başbakan Gerhard Schröder ile Hıristiyan Demokrat Birlik Partisi CDU Genel Başkanı Angela Merkel'in, Türkiye'nin AB üyeliği konusunda atıştığını yazdı. 
     ''Schröder'in Türkiye ziyareti konusunda atışma'' başlığıyla verilen haberde, Schröder'in, görev süresinin sonuna kadar önemli kararlarla ilgili olarak Birlik partilerine danışmayı kabul ettiğini, ancak Merkel'in Schröder'e, Türkiye ziyareti sırasında ''imtiyazlı ortaklık modeliyle ilgili konunun halledildiği'' yolunda yaptığı açıklamayla ''biraz fazla ileri gittiğini'' söylediği ifade edildi. 
     Bunun üzerine Schröder'in, ileri gitmediğini, sözlerinin sadece gerçekleri yansıttığını söylediği, Merkel'in ise ''Bunu göreceğiz'' karşılığını verdiği kaydedildi. 
     
</TEXT>
</DOC>
