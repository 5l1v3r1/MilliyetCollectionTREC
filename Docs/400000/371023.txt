<DOC>
<DOCNO> 371023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonyas15.html </URL>
<DATE> 2005/08/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Uydudan ''Ne mutlu Türküm diyene'' yazısı görülüyor 
</HEADLINE>
<TEXT>

     Arama motoru Google’un yeni hizmeti "Google Earth", uydu aracılığıyla coğrafi yapı ve dünyanın tüm yerleşim birimlerini kuşbakışı izleme olanağı sunuyor. İlçe, belde hatta köylere kadar çekilen uydu fotoğrafları arasında Şırnak’ın Cizre ilçesindeki dağlara işlenen Türk Bayrağı ve Büyük Önder’in "Ne Mutlu Türküm Diyene" sözü görülebiliyor. 
     Google’in "maps.google.com" sitesinden sonra geliştirdiği "earth.google.com" sitesinden indirilen programla uydudan ilk olarak dünya görülüyor. Dünya üzerinde tıklanan her noktanın ayrıntısı tüm detayıyla kuşbakışı izlenebiliyor. Önemli yerleşim merkezleri, daha net uydu fotoğrafları sayesinde yollardaki araçlara kadar detaylandırılabiliyor. 
     İnternet kullanıcılarının son günlerde favori programı haline gelen ücretsiz bu hizmette, farklı yerleşim merkezlerindeki ilginç ayrıntılar da göze çarpıyor. Örneğin ABD’nin California eyaletinde bir aşığın park alanına yazdığı "Marry Me Charity", Şırnak’ın Cizre İlçesi’ndeki dağlara işlenen Türk Bayrağı ve Büyük Önder Atatürk’ün "Ne Mutlu Türküm Diyene" sözü görülebiliyor. 
     Uçakta yolculuk yapar gibi istenilen yükseklikte yeryüzünü izleme fırsatı veren programda, kullanıcılar oluşturdukları forum sayfalarında, buldukları ilginç ayrıntıların koordinatlarını yayınlayarak, diğer internet kullanıcılarıyla paylaşabiliyorlar. 
     Program, ilk kez gidilecek şehirleri, önceden inceleme imkanı sağlıyor. 
     
</TEXT>
</DOC>
