<DOC>
<DOCNO> 375859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur48.html </URL>
<DATE> 2005/09/05/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Van'daki gösterilerde 3'ü polis 10 kişi yaralandı... 
</HEADLINE>
<TEXT>

     Van Valisi Niyazi Tanılır, olaylarda 3’ü polis 10 kişinin yaralandığını, 80 göstericinin de gözaltına alındığını bildirdi. 
     Tanılır, AA muhabirine yaptığı açıklamada, bugün Van’da meydana gelen olaylardan üzüntü duyduğunu, vatandaşın huzura ve sükunete sahip çıkması gerektiğini söyledi. 
     Bugünkü olaylarda 3’ü polis olmak üzere 10 kişinin yaralandığını ifade eden Tanılır, güvenlik güçlerinin 80 göstericiyi gözaltına aldığını kaydetti. 
     Olayların büyümemesi için Jandarma Komutanlığı’ndan takviye ekip istediğini belirten Tanılır, güvenlik güçlerinin kontrolü sağladığını, vatandaşın endişeye kapılmaması gerektiğini bildirdi. 
     Göstericilerin büyük çoğunluğunun çocuklardan oluştuğuna işaret eden Vali Tanılır, ailelerin çocuklarına sahip çıkarak bu tür olaylara izin vermemeleri gerektiğini sözlerine ekledi. 
     
</TEXT>
</DOC>
