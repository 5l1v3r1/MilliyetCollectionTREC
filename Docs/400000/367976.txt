<DOC>
<DOCNO> 367976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun09.html </URL>
<DATE> 2005/08/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Japonya'da özelleştirme krizi, ülke erken seçime gidiyor... 
</HEADLINE>
<TEXT>

     Japonya'da muhalefet, Başbakan Juniçiro Kouzumi yönetimi hakkında güvensizlik önergesi verdi. 
     Yetkililer, posta hizmetleriyle ilgili yasa tasarısına karşı çıkan ve tasarının parlamentonun üst kanadında bugün yapılan oylamada kabul edilmemesi halinde Koizumi'nin istifa etmesini isteyen muhalefetteki Demokrat Parti'nin güvensizlik önergesi verdiğini söylediler. 
     Bu arada, oylamadan beklediği sonucu alamayan Koizumi'nin, kabineyi olağanüstü topladığı ve parlamentonun alt kanadının, 11 Eylül'de yapılacak seçimle yenilenmesine karar verdiği bildirildi. 
     Kyodo haber ajansı, Koizumi'nin, Liberal Demokrat Partili kurmaylarına, parlamentonun alt kanadını feshedeceği yönünde bilgi verdiğini belirtti. 
     Posta hizmetlerinin 2017'ye kadar özelleştirilmesini amaçlayan yasa tasarısı, parlamentonun alt kanadında geçen ay yapılan oylamada çok az bir farkla kabul edilmişti. 
     Ekonomik alandaki yeniliklerin temel taşı olarak görülen tasarı, posta hizmetlerinin özelleştirilerek, devlet idaresindeki bir holdingin yönetiminde 4 ayrı birime bölünmesini öngörüyordu. 
     Tasarının mimarlarından Ekonomi Bakanı Heuzo Takenaka, parlamentonun tasarıya onay vermemesinin, Japonya'nın geleceğine ve ekonomisine büyük zararı olacağını söyledi. 
     Uzmanlar, iktidardaki Liberal Demokrat Parti'nin, parlamentonun alt kanadında yapılacak seçimlerde, tasarı nedeniyle parti içinde bölünme olmasının da katkısıyla başarı kazanamayacağı görüşünde birleşiyor. 
     
     PARLAMENTONUN ALT KANADI FESHEDİLDİ 

     Japonya Başbakanı Juniçiro Koizumi, parlamentonun alt kanadını feshetti. 
     Parlamento Başkanı Yohei Kono, televizyonda yaptığı açıklamada, parlamentonun alt kanadının feshedildiğini bildirirken, bakanlar kurulunun, eylül ayında yapılması öngörülen seçimin kesin tarihine ilişkin karar almak üzere bugün toplanması bekleniyor. 
     Dışişleri Bakanı Nobutaka Maçimura da, Koizumi'nin acilen düzenlediği kabine toplantısında, parlamentonun alt kanadının feshedilmesi kararının alındığını, bakanlardan biri hariç diğerlerinin kararı onayladığını söyledi. 
     Japonya parlamentosunun üst kanadının, posta hizmetlerinde reform yapılmasını öngören yasa tasarısını kabul etmemesi üzerine Başbakan Koizumi, kabineyi acil toplantıya çağırmıştı. 
     Başbakan Juniçiro Koizumi'nin ısrarla kabul edilmesini istediği yasa tasarısı, parlamentonun üst kanadının bugün yapılan oturumunda, 108'e karşı 125 oyla reddedilmişti. 
     Ekonomik alandaki yeniliklerin temel taşı olarak görülen tasarı, posta hizmetlerinin özelleştirilerek, devlet idaresindeki bir holdingin yönetiminde 4 ayrı birime bölünmesini öngörüyordu. 
     İktidardaki ve diğer partilerdeki muhalifleri, tasarının kabul edilmemesi halinde Koizumi'nin istifa etmesi gerektiğini söylemişlerdi. 
     
</TEXT>
</DOC>
