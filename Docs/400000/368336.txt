<DOC>
<DOCNO> 368336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko27.html </URL>
<DATE> 2005/08/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüketiciler hakkını internette arıyor... 
</HEADLINE>
<TEXT>

     Aykut Ünlüpınar AA 

Tüketimin giderek artığı günümüzde, vatandaşların mal-hizmet alımında ve sonrasında yaşadıkları sıkıntıları, teknoloji çağı olanaklarından yararlanarak, internet üzerinden çözüm arayışına girdiği bildirildi. 
     Tüketici sorunlarına yer vermek amacıyla kurulan ve zaman geçtikçe firmaların da ilgisini çeken ''www.sikayetimvar.com'' adlı internet sitesinin, adeta sorunların ''çözüm adresi'' haline geldiği belirtildi. 
     Ankara'da görev yaptığı kliniğine gelen hastalardan esinlenerek 4 yıl önce sitenin temellerini atan Dr. Ömer Deveci, AA muhabirine yaptığı açıklamada, mesleği icabı sürekli şikayet dinleyerek hastalıkları teşhis ve tedavi ettiğini, bunu ülkenin tüm sorunlarına yaygınlaştırmak düşüncesiyle siteyi hazırladığını kaydetti. 
     Deveci, siteyi kurduğu ilk günlerde şikayetlerin herhangi bir ayrıntılı incelemeden geçmeksizin ve firmalar haberdar edilmeden olduğu gibi yayınlandığını, bir çoğunun da çözümsüz kaldığını belirtti. 
     Sadece yakınmaların dile getirildiği sıradan bir tüketici sitesi olarak yola çıktıklarını anlatan Deveci, aradan geçen zamanda bir şirket gibi büyüyerek, şikayetleri elemeden geçtikten sonra yayınlandıklarını vurguladı. 
     Deveci, redaktörlerin imla hataları ve ifade bozukluklarını düzelttiğini, hukukçuların ise suç unsurlarını ayıkladığını, firmaların bilgilendirildiğini ve şikayetlerin çözüldüğünü söyledi. 
     Sitenin gün geçtikçe geliştiğini ve kayıtlı üye sayısının 80 bine ulaştığını belirten Deveci, ''Bugün artık sadece bir tüketici sitesi değil, tüketicilerle firmalar arasında köprü görevi yapan bir çözüm platformuyuz. Portalımızı, şikayetçiler de firmalar da ciddiye alıyor. İlgili büyük firmaların geriye dönüş oranı yüzde yüze ulaşıyor'' dedi. 
     Deveci, günde ortalama 17-20 bin kişinin siteyi ziyaret ettiğini ve 350-400 civarında şikayet geldiğini, bunların yaklaşık 150-200'ü yayınlandığını belirtti. 
     
     ŞİKAYET KONUSUNUN SINIRI YOK 
     Deveci, siteye ziyaretlerin çoğunluğunu alışveriş öncesi bilgilenmek isteyenlerin oluşturduğunu, şikayetlerin ise mevsimsel tüketime göre değiştiğini vurguladı. 
     Şikayetler arasında ilk sırayı banka ve kredi kartları alırken, ikinciliği GSM operatörleri, üçüncülüğü ise giyim sektörünün oluşturduğunu anlatan Deveci, çoğunluğunun da özel sektörle ilgili olduğunu belirtti. 
     AK Parti'den Adalet Bakanlığı'na, belediyelerden Bağ-Kur'a kadar çeşitli resmi kurumla ilgili şikayetlerin de geldiğini ifade eden Deveci, ''Çözülmeyen şikayetlerin büyük kısmını da kamu kuruluşlarından kaynaklanan şikayetler oluşturuyor. Bunların da çözüleceği konusunda pek umudumuz yok'' dedi. 
     Deveci, tüketici haklarını savunan derneklerin, oluşturulacak dava dosyaları için az da olsa bir ücret aldığını, kendilerinin ise bu yönde bir taleplerinin olmadığını, amaçlarının şikayetleri yayınlayarak, çözüm bulmak olduğunu vurguladı. 
     
     ŞİKAYET VE İZLENEN SÜREÇ 
     Üyelik sistemi ile şikayetçileri tanıdıklarını ve hakkında bilgi aldıklarını anlatan Deveci, şöyle konuştu 
     ''Şikayette bulunmak için önce siteye üye olunması gerekiyor. Şikayetçi kendisine bir rumuz belirliyor. Bu rumuz altında gelen şikayetler biriktikçe, şikayetçinin kişiliği hakkında kanaat oluşuyor, durumu ve konumu belirginleşiyor. Üyemiz, ilgili butonu tıklayarak şikayetini yazar. Bizim mutfağımıza ulaşan şikayet, yoğun bir denetim mekanizmasından geçtikten sonra, muhatap firmaya bildirilir. 
     Artık, şikayet yayınlanmaya hazırdır. Bu aşamaya kadar bütün işlemler sıralıdır. İnteraktif olarak web üzerinden yürür. Şikayet edilen firma da eğer üyemizse, şikayetçiyle temasa geçer. Memnuniyet sağlanınca şikayetçi ilgili butona basar ve şikayetin yanında gülen yüz belirir. Artık müşteri memnuniyeti sağlanmıştır. Ancak, müşteri memnuniyeti sağlansa bile şikayet ile çözümü anlatan bölüm sitede yer almaya devam eder. Çünkü sikayetvar.com bir çözüm platformu olmasının yanı sıra ürünler ve firmaların yaklaşımlarıyla ilgili bir referans sitesi.'' 
     
     EN ÇOK SAYGISIZLIK VE KABALIK ŞİKAYET EDİLİYOR 
     Deveci, mal alımları sonrasında müşteri hizmetleriyle, hizmet alımları sırasında ise görevlilerle yaşanan tartışmaların şikayetlerin genelini oluşturduğunu söyledi. 
     Şimdiye kadar siteye ulaşan şikayetler içinde en önemli payı firmaların ilgisizliği, karşılaşılan saygısızlık ve kaba davranışların oluşturduğunu anlatan Deveci, şöyle devam etti 
     ''Müşteri bir malın arızalı veya kusurlu çıkabileceğinin bilincinde, ancak, karşısındaki kişinin tavırları tüketiciyi en çok sinirlendiren husus. Hatalı bir malın telafisi mümkün, ama kötü davranışla kırılan gönüller için aynı durum daha zor. 
     Aslında bütün firmalar müşterinin memnun edilmesi gerektiğinin farkında. Ancak bazıları bunun bilincinde değil. Kendi anlayışına ve değer yargılarına göre müşteri memnuniyeti sağlamaya çalışırken işleri daha da çıkmaza sokanlar bile var. Müşteri memnuniyetinin sağlanması, şirketlerin büyüklüğüyle doğru orantılı.'' 
     
     FİRMA DUYARLILIĞI VE ŞİKAYETLER 
     Özel sektörde büyük firmalarla ilgili şikayetlere çözüm oranının yüzde 100'lere ulaştığını anlatan Deveci, Denizbank, Varan, Axa Oyak, Yurtiçi Kargo, Nilüfer, Süperonline, Homedrome, Alfemo, Sabancı Telekom ve Anadolu Sigorta'nın çözüm başarısında ilk 10'da yer aldığını, olayın ciddiyetinin bilincinde olan firmaların sitedeki şikayetleri takip amacıyla ekip oluşturduklarını söyledi. 
     Deveci, sitenin kuruluşundan bu yana 35 bin, bu yıl ise Temmuz ayı itibariyle 15 bin şikayeti çözüme kavuşturduklarını, hedeflerinin yıl sonunda 25 bine ulaşmak olduğunu vurguladı. 
     
</TEXT>
</DOC>
