<DOC>
<DOCNO> 383717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/ekonomi/eko02.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık enflasyon yüzde 8'e dayandı 
</HEADLINE>
<TEXT>


Aylık enflasyon, eylülde gıda, konut, eğitim harcamalarındaki yükseliş ve akaryakıt zamlarının etkisiyle 9 ay aradan sonra yüzde 1'in üzerine çıktı. Yıllık enflasyon da yüzde 7.99'a ulaştı 

EKONOMİ SERVİSİ 

Geçen yılın kasım ayından bu yana tüketici fiyatları endeksindeki TÜFE yükseliş ilk kez aylık bazda yüzde 1'in üzerine çıkarken, yıllık bazda fiyat artışı yüzde 8'e yaklaştı. 
Devlet İstatistik Enstitüsü DİE tarafından yapılan açıklamaya göre, eylülde tüketici fiyatları yüzde 1.02, üretici fiyatları ÜFE ise yüzde 0.78 arttı. TÜFE bundan önce aylık bazda en yüksek değerine yüzde 1.32 ile geçen yıl kasım ayında ulaşmıştı. 
Tüketici fiyatlarındaki artışta, gıda, konut ve eğitim harcamalarındaki mevsimlik yükselişler ve akaryakıt fiyatlarına yapılan zamlar belirleyici oldu. 

9 aylık yüzde 3.93 
Eylül ayı itibarıyla yıllık enflasyon TÜFE'de yüzde 7.99 ÜFE'de yüzde 4.38 oldu. Yılın dokuz ayında fiyat artışları TÜFE'de yüzde 3.93, üretici fiyatlarında yüzde 2.98 olarak hesaplandı. Eylül itibarıyla 12 aylık ortalamalara göre yıllık enflasyon TÜFE'de yüzde 8.63, ÜFE'de yüzde 9.54. 
Çekirdek enflasyon yerine açıklanan TÜFE göstergeleri, mevsimlik ürünler hariç eylülde yüzde 0.68, enerji hariç yüzde 0.82 oranında arttı. 
Aylık TÜFE işlenmemiş gıda ürünleri ve enerji hariç yüzde 0.52, enerji ve alkollü içkiler ile tütün ürünleri hariç yüzde 0.89, enerji ve alkollü içkiler ile tütün ürünleri ve fiyatları yönetilen yönlendirilen diğer ürünler, dolaylı vergiler hariç yüzde 0.92, enerji ve alkollü içkiler ile tütün ürünleri ve fiyatları yönetilen yönlendirilen diğer ürünler, dolaylı vergiler, işlenmemiş gıda ürünleri hariç yüzde 0.57 yükseldi. 
Eylülde TÜFE endeksindeki 423 maddeden, 80'inin ortalama fiyatı değişmezken, 229'unun fiyatlarında artış, 114'ünün fiyatında düşüş gerçekleşti. 
ÜFE endeksindeki 751 maddeden, 200 maddenin ortalama fiyatı değişmedi, 325 maddenin ortalama fiyatı arttı, 226 maddenin ortalama fiyatı ise düştü. 



Eğitim yüzde 2.5 pahalandı TÜFE 'ye göre, eylül ayında en fazla artış yüzde 2.51 ile eğitimde görüldü. 
Eylül ayında gıda ve alkolsüz içecekler yüzde 1.34, giyim ve ayakkabıda yüzde 1.15, konutta yüzde 1.80, sağlık yüzde 0.18, ulaştırmada yüzde 1.76, haberleşmede yüzde 0.54, lokanta ve otellerde yüzde 1.63, çeşitli mal ve hizmetlerde ise 1.64 oranında fiyat artışı oldu. 
Aynı dönemde fiyatlar, ev eşyasında yüzde 1.40, eğlence ve kültürde yüzde 2.73 oranında geriledi. 
Yıllık bazda da yüzde 22.36 ile en fazla fiyat artışının yaşandığı sektör alkollü içecekler ve tütün oldu. 


</TEXT>
</DOC>
