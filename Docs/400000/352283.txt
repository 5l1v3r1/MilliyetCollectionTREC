<DOC>
<DOCNO> 352283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo19.html </URL>
<DATE> 2005/06/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Avrupa Kupası İkinci Lig B Grubu'nda Elvan ve Eşref de piste çıkacak 
</HEADLINE>
<TEXT>

     Atletizmde Avrupa Kupası İkinci Lig B Grubu Yarışmaları, 18-19 Haziran tarihlerinde İstanbul'da yapılacak. 
     Üçüncü yıl üstüste Türkiye'de düzenlenen yarışmalara bu yıl yine İstanbul evsahipliği yapacak. 
     Atatürk Olimpiyat Stadı'ndaki yarışmalara, evsahibi Türkiye ve AASSE'nin Avrupa Küçük Devletler Atletizm Birliği İzlanda, Liechtenstein, Lüksemburg, Malta, Monaco, San Marino yanısıra bayanlarda Andorra, Arnavutluk, Azerbaycan, Bosna-Hersek, Ermenistan, Gürcistan, İsviçre, Kıbrıs Rum Kesimi, Moldova ve Makedonya, erkeklerde de Arnavutluk, Andorra, Azerbaycan, Belarus, Bosna-Hersek, Bulgaristan, Ermenistan, Gürcistan, Kıbrıs Rum Kesimi, Moldova ve Makedonya'dan 500'e yakın atlet katılacak. 
     Bu yılın Avrupa Kupası müsabakaları, 18-19 Haziran günlerinde 5 kentte düzenlenecek. Süper Lig, İtalya'nın evsahipliğinde Floransa'da yapılırken, İsveç'in Gavle ve Portekiz'in Leira kentleri Birinci Lig A ve B gruplarını organize edecek. İkinci Lig A Grubu'nun evsahibi ise Estonya'nın başkenti Talinn. İstanbul ise bu yıl en çok takımın yer aldığı İkinci Lig B Grubu'nu ağırlıyor. İstanbul'da ilk 2 sırayı alacak bayan ve erkek takımları Birinci Lig'e yükselecek. 
     Yarışmalarda Türkiye'yi, aralarında erkekler çekiç atmada Eşref Apak ve bayanlar 3 bin ile 5 bin metrelerde Elvan Abeylegesse gibi iddialı atletlerin bulunduğu şu milli takım kadrosu temsil edecek 
     
     Bayanlar 
     3 bin-5 bin metre Elvan Abeylegesse, 800-1500 metre Binnaz Uslu, 100 metre Saliha Özyurt Memiş, 200 metre-400 metre engelli Birsen Yavuz Pekgöz, 400 metre Pınar Saka, 3 bin metre engelli Türkan Bozkurt Erişmiş, 100 metre engelli Esen Kızıldağ, yüksek atlama Candeğer Kılınçer Oğuz, sırıkla yüksek atlama Songül Kılıç, 3 adım atlama Ayşegül Baklacı, gülle atma Filiz Kadoğan, disk atma Hediye Gürbüzoğulları, çekiç atma Tuğba Kayhan, cirit atma Berna Demirci, uzun atlama Fatma Dulkan. 
     
     Erkekler 
     Çekiç atma Eşref Apak, 100-200 metre İsmail Aslan, 400 metre-400 metre engelli Tuncay Örs, 800 metre Selahattin Çobanoğlu, 1500 metre-3 bin metre engelli Halil Akkaş, 3 bin metre Kemal Koyuncu, 5 bin metre Fatih Bilgiç, 110 metre engelli Demirhan Çemberci, yüksek atlama İlker Azazı, sırıkla yüksek atlama Abdullah Sarı, 3 adım atlama-uzun atlama Ferhat Çiçek, gülle atma Fatih Yazıcı, disk atma Ercüment Olgundeniz, cirit atma Şevket Taş. 
     Bayanlar ve erkeklerde ayrıca 4x100 ve 4x400 metre bayrak takımları da belirlenecek ve yarışmalara katılacak. 
     Yarışmalar ilk gün saat 15.15'de erkekler çekiç atma müsabakasıyla başlayıp 20.00'de erkekler 4x100 metre erkekler mücadelesiyle biterken, 2. gün ise ilk yarışma 14.30'da bayanlar çekiç atma dalında yapılacak. Yarışmalar, 19.15'deki erkekler 4x400 metre mücadelesiyle sona erecek. 
     
</TEXT>
</DOC>
