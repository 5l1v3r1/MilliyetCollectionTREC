<DOC>
<DOCNO> 370139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/siyaset/axsiy02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörü önleyemeyen devlet tazminat öder 
</HEADLINE>
<TEXT>


Terör bölgesinden uzakta gerçekleştirilen bir eylem sonucu kızını kaybeden baba, açtığı davadan tazminat kazandı. Danıştay kararında, "Sosyal riski devlet engellemek zorunda" görüşü yer aldı 

Gökçer Tahincioğlu - Ankara 


Danıştay, terörün yoğun olarak yaşandığı bölgeden uzakta gerçekleştirilen bir eylemde kızını kaybeden babaya, İçişleri Bakanlığı'nın terörü önleyemediği için tazminat ödemesini kararlaştırdı. Kararda devletin terör nedeniyle meydana gelen sosyal riski önlemekle yükümlü olduğu vurgulandı. 
PKK, 12 Mart 1998'de Antalya Tünektepe'te bir aracı taradı. Araçtaki Yahya Hasan Can ile ismi belirlenemeyen genç bir kadın öldü. İsmi belirlenemeyen kişinin kızı olduğunu öğrenen Kemal Tuncay, İçişleri Bakanlığı'ndan terörü önleyemediği gerekçesiyle tazminat talebinde bulundu. Ancak bakanlık talebi reddetti. 

Tazminat ödemelisin 
Tuncay da ret kararının iptali istemiyle Antalya İdare Mahkemesi'ne başvurdu. Başvuruyu yerinde bulan mahkeme, Tuncay'a istemi doğrultusunda 5 milyar manevi, 2 milyar lira maddi tazminat ödenmesini kararlaştırdı. Olayda sorumluluğu bulunmadığını iddia eden bakanlık, kararı temyiz etti. Temyiz istemini yerinde bulmayan Danıştay 10. Dairesi idare mahkemesinin kararını onadı. 

Devletin sorumluluğu 
Kararda, Antalya Valiliği'nin 1998'de olayla ilgili İçişleri Bakanlığı'na gönderdiği yazı etkili oldu. Yazıda, 1997'den bu yana örgütün bölgede faaliyetlerini sürdürdüğü, olayın da devletin bütünlüğüne yönelik gerçekleştirilen eylemlerden birisi olduğu ifade edildi. 
Danıştay, söz konusu yazının, olayın "terör" amacıyla gerçekleştirildiğini ortaya koyduğunu belirtti. Terör eylemlerini engelleme sorumluluğunun devlette bulunduğunun anlatıldığı kararda, bunu gerçekleştiremeyen bakanlığın yasal faiziyle birlikte tazminat ödemesi gerektiği vurgulandı. İçişleri Bakanlığı, "karar düzeltme" isteminde bulundu. Bakanlık bu istemden sonuç alamazsa terör mağdurlarının yakınlarına tazminat kapısı aralanacak. 
Karar, terörün yoğun olarak yaşandığı bölgedeki terör mağdurlarının zararlarının karşılanmasına yönelik yasa çıkaran devleti, farklı şehirlerde dönemsel olarak yaşanan terör olaylarında mağdur olanlara karşı da sorumlu duruma getirmesi açısından önem taşıyor. 


</TEXT>
</DOC>
