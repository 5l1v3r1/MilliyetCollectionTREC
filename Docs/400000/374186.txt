<DOC>
<DOCNO> 374186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur33.html </URL>
<DATE> 2005/08/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Maltepe'de orman yangını 
</HEADLINE>
<TEXT>

     Maltepe’de çıkan yangında yaklaşık 1.4 hektar ormanlık alan tahrip oldu. 
     Orman Bölge Müdürlüğü’nden alınan bilgiye göre, Başıbüyük mevkiinde, askeri alanın bitişiğindeki çam ağaçlarının bulunduğu ormanlık alanda saat 15.00 sıralarında yangın çıktı. 
     Yangına, Maltepe, Kartal ve Pendik itfaiyelerinin yanı sıra Orman Bölge Müdürlüğü ekipleri müdahale etti. 
     Çok sayıda arazözün kullanıldığı söndürme çalışmalarına asker, polis ve vatandaşlar da destek verdi. 
     Rüzgar nedeniyle yangının yayılma olasılığına karşı söndürme çalışmalarına 2 uçak ve 1 helikopter de katıldı. 
     Yoğun çalışmalar sonucu yangın, yaklaşık 40 dakika içinde tamamen kontrol altına alınarak söndürüldü. 
     İtfaiye ekipleri, çıkış nedeni henüz belirlenemeyen yangın sonucu yaklaşık 1.4 hektar ormanlık alanın tahrip olduğunu bildirdiler. 
     
</TEXT>
</DOC>
