<DOC>
<DOCNO> 383166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo26.html </URL>
<DATE> 2005/10/01/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Rüşvet iddiaları minderi karıştırdı 
</HEADLINE>
<TEXT>

     Macaristan'ın başkenti Budapeşte'de devam eden 49. Dünya Büyük Erkekler Grekoromen Güreş Şampiyonası'nda minder karıştı. 
     Şampiyonanın 2. gününde 66 kiloda İsrailli Michael Beilin'e 2-1 yenilerek elenen Şeref Eroğlu, ''Bulgar mafyasına kurban gittim'' dedi. 
     Elendikten sonra basın toplantısı düzenleyen 66 kiloda Dünya ve Avrupa şampiyonu Eroğlu, dün akşam Güreş Federasyonu Başkanı Recai Ustaoğlu'nun kendisini arayarak, ''Avrupa Güreş Federasyonları Birliği Başkanı Bulgar Seno Senov, FILA üyesi Ahmet Ayığı aramış ve kulağıma gelen bir bilgiye göre, Türk kafilesinden birisi, Kübalı sporcuya, Şeref Eroğlu'na yenilmesi için 20 bin dolar rüşvet teklif etmiş demiş'' dediğini ileri sürdü. 
     Bu iddia nedeniyle tüm hakemlerin, 2. turda gerçekleşecek olası bir Eroğlu-Kübalı karşılaşmasında, bu maçı dikkatle izlemeleri gerektiğinin söylendiğini belirten Eroğlu, şöyle devam etti 
     ''Tüm bu olaylardan sonra sabaha kadar uyuyamadım. Hatta ilk turda İsrailli rakibimle yaptığım maça da çıkmak istemedim. Bu isteğimi federasyon başkanını da açıkladım. Ancak o, mindere çıkmam gerektiğini söyledi. Hakemler, defalarca yendiğim İsrailli güreşçiye, bir iftira sonucunda beni yendirdiler. 
     Tüm dünya gördü. Bulgar mafyası, Bulgar güreşçiyi dünya şampiyonu yapabilmek için minder dışı, sportmenliğe aykırı girişimlerde bulunmuş. Kübalı güreşçi, hiçbir zaman yenilmeyeceği Bulgar güreşçiye maçı adeta hediye etti. Biz minderde ter atarken FILA Dünya Güreş Federasyonları Birliği üyesi Ahmet Ayık yapılan mafyavari oyunlara seyirci kalıyor. Hatta bu oyunlarda yer alıyor. 
     Ayık Türk güreşçisinin şampiyon olmasına adeta karşı geliyor. Ben onun federasyon başkanlığı zamanında kimin, nerede, nasıl şampiyon olduğunu hatta Ayığ'ın sporcu olduğu dönemde nasıl Avrupa, Dünya ve Olimpiyat şampiyonu olduğunu çok iyi biliyorum.'' 
     
     FEDERASYON BAŞKANI USTAOĞLU 
     Şeref Eroğlu'nun ardından söz alan Güreş Federasyonu Başkanı Ustaoğlu, tam bir hakem mafyasıyla karşı karşıya olduklarını kaydederek, ''Nasıl Şeref'in yenilmesine sebep oldularsa aynı şekilde 74 kilo güreşçimiz Mahmut Altay'ın yenilgisine de sebep oldular'' dedi. 
     İsviçreli FILA Başkanı Raphael Martinetti'nin, Mahmut'un 3. turdaki rakibi İsviçreli Reto Bucher'in madalya alabilmesi için çaba gösterdiğini iddia eden Ustaoğlu, ''Buna isyan eden Mahmut, maçın ardından minderin hemen yanındaki reklam panolarını tekmeledi. Daha sonra minder amiri, Mahmut'u kırmızı kartla diskalifiye etti. Federasyon olarak FILA Asbaşkanı Mario Selatnik'e itiraz ettik. O da bize haklı olduğumuzu, Mahmut'un maçını yöneten hakemleri diskalifiye edeceğini ancak Mahmut'un bronz madalya mücadelesi veremeyeceğini söyledi'' diye konuştu. 
     Ustaoğlu, şunları söyledi 
     ''Biz kendilerine, bugün Türk güreşinin hakemler tarafından çok canı yakıldığını ve yarın 3 sıklette mindere çıkmama kararı alabileceğimizi söyledik. Bizi yatıştırarak özür dilediler. 
     Şeref'in olayına gelince, FILA üyesi Ayık, dün akşam beni arayarak hemen salona gelmemi istedi. Ben de gittim ve orada Bulgar hakem Senov'u gördüm. Bir tercüman eşliğinde toplantı yaptık. Senov bize, sporcuların kaldığı otelden 747 nolu odadan birisinin, Kübalı sporcunun odasına giderek rüşvet teklifi yaptığını ve Kübalı'nın hocasının konuyla ilgili kendisine başvurduğunu söyledi. Biz bunun söz konusu olamayacağını, sayısız şampiyonlukları olan Şeref'in, buna ihtiyaç duymayacağını ve ortada bir komplo olabileceğini belirttik. Daha sonra konuyu Şeref'e açtım. O da çok üzüldü.'' 
     
     FILA ÜYESİ AHMET AYIK SUÇLAMALARI REDDETTİ 
     Kendisine yöneltilen suçlamaları reddeden FILA üyesi Ahmet Ayık ise ''Milliyetçi, vatanını seven bir kişi olarak şampiyonalara kendi imkanlarımla gidiyorum. Şeref'in suçlamalar yerine maçına konsantre olması gerekir. Federasyon başkanının da bu konuyu maçtan önce Şeref'e açmaması gerekirdi'' diye konuştu. 
     Şeref Eroğlu'nun ilk dünya şampiyonluğunu, kendisi federasyon başkanlığı yaparken 1997'de Polonya'da kazandığını hatırlatan Ayık, şunları söyledi 
     ''Daha sonra Belarus'taki Dünya şampiyonasında, Şeref 5-1 mağlupken benim itirazlarım sonucu Dünya şampiyonu oldu. Benim şampiyonluklarımla ilgili yaptığı suçlamalara gelince, benim de Avrupa, Dünya ve Olimpiyat şampiyonluklarımı hakemler çalmıştı. Sporda maalesef böyle şeyler oluyor. 21 tane FILA üyesi var. Her birinin, sporcularına yapılan haksızlıktan sonra mindere çıkıp bağırması söz konusu olamaz. Ben Türk güreşçilerinin haklarının yanmaması için elimden gelen tüm gayreti fazlasıyla harcıyorum. 
     Şeref'in suçlamalarına bir anlam veremiyorum, ne yani ben mi mindere ben mi çıkayım.'' 
     
</TEXT>
</DOC>
