<DOC>
<DOCNO> 370142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/siyaset/siy03.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Erdoğan'a 'stratejik' mektup 
</HEADLINE>
<TEXT>


ABD Başkanı'nın, Başbakan'a bir mektup gönderdiği, işbirliğinin stratejik vizyon ile geliştirilmesi talebini dile getirdiği ortaya çıktı 

ABDULLAH KARAKUŞ Ankara 


ABD Başkanı George Bush, Başbakan Recep Tayyip Erdoğan'a bir mektup göndererek, ilişkilerin ve işbirliğinin geliştirilmesi kararlılığını iletti. ABD'nin Ankara Büyükelçiliği Maslahatgüzarı Nancy McEldowney tarafından geçen hafta Erdoğan'a iletilen bir sayfalık mektupta Bush, ilişkilerin güçlendirilmesi kararlılığını vurgularken iki ülke arasındaki işbirliğinin bir "stratejik vizyon" ile geliştirilmesini istedi ve bu işbirliğini siyasi, askeri, ekonomik ve ticari alana yayma arzusunu ifade etti. 

Ortak mücadele 
Türkiye'nin Avrupa Birliği üyeliğine ve Kıbrıs Türklerinin izolasyonunun sona erdirilmesine desteğini yineleyen Bush'un, Kıbrıs sorununun çözümü konusunda adım atmaya devam edeceklerini belirttiği dile getirildi. Bush'un teröre karşı ortak mücadelenin önemine vurgu yaptığı da ifade edildi. 
Başbakanlık kaynakları, mektubun iki liderin sıcak diyaloğunun göstergesi olduğunu söylediler. 
Türkiye'de göreve yeni başlayan McEldowney, Erdoğan ile görüşmesi sonrasında, ABD'nin, Türkiye'ye PKK ile mücadelesinde yardımı sürdüreceğini söylemişti. 


</TEXT>
</DOC>
