<DOC>
<DOCNO> 359443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur29.html </URL>
<DATE> 2005/07/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İzmir'de bir bebek evinden kaçırıldı, tanıdığın evinde bulundu 
</HEADLINE>
<TEXT>

     İzmir’in Çiğli İlçesi’nde, 4 aylık bir bebek, evde uyuduğu sırada kaçırıldı. 
     Alınan bilgiye göre, polise başvuran Solmaz Ergül, 8179 sokaktaki evlerinde, beşikte uyuyan bebeğinin kaçırıldığını bildirdi. 
     İnşaat işçisi olan eşi Şaban Ergül ve 4 çocuğuyla yaklaşık 1 ay önce Kars’tan İzmir’e taşındıklarını belirten Solmaz Ergül, 3 çocuğunun sokakta oynadığı, 4 aylık Fatih’in ise beşiğinde uyuduğu sırada, elektrik faturası geldiğini anlattı. 
     Faturanın geçmiş aya ait olması nedeniyle, üst katta oturan ev sahibinin yanına çıktığını söyleyen Solmaz, şöyle konuştu 
     "Bir süre ev sahibinin yanında kaldıktan sonra eve döndüğümde, Fatih’in beşiğinde olmadığını gördüm. Sokakta oynayan diğer üç çocuğuma sorduğumda, görmediklerini söylediler. Ben de durumu eşime haber vererek polise başvurdum." Ailenin başvurusu üzerine başlatılan soruşturma çerçevesinde, bebeğin kaçırıldığı haberi üzerine ortadan kaybolduğu ileri sürülen ve ailenin durumundan şüphelendiğini bildirdiği akrabaları S.E, gözaltına alındı. 
     S.E’nin olayla ilgili bilgisi olmadığını söylediği öğrenildi. 
     Olayla ilgili soruşturma sürdürülüyor. 
     
     BEBEK BULUNDU 

     Kaçırılan bebek, Karşıyaka İlçesi’ne bağlı Sancaklı Köyü’nde gerçekleştirilen operasyon sonucu, ailenin tanıdığı çiftin evinde bulundu. 
     Alınan bilgiye göre, olayla ilgili soruşturmayı sürdüren Asayiş Şube Müdürlüğü Gasp Büro Amirliği’ne bağlı ekipler, soruşturma çerçevesinde ilk olarak aile çevresindeki bebeği olmayan kişileri araştırmaya başladı. 
     Ailenin verdiği bilgiler doğrultusunda, Karşıyaka İlçesi Sancaklı Köyü’nde H.Ş ve eşi B.Ş’nin çocukları olmadığını belirleyen ekipler, yapılan istihbarat çalışmasının ardından çiftin evinin çevresinde önlem aldı. 
     Karşıyaka Cumhuriyet Savcılığı’ndan alınan izinle evde arama yapan ekipler, kaçırıldığı bildirilen 4 aylık Fatih Ergül’ü burada buldu. 
     Bebeğin bulunduğu evde ikamet eden H.Ş ve B.Ş gözaltına alınırken 4 aylık bebek, Güzeltepe Şehit Erdal Kılıç Karakolu önünde bekleyen 
     ailesine teslim edildi. 
     Çocuklarına sarılarak öpen anne Songül ve baba Şaban Ergül, bebeklerinin bulunmasını sağlayan herkese teşekkür ettiklerini ifade etti. 
     H.Ş ve B.Ş’nin, bebeği ailenin tanıdığı olan F.E’nin kendilerine getirdiğini, bunun karşılığında da herhangi bir şey vermediklerini ileri sürdükleri öğrenildi. 
     Sanıkların sorgularının sürüdüğü bildirildi. 
     
</TEXT>
</DOC>
