<DOC>
<DOCNO> 368720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur13.html </URL>
<DATE> 2005/08/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Stat boşalttıran bomba ihbarcısına 2 ay hapis 
</HEADLINE>
<TEXT>

     Neşet KARADAĞ DHA 

      ADANA’da 6 ay önce oynanan Adanaspor-Mardinspor maçında, takımının 3 -1 yenik duruma düşmesine sinirlenerek polise bomba ihbarı yapıp, karşılaşmanın durmasına ve stadın boşaltılmasına neden olduğu öne sürülen Mardinspor taraftarı garson, 26 yaşındaki Hüseyin Talay'a 2 ay hapis cezası verildi. 
     Olay ardından tutuklanan Hüseyin Talay, Adana 10’uncu Asliye Ceza Mahkemesi’nde Asılsız ihbarda bulunmak’ suçundan yargılandığı ilk duruşmada, tutuksuz yargılanmak üzere tahliye edildi. Mardinliler Dayanışma Vakfı’nda MARDAV garsonluk yapan, evli ve 1 çocuk babası Talay, 2 yıl 6 aya kadar hapis cezası istemiyle yargılandığı mahkemede karar duruşmasına çıktı. Taraftarı olduğu Mardinspor’un yenik duruma düşmesine üzüldüğü için bomba ihbarını yaptığını belirten Talay, şöyle dedi 
     Mardinspor’un 3-1 mağlup olmasına canım sıkıldı. Maç bitmeden stadyumdan çıktım. Maçı iptal ettirmek için cep telefonumla 155’i arayarak Stada bomba koydum. 12 dakika sonra patlayacak’ diyerek ihbarda bulundum. Yaptığım ihbarın tespit edileceğini anlayınca telefon sim kartını çıkarıp yaktım. Sonra çöp kutusuna attım. Mardinspor’un yenilmesinin üzüntüsüyle yaptığım asılsız ihbardan dolayı pişmanım.'' Mahkeme hakimi, Talay’ı 2 ay hapis cezasına mahkum edip, sabıkasının olmaması, duruşmadaki iyi hali ve yaptığı olaydan pişmanlık duyması nedeniyle cezasını 1 ay 20 güne indirdi. Mahkeme, sanığın tutuklu kaldığı süreyi de göz önüne alınarak, hapis cezasını 833 YTL para cezasına çevrerek, ertelendi. 
     
</TEXT>
</DOC>
