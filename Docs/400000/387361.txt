<DOC>
<DOCNO> 387361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy20.html </URL>
<DATE> 2005/10/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Türkiye, Fransa'da açılan sözde soykırım anıtını şiddetle kınadı 
</HEADLINE>
<TEXT>

     Türkiye, Fransa’da sözde "1915 yılında Asuri-Keldanilere karşı Osmanlı İmparatorluğu tarafından gerçekleştirilen soykırım mağdurları" anısına dikilen anıtın açılmasını şiddetle kınadı. 
     Dışişleri Bakanlığı’ndan yapılan açıklamada, 15 Ekim Cumartesi günü Paris’e 30 km uzaklıkta bulunan Sarcelles şehrinde sözde "1915 yılında Asuri-Keldanilere karşı Osmanlı İmparatorluğu tarafından gerçekleştirilen soykırım mağdurları" anısına dikilen bir anıtın açılışının yapıldığı bildirildi. 
     Açıklamada, söz konusu anıtın açılışı şiddetle kınanarak, şöyle denildi 
     "Hangi tarihi verilere dayanılarak ortaya atıldığı bilinmeyen bir iddiayı yansıtan anıtın açılışı tarafımızdan tepkiyle karşılanmıştır. 
     Bir devleti soykırım gibi insanlığa karşı işlenebilecek en ağır suçla asılsız itham edenler, bu ciddiyetsiz davranışlarıyla ancak kendilerini küçültmektedirler." 
     
</TEXT>
</DOC>
