<DOC>
<DOCNO> 394911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur48.html </URL>
<DATE> 2005/11/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Muğla Üniversitesi'ndeki kavgayı protesto eden öğrencilere müdahale 
</HEADLINE>
<TEXT>

     Muğla Üniversitesi’nde yaşanan olayları kent merkezinde protesto etmek isteyen öğrencilere, polis müdahale etti. Olayla ilgili 8 öğrenci gözaltına alındı. 
     AA muhabirinin aldığı bilgiye göre, Muğla Üniversitesi’nde yaşanan kavgayı protesto etmek için kent merkezinde toplanan bir grup öğrenci, basın açıklaması yaptı. 
     Polis ekiplerinin öğrencilerin basın açıklamasının metnini istemesi üzerine, ekipler ile öğrenciler arasında tartışma çıktı. 
     Öğrenciler metni vermeyince, polis ekipleri, izinsiz gösteri yaptıklarını iddia ettikleri gruba müdahale ederek, 8 öğrenciyi gözaltına aldı. 
     Gözaltına alınan öğrenciler, Hamdibey Polis Merkezi’ne getirildi. 
     Öğrencilerin sağlık kontrolü için hastaneye götürüleceği, ardından ifadelerine başvurulacağı öğrenildi. 
     Muğla Emniyet Müdürü Mehmet Emin Körpe, polis merkezine gelerek, görevlilerden bilgi aldı. 
     
</TEXT>
</DOC>
