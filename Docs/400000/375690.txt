<DOC>
<DOCNO> 375690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun15.html </URL>
<DATE> 2005/09/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Financial Times AB Türkiye'ye verdiği sözü onurlandırmalı 
</HEADLINE>
<TEXT>

     ANKA ve BBC TÜRKÇE 

İngiltere'de yayımlanan günlük ekonomi ve siyaset gazetesi Financial Times, Avrupa Birliği'nin Türkiye'ye verdiği sözü tutması gerektiğini yazdı. 
     Gazetenin başyazarı tarafından kaleme alınan makalede, AB'nin sözünü mutlaka tutması gerektiği belirtilerek, buna karşılık Türkiye'nin de ifade özgürlüğü konusundaki taahhüdünü yerine getirmesi gerektiği kaydedildi. 
     Yapılan bütün tartışmalara ve bölünmelere rağmen, AB'nin gelecek ay içinde Türkiye ile müzakerelere başlayacak gibi göründüğünü ifade eden FT başyazarı, Fransa ve Hollanda halklarının geçen aylarda yapılan referandumlarda AB Anayasası'nı reddetmelerine rağmen, üye ülkelerin büyük bölümünün, Türkiye'ye aralık ayında verilen sözün tutulmamasının birliğe zarar vereceği gerçeğini gördüğünü bildirdi. 
     "Fransa, Almanya, Avusturya ve Kıbrıs Rum kesimi tarafından ortaya konulan bazı itirazların yolu tıkayan birer blok haline dönüşmesine ilişkin tehdide" de dikkat çeken başyazar, "Avusturya ve Almanya'da ortaya konulan itirazların, Türkiye'nin büyük ve yoksul nüfusunun ötesinde Müslüman olması ve gerçekten Avrupalı olmaması fikri çevresinde yoğunlaştığını" savundu. 
     Fransa'da ise Kıbrıs konusunun çevresinde bazı tartışmaların yapıldığına işaret eden FT başyazarı, "Aslında işler göründüğü kadar da kötü değil" ifadesini kullandı. 
     "Fransa Başbakanı Dominique de Villepin'in oportünizm kokan görüşlerinin daha ziyade iç politikaya yönelik olduğunu" da belirten başyazar, "Amaç bu itirazı daha açık ortaya koyan Fransa İçişleri Bakanı Nicolas Sarkozy'den pozisyon çalmak. Ancak bu iki politikacının da yerine geçmek istedikleri Cumhurbaşkanı Jacques Chirac müzakerelerin başlamasına onay verecek gibi görünüyor" dedi. 
     Almanya'nın da bu tutumu benimseme eğiliminde olduğunu vurgulayan FT başyazarı, Kıbrıs Rum kesiminin tutumunun son ana kadar tahmin edilemeyeceğini, ancak bu ülkenin de itirazında yalnız kalmaktan korkacağını ifade etti. 
     
     Asıl savaş müzakere sürecinde yaşanır 

     Financial Times’ta yayınlanan yazıda, "asıl savaşın" ise 10 yıldan fazla sürecek müzakerelerin başlamasının ardından yaşanacağı belirtildi. 
     Yazıda ayrıca Orhan Pamuk davasına da değinildi ve davanın "en hafif ifadeyle talihsiz" olduğu ifade edildi "Gerçek bir dünyada, tarihinin bu kanla ıslanmış bölümüyle yüzleşmeden, Türkiye'nin Avrupa Birliği'ne girmesi düşünülemez. Türkiye sonuçta, bu bölümle hesaplaşmalı. Avrupa Birliği'nin kuralları arasında, ifade özgürlüğünden daha temeli zor bulunur". 
     Gazetede, Başbakan Erdoğan için "neo-İslamcı Başbakan" ifadesinin kullanılması ise dikkat çekti. 
     Frankfurter Rundschau Müzakereleri ertelememek cesaret eksikliği 
     Alman gazetesi Frankfurter Rundschau ise Avrupa Birliği'nin, Türkiye'nin Kıbrıs'ı tanımayı reddetmesi karşısında takındığı tutumun hayalkırıklığı yarattığı görüşünde. 
     Gazeteye göre, birlik üyesi ülkelerin dışişleri bakanları, geçen hafta Türkiye'yle müzakerelere başlamayı geciktirmeyerek, bir cesaret eksikliği sergiledi 
     "Türkiye'nin Avrupa Birliği'ne üyeliğini, kaçınılmaz olarak Ukrayna'nın üyeliği izleyecek. Bu da birliği zayıflatacak. Avrupa Birliği, sınırlarıyla yüzleşmedikçe de, vatandaşları, referandumlarlarda, Türkiye'nin üyeliğini reddecek." 
     Avusturya gazetesinden Türkiye'ye destek 
     Avusturya gazetesi Der Standard ise özellikle Almanya'da Hristiyan Demokratların Türkiye için önerdikleri imtiyazlı ortaklık formülünün, Avrupa Birliği'nin güvenilirliğini zayıflatacağı görüşünde. 
     Gazete bu noktada daha önce Türkiye'ye, 1999'da adaylık statüsü tanındığını, 2004'te de müzakerelere başlama sözü verildiğini yazmış. 
     
</TEXT>
</DOC>
