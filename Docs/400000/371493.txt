<DOC>
<DOCNO> 371493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo24.html </URL>
<DATE> 2005/08/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Formula 1'i bugün 53 bin biletli seyirci izledi... 
</HEADLINE>
<TEXT>

     Formula 1 Türkiye Grand Prix'sinin 2. gününde İstanbul Park Pisti'ndeki sıralama turları ve yarışları, bin biletli seyircinin izlediği açıklandı. 
     Sabahın erken saatlerinden itibaren özel ve toplu taşıma araçlarıyla Akfırat Beldesi'ndeki İstanbul Park Pisti'ne akın eden yerli ve yabancı yarışseverler, tuttukları takımların ve ülkelerinin bayraklarını sallayarak tribünleri adeta karnaval yerine çevirdi. 
     TEM gişelerinden ücretsiz geçerek piste ulaşan yarışseverler, giriş ve çıkışlarda uzun kuyruklar oluşturdu. 
     Başlangıç-bitiş ve pit alanını gören ana tribünün büyük bir bölümü doldu. 
     Bu arada yarışseverler, aralarda ana tribünün arka kısmında takımların ürünlerinin satıldığı bölümde zaman geçirdi. Bu bölümde alışveriş yapan ve sponsor firmaların etkinliklerine katılan yarışseverler, oldukça keyifli anlar yaşadı. 
     Öte yandan tribünlerin karşı tarafına yerleştirilen dev ekranlardan sporseverler, göremedikleri bölümleri de izleme olanağı buldu. 
     Yarınki yarışlara 80 bine yakın sporseverin gelmesi bekleniyor. 
     Diğer yandan dünyaca ünlü simalar da İstanbul Park Pisti'ne geliyor. Sinema oyuncuları Bo Derek ve Ursula Andress, İstanbul Park Pisti padok alanına gelerek takımların motorevlerini gezdiler. 
     
     M.SCHUMACHER ''PUAN İÇİN SAVAŞACAĞIZ'' 
     Sıralama turlarında zaman yapamayan Ferrari pilotu Michael Schumacher, yarınki yarıştan puan çıkarmak için savaşacaklarını söyledi. 
     Spin attığı 9. virajın zorluğuna değinen Schumacher, yarınki yarışta elinden geleni yapacağını bildirdi. 
     Ferrari'nin diğer pilotu Rubens Barrichello ise, Schumacher'in spin atarak pist dışına çıkmasını ''Bu Micheal için yazık oldu'' diye yorumladı. 
     
</TEXT>
</DOC>
