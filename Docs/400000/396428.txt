<DOC>
<DOCNO> 396428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/gun08.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Osmanlı'da ölüm' sergisi 
</HEADLINE>
<TEXT>


'İstanbul'da Ölüm' sergisi, Osmanlı kültüründe 'ölüm'ü farklı açılarla işliyor. Minyatürler ve mezar taşlarıyla toplumsal değişim sergileniyor 

Yasemin Bay 

"Bir toplumun kültürünü, zihniyetini, toplumsal yaşamını, zaman içinde geçirdiği değişimleri anlamak için ölüm son derece ilginç bir araştırma alanı" diyor Boğaziçi Üniversitesi Tarih Bölümü Öğretim Üyesi Prof. Dr. Edhem Eldem. 
Ve küratörlüğünü yaptığı sergide "ölüm"ü işliyor. Eldem, ürkütücü bir konuyu, ölümü, Osmanlı Bankası Müzesi'nde gerçekleştirilen "İstanbul'da Ölüm" sergisinde birçok açıdan gözler önüne seriyor. 1453 - 1922 arasındaki dönemde, Osmanlı - İslam kültüründe ölüm ve ritüellerinin ele alındığı sergi, belgeler, minyatürler, gravürler ve dönem fotoğraflarıyla adeta Osmanlı toplumunun tarih dökümünü sunuyor. 
31 Mart'a kadar izlenebilecek sergide, Boğaziçi Üniversitesi Müzesi'nden 7, Türk ve İslam Eserleri Müzesi'nden de 3 mezar taşı bulunuyor. Eldem, sorularımızı yanıtladı. 

Kanuni'nin cenazesi 
Bir toplumun yaşayışını anlamak için ölümün önemine dikkat çekiyorsunuz... 
Tırnak içinde, "Nasıl öldüğünü söyle, kim olduğunu söyleyeyim." Din ve o toplumun kendine özgü kültürü bir araya geldiğinde ölüm etrafında belirli bir zihniyet yapısı ortaya çıkıyor. Toplumların ölüme bakışı, yapıları hakkında bir şeyler söylüyor. 

Sergiyi oluştururken konunun çerçevesini nasıl belirlediniz 
Dağılmamak için "İstanbul", "Osmanlı" ve "İslam" olmak üzere sınırlar çizdim. Ondan sonra da ölümü mümkün olduğu kadar farklı boyutlarıyla aldım. 
Madem "İstanbul ve Ölüm" diyoruz bunun kent dokusuyla bağlantısı üzerinde durmaya çalıştım. 2. bölümde ölümün algılanışını, ritüellerini ele aldım. Sonrasında tematik bölümler oluşturdum. Temaların ilki "İktidar ve Ölüm". En tepedeki ölümler hep farklı. Sistem monarşik imparatorluk olduğu için en başın ölmesi bir bakıma devletin ölmesi. 
Padişah öldüğünde hemen yerine başka bir padişahın gelmesi lazım. Bunu da padişahın ölümünü gizleyerek hallediyorlar. Mesela Zigetvar Seferi'nde Kanuni'nin ölümü 48 gün gizleniyor. Cesedi önce çadırının altına gömüyorlar. Sonra çıkarıp koruma işlemleri yaparak İstanbul'a taşıyorlar. Tabii tüm bunlar İslamda olmayacak şeyler. Ve kardeş katli... Padişahlar taht kavgalarını önlemek için kardeşlerini, hatta onların çocuklarını öldürtüyordu. 

Özgün mezar taşları 
Temalardan biri de mezar taşları... 
Osmanlı ölüm kültüründe farklılaşmanın, kendine özgü bir kültürün varlığının belki de en iyi işareti mezar taşları. En basit İslami mezar taşında bir iki dua, şu kişi ölmüştür deniliyor o kadar. Osmanlı bununla tatmin olmuyor. Mezar taşlarında ölen kişi hakkında geniş bir biyografik bilgi yer alıyor. 

Osmanlı'da ölüm ritüellerinin İslam ile ayrıldığı çok yönü olduğundan söz ediyorsunuz. Bunun nedeni nedir 
Bunun birinci nedeni Osmanlıların nispeten İslama geç dönmüş olması. Arap değiller bir çok açıdan İslam'dan ayrılıyorlar. Ana prensipleri benimsiyorlar ama uygulamalarda çok büyük farklılıklar olabiliyor. Emperyal kültür nedeniyle siyaset de dinin önüne geçiyor. 

Sergiye, "Daha fazla materyal bulunabilirdi" eleştirisi getirildi. 
Olabilirdi ama tekrara girerdi. Temsil edici bulduğum bir - iki örnekle yetinmeyi tercih ettim. Ama mesela minyatürlere daha fazla yer verdim. Ölü fotoğrafları yani Batı'da çok uygulanan post mortem fotoğraflar gibi örnekleri gerçekten bulamıyorsunuz. 
Osmanlı'da bilinen örneklerin hepsi gayrimüslim. Osmanlı'da ölüm fotoğrafı 5 - 6 tanedir zaten onlardan da 3'ünü sergiledim. Fotoğraflardan sadece biri Müslüman bir kişiye, Cemal Paşa'ya ait. O da otopsi sonrası, tıbbi amaçla çekilmiş . 

Osmanlı Bankası Müzesi 
0212 233 22 38 



</TEXT>
</DOC>
