<DOC>
<DOCNO> 361393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy02.html </URL>
<DATE> 2005/07/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Streç giyip öğrenciyi tahrik etme' diyen müdüre vali koruması 
</HEADLINE>
<TEXT>

     Konya’da, öğretmenlerin giyimleriyle ilgili "streç öğrenciyi tahrik ediyor" diyen İl Milli Eğitim Müdür Vekili Mehmet Özer hakkında soruşturma açılmasına Vali Ahmet Kayhan izin vermedi. 
     Konya İl Milli Eğitim Müdür Vekili Özer’in, ildeki tüm okul müdürlerinin katıldığı bir toplantıda söylediği öğretmenlerin giyinişlerine ilişkin sözlerinin soruşturma konusu yapılması Konya Valisi Ahmet Kayhan’a takıldı. 
     Özer’in, yırtmaçla türbanı da karşılaştırdığı konuşmasında "Öğrenci 15 yaşında karşısında tüm hatları belirgin bir kadın, bana öğretmen öğrenciyi tahrik ediyor gibi geliyor, başörtüsünü açacaksın, yırtmaçlıya bir şey demiyeceksin" şeklindeki sözlerine ilişkin Eğitim-Sen tarafından yapılan suç duyurusu Konya Asliye Ceza Mahkemesi’nce değerlendirildi. 
     Mahkeme, olayın görev başında meydana geldiğine dikkat çekerek Konya Valiliği’nden görüş sordu. 
     VALİ SORUŞTURMAYA GEREK YOK Müdür Özer’in sözlerine ilişkin inceleme yaptıran Vali Ahmet Kayhan, soruşturma açılmasına gerek olmadığını bildirdi. Vali Kayhan, Özer’in ifadelerinin Kılık Kıyafet Yönetmeliği’nden bayan ve erkek personelin kıyafetlerinin belirleyen madde çerçevesinde olduğuna savunarak, Mahkeme’ye gönderdiği bilgide şöyle dedi 
     "Müdürün yöneticilerden bu Yönetmeliğin her hükmünü eşit bir şekilde uygulamasının istediği, konuşmasında herhangi bir öğretmeni göstererek veya orada bulunan kişi veya kişileri aşağılaycı ve hakaretamiz ifadelerde bulunmadığı dosya içerisindeki bilgi ve belgelerden anlaşılmıştır. 
     Bu nedenle İl Milli Eğitim Müdür Vekili Mehmet Özer hakkında cezai soruşturma açılmasını gerektirecek suç unsuru bulunmadığı anlaşıldığından, soruşturma izni verilmemesine karar verildi." 
     
</TEXT>
</DOC>
