<DOC>
<DOCNO> 355679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur10.html </URL>
<DATE> 2005/06/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Evine dön" çağrısı boşanmayı engeller... 
</HEADLINE>
<TEXT>

     Yargıtay, boşanma davası açan kadının eşine yaptığı "evine dön" çağrısı üzerine boşanma kararı verilemeyeceğine hükmetti. 
     Alınan bilgiye göre, bir kadın eşinden boşanmak için dava açtı. Ankara 2. Aile Mahkemesi, davayı kabul etti ve eşlerin boşanmasına karar verdi. Kararın temyiz edilmesi üzerine dosya Yargıtay’a geldi. 
     Temyiz istemini görüşen Yargıtay 2. Hukuk Dairesi, yerel mahkemenin kararını bozdu. 
     Bozma kararında, davacı tanıklarının beyanlarında geçen olaylardan sonra davacının Cumhuriyet başsavcılığına verdiği şikayet dilekçesinde, eşinin eve dönmesini istediği belirtildi. 
     Davacı kadının, bu nedenlerle önceki olayları affettiği, en azından hoşgörü ile karşıladığı kaydedilen kararda, "Bu nedenle önceki olaylara dayalı boşanmaya karar verilemez" denildi. 
     
</TEXT>
</DOC>
