<DOC>
<DOCNO> 378846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/spo04.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ders verdi 
</HEADLINE>
<TEXT>


Trabzonspor'un hocası, Sivasspor maçı öncesi dört konuda takımını uyardı. Şenol Güneş, kişisel hatalardan yakındı, son vuruşlarda dikkat istedi. Hücuma çıkarken kaptırılan toplarla, koordinasyonsuzluktan şikayet etti 


Trabzonspor Teknik Direktörü Şenol Güneş, takım içinde sezon başından beri gördüğü eksikleri gidermeye çalışırken, Sivasspor maçı öncesi futbolculara özellikle dört temel konuda dikkatli olmaları uyarısında bulundu. 
Güneş, öncelikli olarak yenilen gollerde sürekli bireysel hatalar yapılmasından yakındı, savunma oyuncularına "Sezon başından kalemizde gördüğümüz 6 golün tümünde kişisel hatalar yaşandı. Bunları düzeltemezsek başarıyı unutun" dedi. 
Takım olarak çok sayıda gol pozisyonuna giren Trabzonspor'un geçen sezonlara göre daha az gol atmasından da şikayetçi olan Şenol Güneş, hem teorik, hem de pratik dersler veriyor. Güneş, idmanların hemen hemen tümünde hava ve yerden yan ortalara tek vuruş çalışması üzerinde duruyor. Bunun yanında bire bir adam eksiltip, gol vuruşu da yaptırıyor. Güneş'in futbolcularını en çok uyardığı konulardan biri de, pas yüzdesinin artırılması. Takımın özellikle hücuma çıkarken kaptırdığı toplardan yakınan tecrübeli hoca, hatlar arasındaki koordinasyonsuzluğu da giderebilmek için büyük gayret sarfediyor. 

Moral aşıladılar 

Bordo - Mavili oyuncular dün ameliyat geçiren takım arkadaşları Miroslaw Szymkowiak'ı ziyaret ettiler. Teknik Direktör Şenol Güneş ve futbolcular, Memorial Hastanesi'nde yatan Polonyalı oyuncuya moral verdiler. Trabzonspor'un geçen hafta Gaziantepspor ile yaptığı karşılaşmada sağ ayak bileği arkasındaki tibia kemiği kırılan ve 6 ile 8 hafta arası sahalardan uzak kalacağı açıklanan Szymkowiak'ın ameliyatına giren ortopedist Opr. Dr. Şamil Bezirgan, oyuncunun bugün taburcu edileceğini söyledi. 


</TEXT>
</DOC>
