<DOC>
<DOCNO> 390713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo11.html </URL>
<DATE> 2005/10/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Galatasaray, Ankara'da 3 puan hedefliyor... 
</HEADLINE>
<TEXT>

     Turkcell Süper Ligi 11. haftasında yarın deplasmanda Gençlerbirliği ile karşılaşacak olan Galatasaray'da tek hedef 3 puan. 
     Geride kalan haftada Denizlispor'la evinde berabere kalan Galatasaray, ezeli rakibi Fenerbahçe'nin liderliğe ortak olmasını engelleyemezken, Ankara deplasmanından kayıpsız dönebilmenin hesaplarını yapıyor. 
     Sarı-kırmızılılarda Gençlerbirliği maçı öncesi eksik futbolcuların çokluğu teknik heyetin başını ağrıtıyor. 
     Sakatlıkları bulunan Sabri ve Ümit'in yanı sıra, Futbol Federasyonu Profesyonel Futbol Disiplin Kurulu PFDK tarafından 3 maç ceza verilen Hasan Şaş ile sarı kart cezalısı Orhan da Gençlerbirliği karşısında takımdaki yerlerini alamayacaklar. 
     Galatasaray'ın Gençlerbirliği karşısına, Mondragon, Uğur, Song, Tomas, Ergün, Cihan, Saidou, İlic, Heinz, Necati ve Hakan Şükür muhtemel 11'i ile çıkması bekleniyor. 
     Ankara 19 Mayıs Stadı'nda saat 14.00'de başlayacak ve Digitürk Lig TV'den naklen yayınlanacak maçı hakem Oktay Demiray yönetecek. 
     Öğleden sonra son çalışmasını yapacak olan sarı-kırmızılı takım, akşam saatlerinde başkente gidecek. 
     
</TEXT>
</DOC>
