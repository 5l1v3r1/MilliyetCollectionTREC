<DOC>
<DOCNO> 351146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/dunya/dun01.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörü desteklerlerse dünyada yalnız kalırlar' 
</HEADLINE>
<TEXT>


SEMA EMİROĞLU New York 


Başbakan Recep Tayyip Erdoğan, Amerikan New York Times gazetesinde dün yayımlanan demecinde, Suriye'nin teröristleri barındırmaya devam etmesi halinde dünyada yalnız kalacağını söyledi. 
Türkiye'nin, 40 yıl boyunca zorlu ilişkilere sahip olduğu Suriye üzerinde ihtiyatlı bir baskı uyguladığını belirten Erdoğan, "Türkiye hiçbir şekilde baskıcı rejimi onaylamaz. Bu noktada Türkiye'nin Suriye'den örnek alacağı herhangi bir şey bulunmamaktadır, ancak Suriye'nin Türkiye'den örnek alacağı pek çok şey bulunmaktadır" dedi. 
İki ülkenin sınırda mayın temizlenmesi konusunda istihbarat paylaşımına gittiğine işaret eden Erdoğan, Suriye'nin topraklarında gizlenen PKK üyelerine dair de bilgiler verdiğine dikkat çekti. Erdoğan, "Şüphesiz bu son zamanlara kadar görebildiğimiz bir durum değildi. Şayet Suriye teröristleri barındırmaya devam ederse dünyada yalnız kalacaktır" diye konuştu. 


</TEXT>
</DOC>
