<DOC>
<DOCNO> 375953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/spo04.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya sev, ya terk et 
</HEADLINE>
<TEXT>


Trabzonspor alt yapı antrenörü Mustafa Akçay'ın sporculara uyguladığı 17 maddelik yasak paketinde, küpe takmaya, saç uzatmaya, düşük bel pantolona ve deodorant taşımamaya ağır yaptırımlar var 


Trabzonspor yönetiminin alt yapı genel koordinatörlüğüne getirdiği Mustafa Akçay, uygulamalarıyla köklü değişiklikler yapmaya başladı. 
Ajax alt yapısında Luis Van Gaal'dan eğitim alan Akçay, önce uyulması gereken kuralları hazırladı. Alt yapının yeni hocası, 17 kurala uymayanların çok ağır cezalara çarptırılmalarının yanı sıra ilişkilerinin de kesilmelerinin söz konusu olacağını bildirdi. İşte kurallar 
1-Antrenörler saat 09.00'da tesislerde olacak. 
2-Sporcular tesislerde şapka, küpe takamayacak, uzun saç bırakmayacak, konsantre bozucu düşük bel pantolon giymeyecek ve zincir takmayacak. 
3-Tesislere cep telefonu getirilmeyecek. 
4-Antrenman saatleri hiçbir şekilde değişmeyecek. 
5-Çalışanlara çok saygılı davranılacak ve kendileri görevleri dışı işlere zorlanmayacak. 
6-Nöbetçi antrenör, her türlü organizasyondan sorumludur, 
7- Hiçbir sporcu araç içinde saygısız davranışlarda bulunmayacak. 
8-Antrenöre saygısızlık eden, antrenman düzenini bozucu en küçük bir davranışta bulunan oyuncu gerekli cezaya çarptırılır. 
9-Antrenman malzemelerinden antrenörler sorumludur. 
10-Alt yapı faaliyetleri içinde konuşulmaması gereken sır niteliğindeki konuların dışarda konuşulmaması gerekir. 
11-Sporcu ve antrenörler, yapılan çalışmalar esnasında, Bana ne , Çalışıp bana mı vereceksin , Benden bu kadar , Özveride bulunmam gibi sözlerle çalışma temposuna olumsuzluk katamaz. 
12-Okuldaki eğitim sürecinde derslerine ve ödevlerine karşı sorumluluklarını yerine getirmeyen sporcular antrenmana ve faaliyetlere alınmayacak. 
13-Antrenman veya maç malzemesini unutan veya kaybeden sporcular, bu faaliyetlere katılamaz. 
14-Oyuncular, çalışan personele karşı saygısız davranamaz. 
15-İdman çantalarında terlik, havlu, deodorant, yedek çamaşırlar mutlaka bulundurulacak. 
16-Tesislerde hiçbir oyuncu farklı takımı temsil eden forma ve tişört giymeyecek. 
17- Anne ve babalar oyuncuların yaşam biçimlerinden sorumludur. 

Lee'ye uzatma 

Bordo-Mavili yönetim, G.Koreli futbolcu Lee Yong'un sözleşmesini iki yıl daha uzatma kararı aldı. Lee bu öneriyi kabul ederse, kadroda 6 yabancı olacağı için Szymkowiak ya da Tomas Jun'un form durumlarına göre gönderilmeleri gündeme alınacak. Bu arada Trabzonspor, Gaziantep maçı hazırlıklarını dün Şenol Güneş yönetiminde sürdürdü. Bordo-Mavililer kültür-fizik hareketlerinden sonra salonda çalıştı. 


</TEXT>
</DOC>
