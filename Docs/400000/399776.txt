<DOC>
<DOCNO> 399776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonyas08.html </URL>
<DATE> 2005/12/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Temel imaj değiştiriyor... Artık "Temelcan" var... 
</HEADLINE>
<TEXT>

     Zafer Sel 

Doğu Karadeniz bölgesinde bir zamanlar çocuklara en fazla verilen isimlerden olan ''Temel'' adının yanına artık aileler tarafından ikinci bir isim ekleniyor. 
     AA muhabirinin Trabzon Merkez İlçe Nüfus Müdürlüğü'nden edindiği bilgiye göre, ailer artık yörede en çok tercih edilen isimlerden olan ''Fadime'' ismini son 5 yıl içerisinde hiç çocuklarına vermemiş. 
     Aileler tarafından sadece ''Temel'' ismi 2002, 2003 ile 2004 yıllarında 1, 2005 yılının Kasım ayının sonuna kadar ise 2 çocuğu verilmiş. 
     Yetkililer, Temel isminin artık tercih edilmediğini, fakat ailelerin bu ismin yanından ikinci bir isim daha bularak ''Temel'' ismini yaşatmaya çalıştığını belirttiler. 
     Aileler, 2001 yılında, ''Temel Pekcan'', ''Temel Ersin'', 2003 yılında, ''Temel Cemil'', ''Temel Emir'', 2004 yılında, ''Temel Can'', ''Temel Efe'' ve bu yılın 11 aylık döneminde ise ''Temel Can'', ''Temel Mehmet'', ''Temel Serhat'' ve ''Temel Taha'' adlarını çocuklarına vermişler. 
     Öte yandan, Trabzon Merkez Nüfus İlçe Müdürlüğü'ne son 5 yıl içerisinde yazılan çocuk sayısı 16 bin 457 oldu. 
     Karadeniz Fıkraları Ajansı sahibi Hikmet Aksoy, yaptığı açıklamada, dünyanın her geçen gün değiştiğini buna paralel olarak isimlerin de değişmeye başladığını ifade etti. 
     Aksoy, ''Artık herkes yeniliği kovalıyor. İsimlerde de durum böyle. Temel ve Fadime ismi Karadeniz insanının kalbinde yaşayacaktır'' dedi. 
     Nüfus müdürlüğü yetkilileri ise artık çift ismin kullanılmaya başladığına dikkati çekerek, ''Artık insanlarımız çift isimleri kullanmaya başladı. Özellikle Doğukan, Mertcan, Batıkan, Alican gibi isimler en çok kullanılan isimler'' diye konuştular. 
     Karadeniz Bölgesi'nde yaygın olarak kullanılan Dursun ve Şaban isimlerinin de artık çocuklara verilmediği bildirildi. 
     
</TEXT>
</DOC>
