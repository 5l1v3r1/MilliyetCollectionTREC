<DOC>
<DOCNO> 392904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/dunya/adun.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'in dediği oldu 
</HEADLINE>
<TEXT>


Azerbaycan'daki resmi seçim sonuçlarına göre Aliyev'in partisi 125 sandalyeden 63'ünü alırken, Azatlık 5 sandalye çıkarabildi. Seçime hile karıştığını öne süren Azatlık, sonuçların iptalini istedi 

CENK BAŞLAMIŞ 


Azerbaycan'da önceki gün yapılan Milli Meclis parlamento seçimlerini iktidar farklı kazanırken, muhalefet sandığa yolsuzluk karıştırıldığı gerekçesiyle sonuçları iptal etttirmek için kampanya başlattı. 
Merkez Seçim Komisyonu, oyların yüzde 93'ünün sayımı sonucu Devlet Başkanı İlham Aliyev'in Yeni Azerbaycan Partisi'nin YAP 125 sandalyeli parlamentoda 63 üyelik kazandığını açıkladı. 3 partiyi çatısı altında toplayan Azatlık Bloku ise sadece 5 sandalye kazanabildi. Büyük bölümü iktidar yanlısı olan 24 bağımsız da parlamentoya girdi. 

AGİT Seçim gölgeli 
Avrupa Güvenlik ve İşbirliği Teşkilatı AGİT , seçimlerin uluslararası standarda ulaşmadığını belirterek, iktidarı eleştirdi. Seçimleri izleyen AGİT Heyeti'nin Başkanı Alcee Hastings, Bakü'de düzenlediği basın toplantısında, "Seçim öncesi iktidar tarafından atılan olumlu adımların oyların sayımı sırasında yaşanan ihlallerle gölgelendiğini üzülerek söylemek zorundayım" dedi. 
ABD Kongresi üyesi de olan Hastings, "Bu oylamada Azerbaycan'ın seçimlerin demokratik bir ortamda yapılması konusunda AGİT ve diğer uluslararası kuruluşlar nezdindeki sorumluluğunu yerine getiremediği sonucuna vardık" diye konuştu. 
AGİT'in bu açıklaması, daha sandıklar kapanmadan seçimlere hile karıştırıldığını öne süren muhalefet partilerinin sonuca itiraz etmesi için kısmen zemin hazırlamış oldu. 
Benzer şekilde, ABD tarafından finanse edilen sandık çıkış anketi de muhalefetin açıklamalarına kısmen destek verdi. Sandıkların kapanmasından hemen sonra açıklanması gereken, ancak dün kamuoyuna duyurulan anket sonuçlarına göre, sandık çıkış anketi yapılan 65 seçim bölgesinin, sonuçların tasnif edildiği 46'sında seçimi YAP kazandı. 
PA Consulting tarafından yapılan ve 1.5 milyon dolara mal olan anketin sonuçlarıyla resmi sonuçlar 9 seçim bölgesinde çelişiyor. Ankete göre, bu 9 bölgenin 7'sinde seçimi aslında muhalefetteki Azatlık kazanırken, Merkez Seçim Komisyonu, YAP'ın bu bölgelerde seçimi kazandığını açıkladı. Seçim öncesinde, söz konusu anketle resmi sonuçlar arasında çok büyük fark çıkması durumunda muhalefetin büyük gösteriler düzenleyeceği söyleniyordu. 
Buna rağmen, PA Consulting'in sandık çıkış anketinin sonuçları ile resmi sonuçlar arasında parlamentoda çoğunluğun oluşmasına etki edecek düzeyde bir çelişki gözlemlemek mümkün olmadı. 
Azatlık liderleri İsa Gamber, Ali Kerimli ve Serdar Celaloğlu, sonuçları tanımadıklarını, yeni seçimlerin yapılması için barışçı kampanya başlatacaklarını açıkladı. 

Azeri first lady meclise girdi 

Azerbaycan Cumhurbaşkanı İlham Aliyev'in eşi Mihriban Aliyeva, Bakü'den meclise girmeyi başardı. Merkezi Seçim Komisyonu, seçimlere Yeni Azerbaycan Partisi'nin adayı olarak katılan Aliyeva'nın seçim bölgesinde oyların yüzde 92.12'sini aldığını açıkladı. 

Türk gözlemciler Azatlık'ı kızdırdı 

BAKÜ Milliyet 

Azerbaycan'daki parlamento seçimlerini izleyen Türk gözlemcilerin oylamayı demokratik bulması muhalefeti kızdırdı. 
Muhalefet liderleri, Milliyet'e yaptıkları açıklamalarda gözlemcilerin tutumunu kınadı. Azatlık muhalefet hareketi içindeki en büyük parti olan Müsavat'ın Başkanı İsa Gamber, Türk gözlemcilerin açıklaması için "Doğru yapmadılar" dedi. Gamber, "Aslında Türk gözlemcilerin bu tür açıklamalarına artık alıştık. Türkler de, Rus gözlemciler ne söylüyorsa aynısını söylüyor" diye konuştu. 
Azatlık içinde yer alan Halk Cephesi'nin lideri Ali Kerimli de Milliyet'in konuyla ilgili sorularını yanıtlarken, seçimi izleyen Türk heyetine tepki gösterdi. Kerimli, "Yaşananları bütün dünya gördü. Benim seçim bölgemde yaşanan ihlallere bizzat yabancı gazeteciler tanık oldu. Bu koşullarda seçimlerin demokratik olduğunu nasıl söyleyebilirler Kişiliklerine bir lafım yok ama demek ki, bunu söyleyenlerin kendileri demokrasiden çok uzak" şeklinde konuştu. 
Türk gözlemcilerin seçimleri demokratik bulduğu açıklaması, Azatlık taraftarları arasında da tepki yarattı. 


</TEXT>
</DOC>
