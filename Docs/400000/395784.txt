<DOC>
<DOCNO> 395784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy04.html </URL>
<DATE> 2005/11/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
CHP'den "kurultaya silahla gelmeyin" uyarısı 
</HEADLINE>
<TEXT>

     Son olağanüstü kurultayında Şanlıurfa Milletvekili Turan Tüysüz’ün Divan Başkanı’na silah çekmesi gibi kötü görüntüler yaşayan CHP, hafta sonu yapılacak olağan kurultayında işi sıkı tutacak. 
     Genel Sekreter Önder Sav, hafta sonu yapılacak kurultaya sayılı günler kala il başkanlıklarına bir genelge gönderdi. Kurultay salonuna girilecek turnikelerin sabah 07.30’dan itibaren açık tutulacağını bildiren Sav 
     genelgesinde, turnikelere gelmeden önce emniyet görevlilerinin silah araması yapacağının altını çizdi. Bu nedenle kurultaya silahla gelinmemesi uyarısında bulunan Sav, emniyet görevlileriyle yersiz tartışmalara girilmemesini istedi. Sav, bu kuralın sadece delegelere yönelik değil, milletvekilleri ve diğer doğal delegeler ile onur üyeleri için de geçerli olduğunu vurguladı. 
     
     CHP’YE YAKIŞMAYAN TARTIŞMALARA NEDEN OLMAYIN 
     Bu arada CHP Genel Merkezi sadece delegelerin konaklama ücretini karşılayacak. 15 adet 3 yıldızlı otel ile anlaşan CHP yönetimi, delegeler ve onur üyeleri dışında hiç bir delege eşi ya da yakını, il-ilçe yöneticisi, belde ve ilçe belediye başkanı ve beraber getirecekleri konukların, konaklama ücretini karşılamayacak. Sav genelgesinde, konaklamanın sadece yatma ücretini içerdiğini, bu konuda otel yönetimlerine talimat verildiğini belirtirken, bu nedenle üzücü, CHP’ye yakışmayan tartışmalara neden olunmamasını da istedi. 
     
</TEXT>
</DOC>
