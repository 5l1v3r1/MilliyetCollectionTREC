<DOC>
<DOCNO> 355204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur28.html </URL>
<DATE> 2005/06/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
RTÜK'ten 'Bir Prens Aranıyor'a ceza 
</HEADLINE>
<TEXT>

     Radyo Televizyon Üst Kurulu RTÜK , ''Bir Prens Aranıyor'' adlı yarışma programında, evlilik kurumunun manevi yönlerinden çok maddi yönlerinin öne çıkarılması nedeniyle Show TV'ye 3 kez program durdurma cezası verdi. 
     RTÜK'ten yapılan açıklamaya göre, 8 ve 15 Haziran 2005 tarihli toplantılarda, 3984 sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yapan kuruluşlarla ilgili izleme raporları değerlendirilerek karara bağlandı. 
     Buna göre, Üst Kurul, 3984 sayılı yasanın 4756 sayılı yasayla değişik 4. maddesinin, ''Yayınların, toplumun milli ve manevi değerlerine ve Türk aile yapısına aykırı olmamasına ilişkin e bendi ile ''Gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmamasına ilişkin z bendini 15, 16, 17 ve 21 Mart 2005 tarihlerinde yayınladığı, ''Bir Prens Aranıyor'' adlı yarışma programında, evlilik kurumunun manevi yönlerinden çok maddi yönlerinin öne çıkarılması nedeniyle Show TV'ye 3 kez program durdurma cezası verdi. 
     Üst Kurul, ''Kişilerin, manevi şahsiyetlerine eleştiri ötesinde saldırıda bulunulmaması...''na ilişkin ı bendini, 12 Mart 2005 tarihinde yayınladığı ''Sağlık Güncesi'' adlı programda kullanılan ifadeler ile ihlal eden Radyo Ekin'e Ankara 3 kez programı durdurma müeyyidesi uygulanmasına karar verdi. 
     Üst Kurul, z bendi kapsamında 15 Ocak 2005 ve 5 Şubat 2005 tarihlerinde yayınladığı ana haber bülteninde yer alan şiddet sahneleri nedeniyle ATV'nin, ''özel hayatın gizliliğine saygılı olunmasına'' ilişkin f bendi, ''Program hizmetlerinin bütün unsurlarının insan onuruna ve temel insan haklarına saygılı olunmasına'' ilişkin s ile ı ve z bentleri kapsamında, 28 Mayıs 2005, 3 Haziran 2005 ve 11 Haziran 2005 tarihlerinde yayınladığı, ''İkinci Bahar Gönüllerde'' adlı yarışma programında, yarışmacıların birbirlerine yönelik tutum ve davranışları nedeniyle Kanal D'nin savunmasının istenmesini kararlaştırdı. 
     Üst Kurul, ı bendini, 4 Mayıs 2005 tarihinde yayınladığı ''Haber Masası'' adlı programda kullanılan ifadeler ile ihlal eden Ulusal Kanal'ın da uyarılmasına karar verdi. 
     
</TEXT>
</DOC>
