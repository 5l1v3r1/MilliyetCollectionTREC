<DOC>
<DOCNO> 379055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur28.html </URL>
<DATE> 2005/09/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şehit er Kasa, Gebze'de toprağa verildi 
</HEADLINE>
<TEXT>

     Hakkari’de, mayın patlaması sonucu şehit olan Ulaştırma Er Kadir Kasa 23 , Kocaeli’nin Gebze İlçesi’nde, törenle toprağa verildi. 
     Şehit er Kadir Kasa’nın naaşı, Çoban Mustafapaşa Camii’nde kılınan cenaze namazı sonrasında düzenlenen askeri törenle top arabasına konularak, Gebze Şehitliği’nde toprağa verildi. 
     Tören sırasında caminde Türk bayrağı açan ve terör örgütü aleyhine sloganlar atan Gebzeliler, naaşın şehitliğe götürülüşü sırasında Atatürk Caddesi, Zübeyde Hanım Caddesi ve İbrahim Ağa Caddesi boyunca uzun konvoy oluşturdu. 
     Törene, şehit erin ailesi, yakınları ve vatandaşların yanı sıra Kocaeli Valisi Erdal Ata, Kocaeli Büyükşehir Belediye Başkanı İbrahim Karaosmanoğlu, Gebze Kaymakamı Mehmet Emin Avcı, Tuzla Piyade Okulu Komutanı Tümgeneral Zekeriya Öztürk, Jandarma Bölge Komutanı Tuğgeneral Halil Helvacıoğlu, Gebze Garnizon Komutanı Kıdemli Binbaşı Atilla Tuncer, Gebze Belediye Başkanı İbrahim Pehlivan ve belde belediye başkanları katıldı. 
     Cenaze töreni sırasında, gözyaşlarını tutamayan şehit erin babası Engin ve annesi Bingül Kasa ile kardeşi Nergis Kasa, camideki tören sırasında tabutun üzerindeki fotoğrafı okşadılar. 
     Şemdinli kırsalında operasyondan dönen askerleri taşıyan araç, Örencik ile Ortaklar köyleri arasındaki köprüden geçtiği sırada, teröristlerin, döşedikleri uzaktan kumandalı mayını patlatmaları sonucu, araç sürücüsü Ulaştırma Er Kadir Kasa ile Uzmançavuş Emrah Akman Manisa şehit olmuş, 6 asker de yaralanmıştı. 
     
</TEXT>
</DOC>
