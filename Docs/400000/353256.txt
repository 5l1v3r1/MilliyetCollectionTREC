<DOC>
<DOCNO> 353256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko09.html </URL>
<DATE> 2005/06/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Güler Petrol aramalarına ayırdığımız bütçeyi yüzde 400 artırdık... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, son iki yılda petrol aramalarına ayırdıkları bütçeyi yüzde 400 artırdıklarını söyledi. 
     Çeşitli inceleme ve açılışlar için Samsun'da bulunan Güler, temasları öncesinde Büyükşehir Belediye Başkanı Yusuf Ziya Yılmaz ve partililerle Sevgi Kafe'de bir araya geldi. 
     Güler, burada yaptığı açıklamada, bölgeyle ilgili değerlendirmelerde bulunarak Samsun'un Havza İlçesi'nin bir termal turizm bölgesi olmasını arzu ettiklerini, bugün ise Bafra İlçesi'nde tabii olarak çıkan gazın kulanımıyla ilgili incelemelerde bulunacağını söyledi. 
     Gazetecilerin sorularını da yanıtlayan Bakan Güler, Karadeniz'de petrol arama çalışmalarının devam ettiğini, bu çalışmalarda kullanıcak ve şu anda Malta'da bakımı tamamlanan geminin vincinin yola çıktığını bildirdi. 
     Geminin de önümüzdeki günlerde boğazlardan geçeceğini belirten Güler, ''Karadeniz'de petrol aramalarında kullanılacak Malta'da bakımı yapılan gemi önümüzdeki günlerde İstanbul olacak. Oradan Ereğli'ye Karadeniz Ereğli gelecek. Ereğli'de vinci üzerine yüklenecek, oradan da Hopa'ya geçecek. Dün de Türkiye Petrolleri Anonim Ortaklığı Genel Müdürü Trabzon Limanı'nda incelemelerini yaptı.'' Güler, Karadeniz'deki petrol varlığını sondaj çalışmaları sonrasında netlik kazanacığını da ifade ederek, ''Sondaj makinesi esas ürüne dokunmadan var veya yok diyemeyiz, çalışmalar devam ediyor'' diye konuştu. 
     
     PETROL HARCAMALARINA AYRILAN BÜTÇE 
     Karadeniz'de yaklaşık 18 yerde 2-3 boyutlu etütler ve sismik araştırmalar yapıldığını söyleyen Bakan Güler, uygun görülen yerlerde sondaj çalışmaları yaptıklarını anlattı. 
     Araştırmaların sürekli devam ettiğini kaydeden Güler, ''Son iki yılda petrol aramalarına ayırdığımız bütçeyi yüzde 400 artırdık. Toplam bütçe ise 300 milyon doları aştı'' dedi. 
     Yeni kredi anlaşmaları da yaptıklarını belirten Bakan Güler, sadece Akbank'la yaptıkları anlaşmanın 200 milyon dolar olduğunu söyledi. 
     
     TTK MADEN OCAĞINDAKİ GÖÇÜK 
     Türkiye Taşkömürü Kurumu TTK Kozlu Müessese Müdürlüğü Maden Ocağı'nda meydana gelen ve 6 işçinin ölümüyle sonuçlanan göçükle ilgili bir soru üzerine ise Bakan Güler, yaşanan olayların madenciliğin doğasında olduğunu belirtti. 
     Yaşanan olayların istenmeyen olaylar olduğunu ifade eden Güler, ''Bunlar istenmeyen olaylar ama madenciliğin doğasında maalesef var. Biz bunu gidermek için yerinde incelemeler yaptık'' diye konuştu. 
     Bakan Güler, madencilikle ilgili eğitim çalışmalarına ağırlık verdiklerini de vurgulayarak, Ukrayna'nın taşkömürü konusunda oldukça gelişmiş bir ülke olduğunu, iki ülke arasında sürdürülen çalışmalar sonucu Türkiye'den Ukrayna'ya 10 uzman göndereceklerini, oradan da Türkiye'ye uzmanların geleceğini bildirdi. 
     
     MADEN YASASI 
     Maden ocaklarında yaşanan göçüklerle ilgili Maden Yasası'nda yeni bir düzenlemenin söz konusu olmayacağını ifade eden Güler, yasanın yeni çıkarıldığını anımsatarak, şunları söyledi 
     ''Maden Yasası'nı yeni çıkardık, orada bir problem yok. Çağdaş bir yasa. Bundan dolayı da maden üretiminde çok büyük artışlar meydana geldi. Bu artışlar bu sektörün canlandığını gösteriyor.'' Bor madenleriyle ilgili de çalışmaları olduğunu kaydeden Bakan Güler, borla ilgili yeni ürünler üzerinde çalıştıklarını, konuyu yakında basına duyuracaklarını kaydetti. 
     
     SAMSUN'DAKİ TEMASLARI 
     Bakan Güler, 19 Mayıs İlçesi'nde Kent Ormanı açılışını yapacak, daha sonra da Bafra İlçesi'nde tabii olarak çıkan gazın kullanımıyla ilgili incelemelerde bulunacak. 
     Bu arada Güler, 19 Mayıs İlçesi'ne hareketinden önce Büyükşehir Belediyesi'ne ait Hayvanat Bahçesini gezdi. Güler'e, Büyükşehir Belediye Başkanı Yılmaz, bir yavru deve hediye etmek istedi. Ancak Güler, teşekkür ederek devenin hayvanat bahçesinde korunmasını istediğini söyledi. Bakan Güler, kucağına verilen yeni doğmuş bir geyik yavrusuyla da bir süre ilgilendi. 
     
</TEXT>
</DOC>
