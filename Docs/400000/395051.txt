<DOC>
<DOCNO> 395051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun18.html </URL>
<DATE> 2005/11/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
KKTC 22. kuruluş yıldönümünü kutluyor 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs Türk halkının bugünlere ateş çemberinden geçerek geldiğini belirterek, KKTC'nin çözüme ve adanın birleşmesine engel olmadığını söyledi. 
     KKTC'nin 22. kuruluş yıldönümü törenlerle kutlanıyor. Dr. Fazıl Küçük Bulvarı'ndaki tören, Cumhurbaşkanı Talat'ın, tören birliklerinin ve halkın bayramını kutlamasıyla başladı. Törende, Cumhurbaşkanlığı Genel Sekreteri Kemal Nehrozoğlu ile KKTC Cumhurbaşkanı Talat arasında mesaj teatisi yapıldı. 
     Talat, törende yaptığı konuşmada, Rum yönetimi lideri Tasos Papadopulos'un, Annan planını kabul edeceğini söyleyerek BM Genel Sekreteri'ni kandırdığını ve dünyaya meydan okuduğunu ifade etti. Talat, Kıbrıslı Türkleri, demokratik yollarla seçilen temsilcileri dışında hiç kimsenin temsil edemeyeceğini vurguladı. Talat, tarihi bağlarla bağlı oldukları Türkiye'nin Avrupa Birliği sürecini desteklediklerini vurguladı. 
     Çözüm iradelerinin devam ettiğini ve Rum tarafına uzattıkları çözüm elinin hala havada olduğunu kaydeden Talat, izolasyonların kaldırılması yönünde verilen sözlerin yerine getirilmesini beklediklerini kaydetti. 
     KKTC'yi, etkin, halkına çağdaş hizmetler sunan, demokratik bir hukuk devleti haline getirmenin en temel görevleri olduğunu dile getiren Talat, ''Bugünlere kolay gelmedik. Ateş çemberlerinden geçerek, büyük saldırı ve baskılara göğüs gererek, halk olarak varlığımızı koruduk ve geliştirdik. 1963'ten itibaren varlığımızı koruma mücadelesi verirken, kendi kendimizi yönetme mekanizmamızı da yaratmaya, yani kendi evimizi kurmaya başladık'' dedi. 
     Talat, şöyle devam etti 
     ''Kıbrıs Cumhuriyeti'nden dışlandıktan, tüm kurumlarından atıldıktan sonra, devletleşme sürecine girmekten başka çare yoktu ama tüm aksaklık ve eksikliklerine rağmen de kendi kendini yönetmenin geri dönülmez bir yol olduğu gün geçtikçe pekişiyordu. 
     1974'ten sonra yepyeni koşullar oluştu. Çok parçalı bölünme iki bölgeli hale geldi ve mevcut devlet mekanizması da bu yeni duruma uyarlandı. Önce Kıbrıs Türk Federe Devleti, sonra da 22 yıl önce, bugün, Federe Meclisin oybirliğiyle aldığı kararla Kuzey Kıbrıs Türk Cumhuriyeti ilan edildi.'' 
     
     ''KKTC BİRLEŞMEYE ENGEL DEĞİL'' 
     ''Kıbrıs Türk halkının yaşadığı devletleşme sürecinin bu aşamasında KKTC'nin kurumlaşma yolunda ilerlediğini'' belirten Cumhurbaşkanı Talat, şunları kaydetti 
     ''Kuzey Kıbrıs Türk Cumhuriyeti'ni ilan edenler, bu cumhuriyetin çözüme ve adamızın birleştirilmesine engel değil, tersine bunu kolaylaştırıcı bir etken olacağını düşünüyor ve ilan ediyorlardı. KKTC Anayasası ile birlikte okunan Bağımsızlık Bildirgesi ile Kuzey Kıbrıs Türk Cumhuriyeti'nin ilanının iki eşit halk arasında ortaklığın bir federasyon çatısı altında yeniden kurulmasını ve sorunların çözülmesini engellemeyip kolaylaştırabileceğine kani olunduğu ve iki halk arasındaki bütün sorunların barışçı ve uzlaşıcı bir politika ile çözülmesi için, Birleşmiş Milletler Genel Sekreteri'nin gözetimi altında eşit düzeyde müzakereler yürütülmesinin arzulandığı ilan ediliyordu.'' Talat, ''O günün anlayışının zaman zaman değişikliğe uğrasa da gelinen aşamada kendilerine ışık tutmaya devam ettiğini'' ifade ederek, şunları söyledi 
     ''KKTC'yi, etkin, halkına çağdaş hizmetler sunan, demokratik bir hukuk devleti haline getirmek, en temel görevimiz olarak gün geçtikçe daha belirginleşiyor. Hem bugün hem de Kıbrıs sorunu çözülürken, çağdaş, Avrupalı, demokratik bir devlet, halkımızın hem hakkı hem de ihtiyacıdır. Günümüz gerçekleri analiz edilirse aslında çözüm koşullarında daha da iyi, etkin ve rekabete hazır bir devlet yapısına gereksinimimiz olduğu belirgin olarak ortaya çıkıyor.'' 
     
     ''DEVLET YAPIMIZI GÜÇLENDİRMELİYİZ'' 
     ''Kurumları sağlam olmayan, çağdaş olmayan bir devlet yapısının Kıbrıs Türk halkının hak ve hukukunu korumaktan aciz kalacağını'' kaydeden Talat, bu bilinçle hareket etmek zorunda olduklarını ifade ederek, şöyle devam etti 
     ''Hele şu andaki Kıbrıs Rum yönetiminin Kıbrıs Türküne yönelik tutumunu izledikçe devlet yapımızı güçlendirmenin, kurumlaşmanın, gelecekte de kendi kendimizi yönetebilmek için son derece önemli olduğunu daha iyi görürüz. 
     Hangi siyasi görüşe sahip olursak olalım, iktidar veya muhalefet olalım Kıbrıs Türk halkına karşı en temel görevimiz, onu çağdaş, kurumlaşmış bir devlet çatısı altında geleceğe hazırlamaktır. Herkes emin olsun ki böyle bir yapı çözümü daha sancısız, daha hakkaniyet ölçülerinde ve daha sağlam bir hale getirir.'' Talat, günümüzdeki politik koşulların son derece ilginç olduğunu, uzun yıllar çözüm yanlısı görünen Kıbrıs Rum tarafının ilk sınavda böyle olmadığını kanıtladığını belirterek, ''Ancak burada tartışmak istemediğim hatalarımızın da katkısıyla elde ettiği AB ve uluslararası hukuk kalkanının arkasına saklanarak haklarımızı gasp etmeye çalışmaktadır'' dedi. 
     
     ''PAPADOPULOS'UN ANLAMASI GEREKEN...'' 
     Talat, şöyle konuştu 
     ''Kıbrıs Rum liderliği 24 Nisan 2004 referandumundan bu yana, izolasyonların kaldırılacağı sözünü veren dünyaya, sözünü ettiğim kalkanı kullanarak adeta meydan okumakta ve kırk küsur yılda oluşmuş BM parametrelerini de altüst edercesine çözümün osmosis yoluyla, yani asimilasyon yoluyla gerçekleşeceğini, hem de BM Genel Kurulu'nda söyleyebilmektedir. Annan planını kabul edeceğini söyleyerek BM Genel Sekreteri'ni aldatan Rum yönetimi lideri Papadopulos, BM Genel Kurulu'nda dünyaya meydan okumaktadır. 
     Papadopulos'un anlaması gereken en önemli husus, Kıbrıs Türk halkının teslim olma, haklarından feragat etme niyetinin hiç olmadığıdır. Bilmesi gerekir ki Kıbrıs sorununun çözümünde muhatabı Kıbrıs Türk halkı ve onun seçtikleridir. Kıbrıslı Türkleri, demokratik yollarla seçilen temsilcileri dışında hiç kimse temsil edemez. Hele Papadopulos ve hükümeti, Kıbrıs Türk halkı ile ilgili olarak hiç söz söyleyemez. Papadopulos'un geri plana çekilerek, fanatik sözcüleri aracılığıyla bize yönelttiği hakaretler bizi etkilemez, ancak kendi düzeylerini ortaya koyar.'' ''Referandumda çözüme 'hayır' diyen Rum tarafının Kıbrıslı Türkleri izole etmeye devam etmesi kadar çağdışı bir başka uygulama düşünülebilir mi, bilmiyorum'' ifadesini kullanan Talat, BM Genel Sekreteri'nin, Avrupa Birliği'nin ve birçok ülkenin izolasyonları kaldırma konusunda harekete geçmesini beklediklerini, izlenimlerinin bu gelişmelerin olacağı yönünde olduğunu kaydetti. 
     İzolasyonların kaldırılması çağrısını yaparken halka umut pompalamadıklarını ve Rum tarafının iddia ettiği gibi ayrılık peşinde olmadıklarını belirten Cumhurbaşkanı Talat, ''Ayrılıkçı olmadığımızı, referandumla hiçbir tartışmaya meydan bırakmayacak şekilde kanıtladık. Umutlarımız ise elbette devam ediyor. Hatta umutlanmaktan da öte ulaştığımız dünyalı vizyonla izolasyonların kalkacağına ve çözüme ulaşılacağına her zamankinden çok fazla inanıyoruz'' diye konuştu. 
     KKTC Cumhurbaşkanı Talat, izolasyonların kaldırılmasının çözüme yardımcı olacak en etkili yol olduğunun altını çizerek, şöyle konuştu 
     ''Ekonomik gelişme sağlayan ve Kıbrıs Rum ekonomisiyle seviye farkını ortadan kaldıran bir Kıbrıs Türk ekonomisi, olası çözümün yükünü daha fazla üstlenir. Kurumları güçlenmiş, etkin hale gelmiş bir devlet yapısı birleşmeyi sorunsuz hale getirir, sancıları önler. Bu da bölgedeki istikrarı destekler, Türkiye'nin AB yolunda ilerlemesine katkı yapar. Yani kısacası izolasyonları kaldırma herkese yarar sağlar. Rum tarafı Kıbrıslı Türkleri esir alma politikasından vazgeçse belki de bunun en büyük yararı ona dokunur.'' 
     
     ''ÇÖZÜM POLİTİKAMIZ SÜRÜYOR'' 
     ''Kıbrıslı Türkler olarak, Kıbrıs sorununu çözme politikamız sürüyor'' diyen Talat, şöyle devam etti 
     ''Rum tarafının tutmadığı barış elimiz hala havada. Er geç mutlaka tutulacağına inanıyoruz. Ancak evimizi düzenleme çalışmasına yoğunlaşmamız, çözüm için her türlü özveride bulunan, ancak kendisinden kaynaklanmayan nedenlerle bunu başaramayan Kıbrıs Türk halkına layık bir düzen kurmak için çalışmamız öne çıkan görevimizdir. Bu doğrultuda tüm dünyaya, KKTC'nin Türkiye'nin bir yerel yönetimi olduğunu varsayan Avrupa İnsan Hakları Mahkemesi ve Avrupa Birliği'ne de bunun böyle olmadığını kanıtlamak zorundayız. Bugünün ana görevi budur. Kıbrıs'ta çözüm olmadan erişilebilecek normalizasyon budur. Yoksa ne şiş yansın ne kebap dersek ve eski anlayışlarla devam edersek ve karnımızı hamasetle doyurursak bu güzel vatanımızın altımızdan kayıp gidişini önlememiz mümkün olmayacaktır. Böylesi bir durumu arzulayan herhangi birisinin bulunduğuna inanmıyorum. O halde elbirliği içerisinde çalışmak, gerçekleri görmek ve çözümü beklemeden normalizasyon hedefiyle hareket etmenin tam da zamanıdır. 
     Hiçbir tereddüt göstermemeliyiz. Hangi politik görüşten olursak olalım KKTC'yi kendi kendimizi yönetme mekanizması olarak, halkımızın iradesinin ve egemenliğinin yansıdığı kurum olarak güçlendirmeli, sağlamlaştırmalıyız. Bunu geleceğimizi güvence altına almak için olmazsa olmazımız kabul etmeliyiz. 
     Hedef birleşik Kıbrıs ile Avrupa Birliği olmaya devam ettiğine göre AB normlarına uyarlanma sürecini de kesintisiz olarak sürdürmeliyiz.'' 
     
     ''EN YAKIN DESTEKÇİMİZ TÜRKİYE'' 
     ''Bu çalışmalarında en yakın destekçilerinin elbette yine Türkiye Cumhuriyeti olacağını'' kaydeden Talat, ''Nitekim işte bu kuruluş yıldönümünde aramızda en üst düzeyde temsilcileriyle yerini alıyor. Her koşul altında bizi destekleyen ve destekleyecek olan Türkiye'nin çok uzun devlet geleneğinden yararlanacağız. Türkiye'nin Avrupa Birliği yöneliminin yarattığı ve yaratacağı değişikliklerin toplum yaşamına zafiyet olarak yansımaması için de işbirliği içerisinde olacağız. Avrupa Birliği'nin, Rum tarafının dayatmasıyla empoze etmeye çalıştığı kabul edilemez isteklere karşı yaratıcı fikirler ve direngenlikle cevap vereceğiz'' diye konuştu. 
     
     ''TÜRKİYE'NİN AB SÜRECİNİ DESTEKLİYORUZ'' 
     KKTC Cumhurbaşkanı Talat, konuşmasını şöyle tamamladı 
     ''Tarihsel bağlarla bağlı olduğumuz Türkiye Cumhuriyeti'nin bizi asla terk etmeyeceğini biliyoruz. Türkiye'nin AB yolunda atacağı adımların bu ilişkiyi zayıflatmak yerine daha çağdaş temellere oturtacağına inanıyoruz. AB karşıtlarının kışkırtmalarına kulak vermiyor, Türkiye'nin AB sürecini destekliyor, Türkiye'nin ise her zaman yanımızda olacağını biliyoruz. 
     Bugünlere kolay gelmedik. Bu süreçte herkesin alın teri, özverisi, doğrusu yanlışı var. 
     KKTC'nin 22. yıldönümünde Kıbrıs Türk halkının bu noktaya gelmesine katkı koyan herkese teşekkür ediyorum. Kıbrıs Türk halkına teşekkür ediyorum. Kıbrıs Türk halkının bugünlere ulaşmasında, meclisi, hükümeti, silahlı kuvvetleri ve tüm kurumlarıyla her türlü yardımı yapan Türkiye Cumhuriyeti'ne teşekkür ediyorum. 
     Gazilerimizi saygı ve sevgiyle anıyor, şehitlerimizin huzurunda bir kez daha eğiliyorum.'' 
     
</TEXT>
</DOC>
