<DOC>
<DOCNO> 352631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo16.html </URL>
<DATE> 2005/06/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trabzonsporlu Tolga Beni satmayı düşünmüyorlar 
</HEADLINE>
<TEXT>

     Trabzonspor'un milli futbolcusu Tolga Seyhan, bordo-mavili kulübün hedefleri olduğu için kendisini başka bir takıma vermek istemediğini söyledi. 
     Ukrayna'nın Shaktar Donetsk takımından transfer önerisi alan, ancak Trabzonspor'un satmayı istemediği Tolga, memleketi Giresun'da tatilini geçiriyor. 
     AA muhabirinin sorularını yanıtlayan Tolga, Trabzonspor ile 1 yıllık sözleşmesi bulunduğunu, yönetim kurulu ve teknik direktör Şenol Güneş'in aldığı bütün kararlara saygı duyduğunu belirterek, ''Şenol hocamız takımı bozmak istemiyor. Bu da normal. Çünkü Trabzonspor'un önünde Avrupa Şampiyonlar Ligi ve ligde şampiyonluk hedefi var'' dedi. 
     Ukrayna Kulübü'nün Trabzonspor'a teklif ettiği bir rakamın bulunduğunu ifade eden Tolga, sözlerini şöyle sürdürdü 
     ''3.5 milyon dolar para veriyor. Trabzonspor'a bunun üzerine çıkılmayacağı söyleniyor. Trabzonspor, 4 milyon dolar gibi bir rakam istiyor. Ukrayna kulübünün vereceği son rakam da 3.5 milyon dolar. Ama transferin gerçekleşmemesinin parayla bir alakasının olmadığını düşünüyorum. Trabzonspor, bulunduğum mevkide oyuncu kaybetmek istemiyor. Hedefleri olduğu için beni satmayı düşünmüyorlar. Yoksa parada herhangi bir sıkıntı olacağını düşünmüyorum. Türkiye standartlarına göre verilen 3.5 milyon dolar stoper futbolcuya göre iyi bir para. Hedefleri olan bir takımdan oyuncu vermek istemiyorlar. 
     
     ''TRABZONSPOR'UN KARARLARINA SAYGILIYIM'' 
     Ben onlara böyle bir fırsatı, geçen sene geldiği zamanda değerlendirmek istediğimi söyledim. Ama şampiyonlar liginde olduklarını, Trabzonspor'un yeni yeni çıkışta olduğunu, takımı bozmak istemediklerini söylediler ve kendilerine kesinlikle saygı duydum. Kararlarında hiçbir şekilde etkili olmadım. Bu sene için ben kendim gitmek istediğimi söyledim. Eğer verirseniz gitmek istiyorum dedim. Bana verilen ve size verilen rakam çok iyi ama Trabzonspor'un aldığı tüm kararlara saygılıyım dedim. Sözleşme imzalamamız içinde benim önerdiğim ve onların verdiği bir rakam var. Eğer benim önerdiğim rakam olursa sözleşme imzalayacağım. Eğer rakamı bulamazsak satacaklar ki satmayı da düşünmüyorlar. O zaman bir yıl daha oynayacağım.'' Trabzonspor camiasını çok sevdiğini dile getiren Tolga, şöyle devam etti 
     ''Çok fazla da kopmayı istemiyorum. Ama tabi ki hepimiz profesyoneliz. Böyle düşünmek lazım. Tabi ki duygusal bir yanımız da var. Ama duygusal yanımda ben bugüne kadar her türlü fedakarlığı yaptığıma inanıyorum. Bundan sonra Trabzonsporlu yöneticilerimizden, abilerimizden bir fedakarlık bekliyorum. Ben şahsım adına ne türlü bir karar çıkarsa çıksın aldıkları her türlü karara saygı duyuyorum. Verdikleri rakam istediğim rakam değildi. Onların sunduğu rakam onlara göre belki doğrudur ama benim istediğim rakamla aramızda fark var. Bu farkı da bir şekilde çözeceğiz. Açık olmak lazım. Burada benim söylediğim bir rakam var. Hakkımdan 5 kuruş fazlasını almam dedim. Eğer istersem o para bana haram olsun dedim. Onlar da doğru söylediğimi ve Trabzonspor'un belli bir bütçesinin olduğunu, bunun dışına çıkamayacaklarını söylediler. Bende aldıkları kararın doğru olduğunu o zaman satmayı düşünmelerini söyledim. Satmayı da düşünmediklerini söylediler. Tek alternatif kalıyor. Tek yıl oynayıp ondan sonra Trabzonspor ya da başka takım gündeme gelirse onu da değerlendirmek.'' 
     
     ''TRABZON'DA ŞAMPİYONLUK YAŞAMAK İSTİYORUM'' 
     Trabzonspor'un öncelikli hedefinin Şampiyonlar Ligi'ne girmek olduğunu kaydeden Tolga, şöyle konuştu 
     ''Buna da girmemiz için 2 önemli maçımız var. Bu 2 ön elemeyi geçersek Trabzonspor'un grupta bence yolu çok açıktır. İyi bir takımımız var. İyi bir hoca, iyi bir başkan ve iyi de yöneticilerden oluşuyoruz. Hepsi çok iyi niyetli, hepsine inanıyor ve güveniyorum. Hem şampiyonlar liginde çok başarılı olmak istiyoruz, hem de artık gelecek sene şampiyonluk ipini göğüslemek istiyoruz. Trabzon'da şampiyonluk yaşamak istiyorum.'' 
     
     ''TOLGA'YI TOLGA YAPAN TRABZONSPOR'DUR'' 
     Tolga, yanlış anlaşılmak istemediğini de ifade ederek, ''Topun ağzındaki futbolcunun ben olmasını istemiyorum açıkçası. Trabzonspor'dan herhangi bir tepki almıyorum. Çünkü konuşmalarıma her zaman dikkat ediyorum. Trabzonspor camiasını çok seviyorum. Trabzonspor'da futbol oynamaktan mutlu ve gururluyum. Tolga'yı Tolga yapan Trabzonspor'dur. Bunu hiçbir zaman unutamam. Trabzonspor'dan çok fazla kopmayı istemiyorum. Bana verdikleri değer, bana verdikleri onur, gurur bana yeter zaten. Hepsine ayrıca teşekkür ediyorum'' diye konuştu. 
     
</TEXT>
</DOC>
