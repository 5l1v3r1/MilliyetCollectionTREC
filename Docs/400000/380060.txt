<DOC>
<DOCNO> 380060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur35.html </URL>
<DATE> 2005/09/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Diskoda kavga cinayetle bitti 
</HEADLINE>
<TEXT>

     Antalya’nın Alanya İlçesi’nde bir diskoda çıkan kavgada, bir kişi tabancayla vurularak öldürüldü. 
     AA muhabirinin yetkililerden aldığı bilgiye göre, Hollanda’da yaşayan ve Alanya’ya tatile gelen Şaban Gürkan 35 , dün gece eğlenmek için gittiği Dimçayı mevkiindeki diskonun giriş kapısında öldürüldü. 
     Yetkililer, Şaban Gürkan ve yanında bulunan arkadaşının, diskoda bir başka grupla kavgaya karıştıklarını, kavganın büyümesi üzerine Şaban Gürkan’a tabancayla 2 el ateş edildiğini bildirdiler. Şaban Gürkan’ın, karnından ve kaburgasından aldığı iki kurşunla olay yerinde öldüğü ve cesedin Alanya Devlet Hastanesi’ne kaldırıldığını belirten yetkililer, olayın güvenlik güçlerine geç intikal ettiğini bunun da cinayetin çözülmesini güçleştirdiğini dile getirdiler. 
     Jandarma, olayla ilgili olarak disko yetkilileri ve güvenlik görevlilerinin de aralarında bulunduğu 10 kişiyi gözaltına aldı. 
     Diskonun güvenlik kamerasında yapılan incelemede, olay gecesine ait görüntülerin bulunmadığı tespit edilirken, disko yetkililerinin, üç gün önce bölgeye yıldırım düştüğü için kamera sisteminin arıza yaptığını söyledikleri bildirildi. 
     Yetkililer, cinayeti işleyen kişinin eşkalinin, öldürülen Şaban Gürkan’ın yanında bulunan arkadaşı tarafından kendilerine verildiğini, olayın kısa sürede çözülebileceğini de kaydettiler. 
     
</TEXT>
</DOC>
