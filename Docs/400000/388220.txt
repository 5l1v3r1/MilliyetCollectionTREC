<DOC>
<DOCNO> 388220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun40.html </URL>
<DATE> 2005/10/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
KKTC Limanlar eş zamanlı açılmalı 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Kıbrıs'ta kısıtlamaların karşılıklı kaldırılmasının ve limanların eşzamanlı açılmasının kendileri için mutlak olduğunu söyledi. 
     Serdar Denktaş, AA'ya verdiği demeçte, Kıbrıs'ta tatbikatların son 3 yıldır yapılmaması için karşılıklı anlayış birliği olduğunu ve Rumların bunu bozduğunu belirtti. Denktaş, ''Türk Silahlı Kuvvetleri burada KKTC'de bir tatbikat yapma ihtiyacı hissediyorsa onu dilediği zaman yapar'' dedi. 
     Denktaş, TBMM AB Uyum Komisyonu Başkanı Yaşar Yakış'ın, ''Türkiye'nin Kıbrıs Rum kesimini tanımadan da limanlarını Güney Kıbrıs'a açabileceği'' yönündeki sözleriyle ilgili olarak, şunları söyledi 
     ''Altını çize çize söylediğimiz Türkiye, 1960'da garanti ettiği ve tanıdığı Kıbrıs Cumhuriyeti'nin koşullarının yeniden oluşmadığı bir yönetimi tanıması mümkün değildir. Uluslararası bütün anlaşmaları kendi eliyle çiğnemiş olur. Elbette limanlarını açacak, Kıbrıs Türk tarafındaki limanlar da açıldığında. Bunun eşzamanlı olması bizim açımızdan mutlaktır.'' 
     
     'BİR DÜŞÜNCEYİ DİLE GETİRİRKEN...' 
     Kıbrıs Rum tarafına uygulanan tek kısıtlamanın Türk limanlarıyla ilgili olduğunu, Kıbrıs Türklerine ise ''dünya kadar kısıtlama uygulandığını ve bu kısıtlamaların kalkması için hem BM Genel Sekreteri'nin çağrı yaptığını hem de AB'nin karar aldığını'' kaydeden Serdar Denktaş, şöyle devam etti 
     ''Bizim üzerimizdeki kısıtlamalar, bırakın kalkmayı, güçlendirilirken, Rum tarafına yönelik tek kısıtlamanın da ortadan kalkması Kıbrıs sorununun tamamen Rumların lehine sonuçlanmasını da gündeme getirir. O nedenle böyle bir şeyin olmayacağına inanıyoruz. Sayın Yakış 'dünyanın sonu değil' dedi. Doğrudur, dünyanın sonu değil, Kıbrıs'ın tamamen bir Yunan adası haline gelmesi de dünyanın sonunu getirmez ama Kıbrıs Türkünün sonunu getirir. Onun için bir sözü, düşünceyi dile getirirken herkes, 'Kıbrıs'ta ne isteriz' diye bir kez daha düşünüp ona göre karar vermeli.'' ''Limanların açılması Kıbrıs'taki bütün kısıtlamaların kalkmasıyla eşzamanlı olmak zorunda'' diyen Denktaş, şöyle devam etti 
     ''Bu doğrultuda hep birlikte bastırmamız lazım. Türkiye hükümetinin, TBMM'nin bu konuda bizden farklı bir düşünce içerisinde olduğunu görmedim. Yaşar Bey'in vermek istediği belki başka bir mesaj basında farklı şekilde de ele alınmış olabilir, öyle olduğunu da ümit etmekteyim. Tekrar ediyorum dünyanın sonu olmayan konulardır bunlar. Doğru ama Kıbrıs Türkünün sonunu getirebilecek konulardır. Ona göre değerlendirerek hareket etmemiz lazım.'' 
     
     'ANLAMSIZ TATBİKAT' 
     KKTC Dışişleri Bakanı Denktaş, Rum yönetiminin, 3 yıl aradan sonra düzenlediği Nikiforos tatbikatına, ''yanıt verilip verilmeyeceği'' sorusu üzerine, ''Kazaları görünce, bizim yanıt vermemizi gerektirmeden, kendilerinin durumlarını bir kere daha gözden geçirmesi gerektiğini söyleyebilirim'' dedi. 
     Serdar Denktaş, Dışişleri Bakanlığı Sözcüsü Namık Tan'ın haftalık basın toplantısında dün söylediği ''Bu konuda atacağımız adımları, önümüzdeki günlerde hep birlikte göreceğiz'' sözlerini de ''ilginç'' olarak niteledi. 
     Nikiforos tatbikatının anlamsız olduğunu vurgulayan Denktaş, şunları söyledi 
     ''Anlamsız bir tatbikattır. Rum tarafı bu tatbikatları yapmak suretiyle bizim burada, Kıbrıs Türkleri olarak Türk Silahlı Kuvvetleri'ne ne kadar ihtiyaç duyduğumuzu, TSK'nın neden burada kalması gerektiğini bir kere daha hatırlamamıza yardımcı oluyor. Yeni silahlanma girişimleri içerisindedirler. Bütün bunlardan vazgeçse ve muhatabı olan Kıbrıslı Türklerle masaya oturarak 'sorunumuzu nasıl aşarız' diye görüşmeye başlasa daha akıllıca bir yaklaşımda bulunur. 
     Biz de yaptıkları tatbikata baktık, ne oluyor diye. hakikaten kendi kendilerini komik duruma düşürmekten başka bir şey yaptıkları yok. Akıllarını başlarına toplasınlar.'' 
     
     'EĞER GEREK DUYULURSA' 
     Türk tarafının bugüne kadar savunmaya yönelik tatbikatlar yaptığını kaydeden Serdar Denktaş, ''Eğer gerek duyuyorsa silahlı kuvvetlerimiz bunu yapar. Onlar Nikiforos'u yaptı diye değil. Onların bu anlamda ortaya koyduğu siyasete karşı bir siyaset oluşturmak doğru olmaz, biz kendimiz ihtiyaç hissediyorsak, TSK burada bir tatbikat yapma ihtiyacı hissediyorsa onu dilediği zaman yapar. Yalnız son 3 yıldır bunlar karşılıklı olarak yapılmasın diye bir anlayış birliği oluşmuştu, Rum tarafı bunu kırmıştır. TSK herhalde kendi politikasını çizer bundan sonra'' diye konuştu. 
     
</TEXT>
</DOC>
