<DOC>
<DOCNO> 352762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/gun04.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkan, kol kanat gerdi' 
</HEADLINE>
<TEXT>


Yüce Divan'da tanıklık eden Güneş Taner, Hüsamettin Özkan'ın usulsüz kredi veren bürokratları koruduğunu söyledi 

GÖKÇER TAHİNCİOĞLU Ankara 

Türkbank sanığı eski Devlet Bakanı Güneş Taner, Halkbank'la ilgili raporları işleme koymayarak usulsüz kredi veren bürokratları korudukları iddiasıyla kendisi gibi Yüce Divan'da yargılanan eski Başbakan Yardımcısı Hüsamettin Özkan ve eski Devlet Bakanı Recep Önal'ın davalarında tanıklık yaptı. 
Taner, şunları söyledi "Halk Bankası Özkan'a bağlıydı, denetiminden ben sorumluydum. Genel Müdür Yenal Ansen'den, 3 milyon doları aşan kredilerle ilgili bilgi istedim. Özkan aradı. Hoşuna gitmemişti. 'İsteseydin ben de verirdim' dedi." 

Olumsuz yanıt 
"Bankada usulsüzlük olduğu saptandı. Her şeye rağmen Ansen'i çağırdım. Ancak 'Yerime geçmek için yıpratmak istiyorlar' deyince, dosyayı gönderdim. Özkan aradı ve haberdar edilmemesinden dolayı üzüldüğünü söyledi. Ansen'le ilgili fikrim 'müspet' değildi. Özkan'a görevden alınması gerektiğini söyledim. İmza yetkilerinin kaldırılmasını önerdik. Ancak kötü niyetli olduğunu da tahmin etmiyorum, doğal bir güdüyle, çalıştığı kişiye kol kanat gerdi." 
Bakanlığı döneminde Özkan'ın danışmanlığını yapan eski Bankalar Yeminli Murakkıbı Bedri Eşsiz, kendisine, "Yardımcı ol da Ansen görevden alınsın" ricasında bulunan dönemin Bankalar Yeminli Murakkıplar Kurulu Başkanı İlkay Karakoç'a, "Aranızda husumet var. Beni taraf yapmayın" yanıtını verdiğini kaydetti. Eşsiz, "Özkan'ın talebi üzerine Karakoç'un murakkıplara baskı yaptığına yönelik bir bilgi notu hazırladım. Sade vatandaş kimliğiyle yazdığım nota 'Bankalar Yeminli Murakkıbı' ifadesinin eklendiğini TBMM Komisyonu'nda gördüm" dedi. 

Duruşmada tiyatro 
Tanıklardan eski DSP Milletvekili Mustafa Düz ise şunları anlattı "Af yasası ile ilgili önerge vermiştim. Geri çekmeyince 'Allah belanı versin' diyerek beni kovdu. Partiden atıldım. Raporlar af çıksın diye bekletildi. TBMM Soruşturma Komisyonu beni çağırınca evine davet etti. 'AKP'ye prim vermeyelim' dedi." Düz'ün, Recep Önal'ın Hüsamettin Özkan 'ın önünde "el pençe divan" durduğunu söylemesi ve bunu canlandırması, Önal'ın avukatlarının ve mahkeme heyetinin tepkisine neden oldu. 

'Bir şey yapılamıyor' 
Tanıklardan Hasan Kılavuz ise "Başbakanlık Teftiş Kurulu'nun istemi üzerine bankacılıkla ilgili 1160 sayfalık rapor hazırladım. İşleme konulmaması üzerine ziyaret ettiğim Kurul Başkanı Osman Nuri Oduncu, 'Halk Bankası'ndan 40 milyon dolar Sera adlı bir şirkete usulsüz kredi verildi. Daha bazı şirketlere verilen krediler var. Bunların çoğunun ortağı Özer Çiller. Bir şey yapamıyoruz' dedi" diye konuştu. 




</TEXT>
</DOC>
