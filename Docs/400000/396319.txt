<DOC>
<DOCNO> 396319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy09.html </URL>
<DATE> 2005/11/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Hükümet, terör olayını anlamaktan çok uzak... 
</HEADLINE>
<TEXT>

     CHP Genel Başkanı Deniz Baykal, Türkiye'de terör konusunda kaygı verici bir süreç işlemeye başladığını, ancak hükümetin bunu anlamaktan çok uzak olduğunu öne sürdü. 
     Baykal, CHP'nin 31. Olağan Kurultayı'nda yaptığı konuşmada, demokraside ebedi iktidarların olmadığını, günü geldiğinde her iktidarın gittiğini ifade ederek, ''Siz de geldiniz geçiyorsunuz, geçeceksiniz, geldiğiniz gibi gideceksiniz. Niye o zaman hesap sormak zorunda bırakıyorsunuz bizi. Niye şimdi yaptığınız yanlışın hesabını Türkiye soramıyor O hesabı siz vereceksiniz o zaman. Dokunulmazlıklar bunun için kalkmıyor'' dedi. 
     Enerji Bakanlığı'ndaki ihale yolsuzluklarının ne noktada olduğunun bilindiğini anlatan Baykal, belediye meclislerinin de kat ilavelerinde para isteyerek yöneticilerini örnek aldığını iddia etti. Çorum'da belediyenin imar planına aykırı uygulamaya karşılık para istendiğini savunan Baykal, öğrencinin öğretmeninden işini yapması karşılığında para istediğini, bunun üzerine öğretmenin ihbar ettiğini söyledi. Baykal, ''Bu kadar namuslu dürüst öğretmene işin rastlamasını mı bekleyeceğiz. Her AKP'li öğretmenin işin peşine düşmesini mi bekleyeceğiz'' diye konuştu. 
     Antalya'da da muhtarın köylerinin yolunun yapılması konusunda da benzer bir sorun yaşandığını kaydeden Baykal, bu tür uygulamaların ''Pıtrak'' gibi her yerde olduğunu, yolsuzlukların ortadan kalkmadığını, bunları ortadan kaldıracak düzenlemelerin getirilmediğin kaydetti. Baykal, ''Dokunulmazlıklar kalkmadı. Asıl acı olan dokunulmazlıklara muhtaç olanların Türkiye'yi yönetiyor olmasıdır. Yönetim noktasında bulunanların dokunulmazlıklara muhtaç ve mahkum olmasıdır. Acı olan budur'' dedi. 
     İktidarın uygulamalarının Türkiye'nin ekonomisine, işsizliğine, yoksulluğuna ciddi zararlar verdiğini, yolsuzluğun meşrulaştırılmak istendiğini savunan Baykal, bunun çok sakıncalı bir tablo oluşturduğunu kaydetti. 
     
     TERÖR 

     Deniz Baykal, terör konusuna değinirken, hükümetin iktidara geldiğinde Türkiye'nin terör konusunda çok rahat bir konumda bulunduğunu, ancak bugün terörün çok tehlikeli bir biçimde tırmanmaya başladığını söyledi. Baykal, şöyle devam etti 
     ''Terör nitelik değiştirmeye başlamıştır. Terör artık güvenlik güçlerinin teröristle çatışması noktasından çıkmış Türkiye'nin değişik coğrafyalarında devlet gücünün etkisiz kılınması, Türkiye'nin demiryollarına, karayollarına terör örgütünün el koymaya başlaması şeklinde bir nitelik kazanmıştır. Teröristle güvenlik gücünün dağda çatıştığı bir olay olmaktan çıkıp, sivil vatandaşın, halkın, güvenlik güçlerinin karşısında yer aldığı bir olay haline dönüşmeye başlamıştır. 
     Bu, fevkalade önemli ve sakıncalı bir tablo ortaya koymaktadır ve terörle ilgili kaygı verici bir süreç işlemeye başlamıştır. Hükümet bu terör olayını anlamaktan, kavramaktan çok uzaktır. Hükümetin zihninde terör tehlikesine yönelik bir algılama, bir kavramlaştırma yoktur. Böylesine büyük bir terör tehlikesine maruz kalmış bir ülkenin dış ve içi politikası buna göre şekillenmiş değildir. Sadece seyirci konumunda bir iktidar vardır, bakıyor, seyrediyor. Meselelerin farkında değil ve olaylar çok tehlikeli bir istikamette gelişiyor.'' 
     
     ''SİYASET İÇİN TERÖR YAPILIYOR'' 

     Terörün Türkiye'nin her şeyini çok derinden etkilediğini, olağanüstü önemsenmesi gerektiğini, bu tehlikenin önlenememesi halinde bugün dost olanların yarın birbiriyle kavgalı hale gelebileceğini vurguladı. 
     Terörün arkasında siyasi proje olduğunu ve siyaset için terör yapıldığını kaydeden Baykal, bu projelerin ilkinin Türkiye'nin Cumhuriyet düzenini değiştirme, laik demokratik cumhuriyet olmaktan çıkarmanın zorlamasını yapma, cumhuriyetten intikam ve rövanş almayı hedeflediğini bunun Hizbullah ve El Kaide terörü olduğunu ifade etti. 
     Hizbullah'ın Türkiye'de bir süre önce yaptığı eylemlerle Türkiye'de binlerce Hizbullah şehidi olduğunu ifade eden Baykal, bunların Irak ve Afganistan ile bağlantılarının bulunduğunu söyledi. Baykal, ''Ancak Başbakan bunun adını bile söyleyemiyor, yok saymaya gayret ediyor'' dedi. 
     
     ''TÜRKİYE'Yİ PARÇALATTIRMAYACAĞIZ'' 

     Diğer terörün ise Türkiye'nin barışını ve kardeşliğini ortadan kaldırmayı hedeflediğini kaydeden Baykal, ülkede yaşayan insanların imparatorluğun içinde farklı etnik kimlikler, inanç ve mezheplere bağlı olarak anayurda yerleştiğini ifade etti. 
     İmparatorluğun çözülmesiyle ulus devlet oluşurken herkesin biraraya geldiğini, Arap, Çerkez, Kürt ve Laz her kesimden insanın birarada olduğunu vurgulayan Baykal, şunları kaydetti 
     ''Bu bizim devletimiz, bu bizim milletimiz, bu bayrak bizim bayrağımız, bu ülke bizim ülkemiz, bu vatan bizim vatanımız. Kimse kimseye üstün değildir. Hep beraberiz. Kendi irademizle geldik. Bu 70 milyonluk Türkiye'nin tapusu kimsenin kasasında değildir. 70 milyon insanın yüreğindedir. 70 milyon insanın her birisi, o tapuya yüreğinde sahiptir. Attila İlhan'ın dediği gibi, 'ben sana mecburum' diyordu sevdiğine. Biz birbirimize mecburuz. şimdi bunu bozmaya kalkmanın bunu ortadan kaldırmaya çalışmanın kime ne yararı var Mümkün mü bir defa... Biz et-tırnak gibi olmuşuz. Her etnik kökenden insan var. Bunu ayırırsak kim ne kazanacak Ayırırsak birileri bir şey kazanacak. Kimse bir şey kazanmayacak zannetmeyin. Zaten sorun oradan kaynaklanıyor. Satranç masasında piyon olarak birileri birilerini kullanıyor, sürüyor, getiriyor, onlar kazanacaklar. 
     Irak parçalanıyor. Tesadüfen mi parçalanıyor Irak Birileri bile bile parçalıyorlar. Türkiye'yi parçalattırmayacağız. Türkiye'nin parçalanmayacağının güvencesi bu alkışlarınız, bu inancınızdır. Bu tuzağa düşmeyelim. Bu tuzağa düşmek için bahane, gerekçe bulunabilir. Haksızlık, yanlışlık vardır. Bunların hepsi olabilir ama sakın ha bu tuzağa düşmeyelim. Kimsenin düşmesine fırsat vermeyelim. Birbirimize güvenimizi, inancımızı unutmayalım, unutturmayalım. Bizim arkamızda bin yılı aşkın bir beraberlik var. Buna kimsenin bozmasına izin vermeyelim.'' 
     
     İNSAN HAKLARI 

     Türkiye'de her etnik kökenden insanın kardeşlik içinde yaşadığını, kimsenin kimseye ırkının faturasını çıkarmadığını, her yerde birliktelik olduğunu, banka hortumlamasında bile her etnik kökenden insanların bulunduğunu, yolsuzluk ve olumsuzlukların da paylaşıldığını kaydeden Baykal, ''Bu ayrım söz konusu olamaz. Kaygı verici gelişme de gelişiyor. bunu önlememiz lazım. önlemek için önce iktidarın bunun farkında olması lazım. Türkiye'yi bir iç kavgaya sokmak isteyenlere karşı olağanüstü duyarlı olması lazım'' dedi. 
     Güneydoğu'da kökü ne olursa olsun bölgede yaşayan insanların şikayet ve taleplerini özgürce ifade etme hakkına sahip olduklarını, kimliklerini istedikleri gibi tanımlayabileceklerini vurgulayan Baykal, devletin insanın köküne, inancına karışamayacağını ifade etti. Baykal, ''Ana dilini öğren, konuş, yayın yap, bunlar bizim için en doğal insan hakları. ABD'nin ve Avrupa'nın en ileri ülkelerinden insan hakları bakımından hiçbir zaman daha geride olmayacağız. Dünyada en ileri insan hakkı neyse o Türkiye'de de olacaktır. Her insanımız en ileri hakka sahip olacak ama bunu etnik ayrışma için bir temel olarak kabul etmeyeceğiz. Kişisel hak olarak herkesin hakkı olacak ama hepimiz Türkiye Cumhuriyeti'nin vatandaşıyız. Sakın sürüden ayrılma, sakın kapılma'' diye konuştu. 
     Baykal, teröre karşı ciddiyetle karşı konulması gerekliliğine işaret ederek, şöyle konuştu 
     ''PKK ayrı, Güneydoğu Anadolu'da yaşayan milyonlarca vatandaşımız ayrı. Onlar bizim vatandaşımız, ne söyleseler yeridir, ne şikayeti yapsalar yeridir. Ama onların sorunlarını ve sıkıntılarını fırsat bilerek dışarıdan içerden destekler ayarlayarak Türkiye'yi bölmeyi amaçlayan bir mücadeleyi götürenlere karşısında ciddi olmak lazımdır. 
     Bugünkü iktidarın zaafı her iki alanda da gerekeni tam yapmamış olmasıdır. PKK'nın karşısında gereken ciddiyetle kararlı bir mücadeleyi veremiyor, Güneydoğu'daki vatandaşlarımıza gereken samimiyetle hizmet, destek katkıyla gereken sahiplenmeyi gösteremiyor. Bunun sonucunda sıkıntılar ortaya çıkıyor.'' 
     
     ''DERDİM BARZANİ DEĞİL'' 

     Terör örgütünün Bağdat'ta büro açtığını, ABD'nin bu konuda Türkiye'ye sözler verdiğini, ama hiçbirisini yerine getirmediğini anlatan Baykal, Türkiye'nin ABD ve Irak'ın dostu olduğunu, bunları anlamanın mümkün olmadığını ifade etti. 
     Mesut Barzani'nin Papa'nın yanı sıra Almanya'da Merkel ile görüştüğünü anlatan Baykal, ''Benim derdim Barzani ile değil. Benim derdim Irak'taki siyasi yapılanmanın Türkiye'de teröre destek veriyor olmasıyla ilgili. Buna son vermek lazım, bunu önlemek lazım. Biz Türkiye ile meşgulüz. Türkiye'ye terör yansımamalıdır'' dedi. 
     Hükümetin Irak'a karşı tedbir almamakla suçlayan Baykal, Türkiye'nin güneydoğu sınırında büyük bir askerliği birliği yerleştirmesi, kontrol altına alması gerekirken bunu yapmadığını söyledi. Baykal, ''Bu hükümetin maalesef zihninde bir terör sorunu, terör politikaları demeti yoktur, aciz ve seyirci bir konumdadır. Terör meydanı boş bulmuş gelişmektedir'' diye konuştu. 
     Güvenlik güçlerinin de birbirine karşı güvensiz olduğunu, ayrıntısına girmek istemediğini, olayı incelediklerini, son olaylar nedeniyle derin gözlemler yaptıklarını anlatan Baykal, güvenlik güçlerinin birbirlerine karşı ''kopuk, çelişkili ve dağınık, kuşkulu olduğunu'' ileri sürdü. 
     CHP Lideri Baykal, hükümetin bölge halkına yaranmaya çalışarak terörü çözebileceğini sandığını, hükümetin teröristlerin halkı korkutmasına izin vermeyerek devletin gücünü göstermesi gerektiğini kaydetti. 
     
     "ALLAH İLE KUL ARASINDA HİÇBİR OTORİTEYE YER YOKTUR" 

     CHP Genel Başkanı Deniz Baykal, Allah ile kul arasında hiçbir otoriteye yer bulunmadığını belirterek, "Erdoğan, sen ne arıyorsun orada, çekil aradan. Siyasetçi siyasetçiliğini yapacak, Allah'ın işine karışmayacak. Sen siyasetçi olarak işini doğru dürüst yapamıyorsun" dedi. 
     Baykal, partisinin 31. Olağan Kurultayı'nda yaptığı konuşmada, iktidarın, Türkiye Cumhuriyeti'nin laik, demokratik ilkelerini içine sindiremediğini savundu. Baykal, iktidarın, fırsat bulduğu her an, anayasal düzeni saptırmaya hazır noktada durduğunu ileri sürdü. 
     Başbakanlık Müsteşarı'nın, "Cumhuriyet'in artık bir değeri kalmadığını" ifade ettiğini, buna rağmen hala görevde bulunduğunu kaydeden Baykal, devlet düzeninin dini temeller etrafında şekillenmesi için sistemli çabaların sürdüğünü iddia etti. 
     Milli Eğitim Bakanlığı'nın, öğrenci ve öğretmenlerin sorunlarıyla ilgilenmediğini savunan Baykal, imam-hatipler, YÖK ve türban etrafında siyaset yapıldığını söyledi. Baykal, iktidarın, iş başına gelir gelmez, "darbe" yapar gibi Talim ve Terbiye Kurulu'nun kadrosunu değiştirdiğini öne sürdü. 
     Baykal, yaşananların altında, sadece iktidarı kullanmak yatmadığını, Cumhuriyet anlayışına karşı, ideolojik arayışta mevzilenme çabalarının bulunduğunu savundu. 
     
     "HIRİSTAYANLIK BUNU ÇÖZDÜ" 

     AİHM'in türbanla ilgili kararını da değerlendiren Baykal, Türkiye'yi yönetenlerin, AİHM'in Türkiye'yi mahkum etmemesine üzüldüğünü ifade etti. 
     Başbakan ve Dışişleri Bakanı'nın bu karara çok kızdığını belirten Baykal, "O güleryüzlü, tatlı dilli, ağzından bal akan Dışişleri Bakanı, bir celallendi, kızdı, parmağını kaldırarak, Avrupa'ya meydan okudu. Sen, Türk askerinin başına çuval geçirirken, bu şiddeti nerede saklıyordun " diye sordu. 
     Baykal, Başbakan'ın, "AİHM'in bu kararı doğru değildir. Din ulemasına sormalıydı" dediğini kaydederek, bu durumun, Başbakan'ın kafasının karışıklığını ortaya koyduğunu, görevini, bulunduğu yeri bilmediğini, esip, savurduğunu ileri sürdü. 
     Deniz Baykal, "Boşanma davalarında, miras paylaşımında, hırsızlık yapıldığında da din ulemasına mı sorulacak Bu yolun sonu var mı " diye sordu. 
     Hıristiyanlığın bu konuyu daha önceden çözdüğünü, "papanın hakkı papaya, devletin hakkı devlete" diyerek, huzura kavuştuğunu dile getiren Baykal, "Çocuk aldırmak var mı yok mu Bunu papaya mı soracaklar. Onlar bunları aştılar" dedi. 
     
     TALİBAN MÜSLÜMANLIĞI 

     Türkiye'nin de 80 yıl önce aşmaya başladığını kaydeden Baykal, dinin, başlarının üzerinde, mukaddes bir kavram olduğunu belirtti. Baykal, dinin kalkmadığını, kalkmayacağını belirterek, şöyle konuştu 
     "Kılık kıyafet ne olacak O ayrı, bu ayrı. O ayırımı yaptıkça, din güçleniyor. İçine çekersen, Taliban'a dönüyorsun. Taliban da Müslüman olduğunu söylüyor. Taliban Müslümanlığı mı istiyorsun Oraya doğru mu yöneleceğiz İran'daki Şii ulemaya mı, Taliban'a, Vahabiler'e mi soracağız Din deyince, kafamıza İran mı gelecek Türkiye'de kime soracağız Başbakan'a mı Beyaz Hoca'ya mı, Diyanet İşleri Başkanı'na mı İslamiyet'te ulema diye bir sınıf var mı Biz de Allah ile kul arasına hiçbir otoriteye yer yoktur. Aracıya gerek yoktur. Tayyip Erdoğan, sen ne arıyorsun orada, çekil aradan, çık. Siyasetçi siyasetçiliğini yapacak, Allah'ın işine karışmayacak. Sen siyasetçi olarak, işini doğru dürüst yapamıyorsun. Yolsuzluklar ortada, verdiğin sözleri tutamadın. Önce kendi hesabını ver, Allah'ın karşısına vicdan huzuruyla çık bakalım, göz yumduğun yolsuzlukların hesabını ver." 
     
</TEXT>
</DOC>
