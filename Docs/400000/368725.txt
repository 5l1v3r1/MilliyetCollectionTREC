<DOC>
<DOCNO> 368725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur18.html </URL>
<DATE> 2005/08/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
En çok trafik kazası İstanbul'da... 
</HEADLINE>
<TEXT>

     Türkiye’de yılın ilk altı aylık döneminde en çok trafik kazasının İstanbul’da, en az kazanın Ardahan ve Bayburt’ta yaşandığı bildirildi. 
     Türkiye Şoförler ve Otomobilciler Federasyonu Genel Başkanı Derviş Günday, yazılı açıklamasında, söz konusu zaman diliminde 261 bin 886 trafik kazası meydana geldiğini belirterek, bu kazalarda 1302 kişinin hayatını kaybettiğini ve 52 bin 627 kişinin yaralandığını kaydetti. 
     Federasyonun raporuna göre en çok kaza İstanbul’da meydana geldi. 
     Bu ildeki 87 bin 773 trafik kazasında 139 kişi öldü, 5 bin 319 kişi yaralandı. 
     Başkentte ise 37 bin 786 kazada 76 kişinin öldüğü, 5 bin 355 kişinin yaralandığı belirtildi. İzmir’de de 23 bin 264 kazada 42 kişi hayatını kaybetti ve 3 bin 417 kişi yaralandı. 
     Ardahan ve Bayburt’ta 6 ayda sadece 66’şar kaza meydana geldi ve bu kazalarda ölüm olayı gerçekleşmedi. 
     -YÜZDE 17 ARTIŞ- Raporda, 2004 yılının ilk altı ayında 233 bin 805 kaza meydana geldiği anımsatılarak, kaza sayısının yüzde 17 arttığına dikkat çekildi. 
     Geçen yıla oranla kazalarda hayatını kaybedenlerin sayısı sadece 2 kişi azalırken, yaralı sayısı 6 bin 400 kişi arttı. 
     Kazalarda yaklaşık 374 milyon 645 bin 994 YTL maddi zarar meydana geldi. 
     Kazaların 269 bin 651 kaza yerleşim yerlerinde, 28 bin 971 kaza da yerleşim dışında meydana geldi. 
     
</TEXT>
</DOC>
