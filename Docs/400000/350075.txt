<DOC>
<DOCNO> 350075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo38.html </URL>
<DATE> 2005/06/08/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Yanal ''Tamamen bizim kontrolümüz altında geçen maçta farka gittik'' 
</HEADLINE>
<TEXT>

     18. Dünya Kupası Avrupa elemeleri 2. Grup’ta deplasmanda Kazakistan’ı 6-0 yenen A Milli Futbol Takımı’nda, teknik direktör Ersun Yanal, istedikleri sonucu farklı bir skorla aldıklarını söyledi. 
     Yanal, maçtan sonra düzenlediği basın toplantısında, futbolcularının, istediği oyun kurgusunu sahaya yansıttığını ve oyun disiplininden kopmadığını belirterek, "3-0’dan sonra çok daha rahat pas yaptık. Tamamen bizim kontrolümüz altında geçen maçta farka gittik" dedi. 
     Yanal, genç oyunculardan kurulu iyi bir takım olduklarını ifade ederek, şöyle devam etti 
     "Bu takımın önü çok açık. Almanya’ya gideceğiz ve orada başarılı olacağız. Güzel vatanımız için iyi şeyler yapmaya çalışıyoruz. Türk insanı, bu futbolcuları sürekli alkışlamalı. Yunanistan maçında yaşananlar bir daha yaşanmamalı. 2002 Dünya Kupası’nda başarılı olan kuşak görevini tamamladı. Artık yeni bir kuşakla yola devam ediyoruz. 
     Biraz sabırlı olmalıyız. Ben ve oyuncularımız 2006 Dünya Kupası’na gideceğimize inanıyoruz." 
     
     38 YIL SONRA DEPLASMANDA ATILAN 6 GOL 

     Ersun Yanal, Türkiye’nin 38 yıl sonra deplasmanda 6 gol atarak maç kazandığını söyledi. 
     Yanal, Milli Takım’ın 1967 yılında RCD Kupası’nda Pakistan ile deplasmanda oynadığı maçı 7-4 kazandığını hatırlatarak, 38 yıl sonra deplasmanda 6 gol birden attıklarını ifade etti. 
     Yanal, kendisine yöneltilen ’Yunanistan maçındaki tepkiler bu maça pozitif etki yaptı mı ’ şeklindeki soruyu, şöyle yanıtladı 
     "Negatif etkilerin hiçbir zaman pozitif etkisi olmaz. Avrupa şampiyonu Yunanistan karşısında iyi oynadık ama gol atamadık. 
     Futbolcuların mücadelesinin alkışlandığı kültürün ülkemizde kısa zamanda gelişeceğini umuyorum. Bir gün Milli Takım kişiler üzerinde polemik yaratılacak yer olmayacak. Değişimler zordur." Yanal, bir gazetecinin ’Bir serbest vuruşu Hamit’in atmasını istemenize rağmen atışı Ümit kullandı. Buna çok sinirlendiniz. Otorite boşluğu mu var ’ şeklindeki sorusunu, "Maç planımıza göre duran topları Ümit, Emre ve Hamit kullanıyor. Bu otorite boşluğu değil oyuncuların tercihidir. Oyun disiplininden memnunum. Otorite, bilgi ve deneyimden gelir. Biz, birbirimize saygı duyuyoruz" şeklinde cevapladı. 
     Bu arada basın toplantısı sonunda Kazakistanlı gazeteciler, Ersun Yanal’ı alkışlayarak tebrik etti. 
     A Milli Takım kafilesi, karşılaşmanın ardından Türkiye’ye dönmek için havaalanına gitti. 
     
     NOTLAR 

     
</TEXT>
</DOC>
