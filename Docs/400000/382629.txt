<DOC>
<DOCNO> 382629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo19.html </URL>
<DATE> 2005/09/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fenerbahçe'de yüzler gülüyor 
</HEADLINE>
<TEXT>

     Avrupa Şampiyonlar Ligi'nde PSV Eindhoven'ı 3-0 yenen Fenerbahçe, Turkcell Süper Ligi'nde Konyaspor ile 1 Ekim Cumartesi günü yapacağı maçın hazırlıklarına ara vermeden başladı. 
     Samandıra Tesisleri'nde, teknik direktör Christoph Daum yönetiminde gerçekleştirilen ve yaklaşık 1.5 saat süren antrenmanda sarı-lacivertli futbolcuların moralli oldukları gözlendi. 
     Antrenmanda, PSV Eindhoven maçında forma giyen oyunculardan Volkan, Selçuk, Appiah, Önder, Luciano ve Anelka takımdan ayrı koşu yaparken, ilk 11'de yer alan diğer oyuncular tesislerde dinlenmeye yönelik çalışmalar gerçekleştirdiler. Diğer futbolcular ise sağnak yağış altında koordinasyon ve şut çalışmalarının ardından, bire bir mücadele ve çift kale maçla antrenmanı tamamladı. 
     Sakatlığı nedeniyle tedavisi süren Tuncay'ın yer almadığı antrenmanda, Zafer de takımdan ayrı çalıştı. 
     Sarı-lacivertliler, Konyaspor ile yapacakları maç için yarın öğleden sonra Konya'ya gidecek. 
     
</TEXT>
</DOC>
