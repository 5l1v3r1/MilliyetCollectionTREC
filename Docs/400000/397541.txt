<DOC>
<DOCNO> 397541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/akyol.html </URL>
<DATE> 2005/11/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Baykal, Erdoğan, kimlik... 
</HEADLINE>
<TEXT>


20 Ekim 2002, CHP lideri Baykal Balıkesir ve Diyarbakır mitinglerinde seçim konuşmaları yapıyor. Balıkesir mitinginde AKP'ye yüklenirken "laiklik" ve "Atatürk" kavramlarını vurguluyor, "Atatürk'ten beri gelen temel anlayışları" savunuyor, "Türkiye'yi Arap dünyasına döndürecek olanlara değil, AB'ye götürecek olanlara oy verilmesini" istiyor. 
Meydanda "Türkiye laiktir, laik kalacak" diye slogan atılıyor. 
Özel uçakla Diyarbakır'a geçen Baykal, "Türkiye bir ırk devleti değildir, devlet kimsenin etnik kökenini tayin edemez" diyor, şunları söylüyor 
"Berat Kandili'niz kutlu olsun. Kandilin anlamında olduğu gibi, artık günahlardan, suçlardan arınmalıyız. Yeni bir başlangıç yapalım. Bu yeni dönem af, kucaklaşma, barışma, yeniden yola koyulma dönemi olsun..." 
Diyarbakır'da dini duygulara seslenen ve "af" kelimesini kullanan Baykal, kimlik sorunları hakkında konuşurken şunları söylüyor 
"İnönü'nün genel başkanlığı döneminde hazırlanan Güneydoğu raporu gerçekçi öneriler getiriyordu. O dönem rapor nedeniyle DGM'de yargılandık. Oysa o raporda yazılanlar dikkate alınsaydı, 30 bin insanımız ölmezdi..." 1 
Baykal konuşmasında hiç "Türk, Türk milleti" kavramlarını kullanmıyor, Atatürk ve laiklikten de bahsetmiyor. 

Temel öğe yurttaşlık 
Baykal'ın Diyarbakır konuşmasında sahiplendiği "SHP Güneydoğu Raporu"na bakıyorum. Orada da hiç "Türk, Türk milleti" kavramları geçmiyor. Açıkça "Kürt meselesi" deniliyor Bugünkü tartışmalar bakımından dikkat çeken bir husus, Baykal'ın sahip çıktığı o raporda "yurttaşlık kavramının ön plana çıkarılması" vurgulanıyor, hatta "yurttaşlık" kavramının bir kimlik kavramı olduğu belirtiliyor 
"Yurttaşlık kavramı, cumhuriyetin bireylerinin bir arada yaşamasını anlamlı kılan, ona içerik ve zenginlik katan siyasi bir kimlik kavramıdır..." 2 
CHP'nin bugün yürürlükte olan programında da "Kürt sorunu, kültürel mozaik" gibi kavramlar kullanılıyor ve aynen şu satırlar yer alıyor 
"Cumhuriyet, 'yurttaşlık' kavramının temel öğe alınmasıdır..." 3 
İnternette baktım, Baykal Güneydoğu'daki konuşmalarının hiçbirinde "Türk, Türk milleti" dememiş. 

Ve ağır suçlama 
SHP, CHP ve Baykal "yurttaşlık" diyor, bunun "temel öğe" olduğunu,"ön plana çıkarılması" gerektiğini vurguluyor... AKP ve Erdoğan "vatandaşlık" diyor, bunun "üst kimlik" olduğunu söylüyor Kısacası, birinde temel, ötekinde çatı olarak görülüyor. 
Ve 25 Ekim 2005... Baykal, Başbakan Erdoğan'ı ağır bir biçimde suçluyor 
"Türkiye Cumhuriyeti vatandaşlığı hukuki kimliktir. Türkiye Cumhuriyeti vatandaşlığı Türk milleti yerine ikame edilemez. Türk milleti tanımını kafanın içine sokacaksın Türk milleti demekten korkmayacaksın. Türk milleti demenin kimsenin etnik kimliğine tecavüz olmadığını bileceksin " 
Ve ekliyor 
"Bunun hesabı Yüce Divan'da da verilmez " 
Bu tablo bize neyi anlatıyor 
Kimlik sorunlarına tanım ve çözüm getirmenin zor, istismarın ise kolay olduğunu... 

1 AA, Radikal, Cumhuriyet, 21 Ekim 2002. 
2 Cumhuriyet, 17 Temmuz 1990. 
3 CHP Programı, sf. 26, 72, vd. 



</TEXT>
</DOC>
