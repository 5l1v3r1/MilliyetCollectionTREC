<DOC>
<DOCNO> 386778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur43.html </URL>
<DATE> 2005/10/14/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Şehit er toprağa verildi... 
</HEADLINE>
<TEXT>

     Hakkari'nin Kavaklı köyü Armutlu mezrası yakınlarında güvenlik kuvvetleri ile terör örgütü PKK mensubu teröristler arasında çıkan çatışmada şehit olan Jandarma Komando Er Osman Demir, memleketi Adıyaman'da toprağa verildi. 
     Öğle saatlerinde Hakkari'den getirilen şehit erin cenazesi önce Adıyaman Merkez Sümerevler Mahallesi'ndeki evine götürüldü. 
     Daha sonra Ulu Camii'ne götürülen şehit er için cenaze töreni düzenlendi. Çok sayıda vatandaş ve şehit yakınlarının katıldığı törende, Adıyaman Vali Yardımcısı Hasan Şıldak, Belediye Başkanı M. Necip Büyükaslan, İl Jandarma Komutanı Albay Namık Boran, Emniyet Müdürü Süleyman Güleçin de hazır bulundu. 
     Cenaze töreninde bir konuşma yapan Vali Yardımcısı Hasan Şıldak, ''Hiçbir terör örgütü emeline ulaşamayacaktır. Bugün ilimiz büyük bir acı yaşıyor. Bir süredir çirkin eylemlerini sürdüren ve devletimizin de lanetlediği terör örgütü bir Adıyamanlı kardeşimizin canını almıştır. Bugün bütün dünyada olduğu gibi Adıyaman'da da terörü lanetle kınıyoruz'' dedi. 
     Jandarma Binbaşı Ali Mutlay ise duygularını şöyle dile getirdi 
     ''Bu vatan üzerinde yaşayanların hepsi Türk'tür, bir bütündür, dili, dini ve muhtelif inançları ile asırlar boyu beraber yaşamış, vatanı uğruna, genci, ihtiyarı, erkeği, kadını, kızı, omuz omuza savaşmıştır. Aynı gaye uğruna birleşmiş vatan evlatlarını ayırmak bölmek ve parçalamak mümkün olmayacaktır.'' İl Müftüsü Nimetullah Arvas tarafından kıldırılan cenaze namazı sonrası, şehit erin Türk Bayrağı'na sarılı tabutu eller üzerinde taşınarak cenaze arabasına götürüldü. 
     Bu arada vatandaşlar, ''Kahrolsun PKK'', ''Şehitler ölmez vatan bölünmez'' şeklinde sloganlar atarak terörü lanetlediler. 
     Şehit erin cenazesi, ailesi ve sevenlerinin gözyaşları arasında Belediye Mezarlığı'nda toprağa verildi. 
     Jandarma Komando Er Osman Demir, dün, Hakkari'nin Kavaklı Köyüne bağlı Armutlu Mezrası yakınlarında güvenlik kuvvetlerine bir grup terörist tarafından açılan taciz ateşiyle şehit olmuştu. 
     
</TEXT>
</DOC>
