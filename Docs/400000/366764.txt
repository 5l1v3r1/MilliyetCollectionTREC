<DOC>
<DOCNO> 366764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo34.html </URL>
<DATE> 2005/08/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ankaraspor, 4 futbolcu ile sözleşme imzaladı... 
</HEADLINE>
<TEXT>

     Ankaraspor daha önce anlaştığı 4 futbolcuyla bugün sözleşme imzaladı. 
     Ankara Büyükşehir Belediyesi Başkanlık Konutu'nda gerçekleştirilen imza törenine Ankara Büyükşehir Belediye Başkanı ve Ankaraspor Onursal Başkanı Melih Gökçek, Ankaraspor Kulübü Başkanı Hilmi Gökçınar, Futbol Şubesi Sorumlusu Ahmet Gökçek ve Genel Sekreter Ufuk Baloğlu katıldı. 
     Rusya'nın Dinamo Moskova takımından transfer edilen stoper Radoslav Batak 28 ile 4, İnegölspor'dan Emre Aktaş 19 ile 5, Malatyaspor'dan Murat Erdoğan 29 ile 4 yıllık sözleşme imzalanırken, Kayserispor'dan M. Ali Tunç da 1 yıllığına kiralık olarak sözleşme imzaladı. 
     İmza töreninde bir konuşma yapan Melih Gökçek, Ankaraspor'da oynayan tüm futbolcuların 3 büyük kulüpte oynayabilecek düzeyde olduklarını belirterek, hedeflerinin ligi ilk 5 içinde bitirmek olduğunu söyledi. 
     Ankaraspor'un ilk defa milli takıma bir oyuncu verdiğini de ifade eden Gökçek, Ankaraspor'u dışarıdan destekleyen birisi olarak, yardıma devam edeceğini belirtti. 
     
     ANKARASPOR MAÇLARI OSTİM STADI'NDA 
     Gençlik ve Spor Genel Müdürlüğü'nün GSGM anlam veremediği uygulamaları olduğunu belirten Gökçek, 19 Mayıs Stadı protokol tribününde 500 kişilik yer olduğunu ve buranın kullanım hakkını GSGM tarafından kullanılmak istendiğini söyledi. 
     Konuyu, GSGM Genel Müdürü Mehmet Atalay ile konuştuğunu, bunun yanlış bir uygulama olacağını belirttiğini ifade eden Gökçek, ''Kendisi meydan okuyucu bir tutumla, bu yerlerin kendilerine ait olduğunu söyledi. Bütün masrafları biz karşıladığımız halde biletleri ben satacağım diyor. Genel Müdür olmakla her şey elinde sanıyor. Stat bizim, takım bizim. Madem böyle, biz de bundan sonra maçlarımızı Ostim Stadı'nda oynarız'' diye konuştu. 
     Ostim Stadı'nın kapasitesini 10 bin kişiye çıkartacaklarını ifade eden Gökçek, 19 Mayıs Stadı'nı Mehmet Atalay'a hediye ettiklerini ve aynı tavrı Ankaragücü ile Gençlerbirliği'nden de beklediklerini söyledi. 
     
     AHMET GÖKÇEK ''YILLARCA ANKARAGÜCÜ'NÜ DESTEKLEDİM'' 
     Ankaraspor Kulübü Futbol Şubesi Sorumlusu Ahmet Gökçek, yıllarca Ankaragücü taraftarlığı yaptığını belirterek, yanlış anlaşıldığını söyledi. 
     Türkiye Spor Yazarları Derneği Ankara Şubesi tarafından düzenlenen turnuvanın finali sonra yaptığı hareketlerin Ankaragücü oyuncuları ile taraftarlarına yönelik olmadığını belirten Gökçek, ''Maçın atmosferinin yüksekliği nedeniyle hareketlerim yanlış anlaşıldı. Birileri bunu başka yere çekmeye çalışıyor. Maç sonrası gazetelerde çıkan haberlere çok üzüldüm. Bizler, Ankara'da 3 kardeş kulübüz'' diye konuştu. 
     
</TEXT>
</DOC>
