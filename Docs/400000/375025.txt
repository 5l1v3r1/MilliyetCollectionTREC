<DOC>
<DOCNO> 375025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun41.html </URL>
<DATE> 2005/09/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İspanya, tarihinin en kurak dönemini yaşadı... 
</HEADLINE>
<TEXT>

     İspanya Ulusal Meteoroloji Araştırma Enstitüsü, ülke tarihinin en kurak döneminin son bir yılda yaşandığını açıkladı. 
     Enstitünün açıklamasında, 1 Eylül 2004-31 Ağustos 2005 arasındaki dönemin İspanyol tarihinin en kurak dönemi olarak tespit edildiği kaydedildi. 
     Yetkililerden Antonio Serrano, 1887 yılından bu yana ellerinde bulunan bilgiler değerlendirildiğinde, en kurak dönemi geçirdiklerini söyledi. 
     Geçen bir yıllık dönemde İspanya'da metrekareye düşen yağış 411 milimetre olarak açıklanırken, bunun normal düzeyin yüzde 40 altında olduğu ifade edildi. 
     Ülkede kuraklık sorununun en fazla yaşandığı bölgeler ise güneydeki Extremadura, Endülüs ile orta bölgelerdeki Castilla La Mancha, Katalonya ve Madrid olarak gösterildi. 
     Öte yandan, meteoroloji uzmanları, gelecek iki ayda ülke genelinde yağış beklenmediğine dikkat çekti. 
     Sağlık ve çevre bakanlıkları da halka suyu tedbirli kullanmaları uyarısında bulundu. 
     
</TEXT>
</DOC>
