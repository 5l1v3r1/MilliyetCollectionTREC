<DOC>
<DOCNO> 370320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo33.html </URL>
<DATE> 2005/08/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Demirören Çalımbay ile bu güçlü kadronun neler yapabileceğini görüyoruz 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Takımımızın başında olmasından gurur duyduğumuz teknik direktörümüz Rıza Çalımbay ile bu güçlü kadronun neler yapabileceğinin ilk işaretlerini yeni sezonun ilk maçlarından itibaren görmeye başladık'' dedi. 
     Yıldırım Demirören, siyah-beyazlı kulübün resmi internet sitesinde yayınlanan taraftarlara yönelik yeni sezonla ilgili mesajında, Beşiktaş'ın yeni sezonda zirvede mücadele etmesi, hedeflerine ulaşması için takımı güçlendirecek çok önemli transferler yaptıklarını vurgulayarak, ''Türkiye'nin yetenekli yıldızlarının yanı sıra, dünya starları Ailton ve Kleberson'u da renklerimize bağladık. Takımımızın başında olmasından gurur duyduğumuz teknik direktörümüz Rıza Çalımbay ile bu güçlü kadronun neler yapabileceğinin ilk işaretlerini yeni sezonun ilk maçlarından itibaren görmeye başladık'' dedi. 
     Demirören, mesajında daha sonra şu görüşlere yer verdi 
     ''Beşiktaş ruhuna sahip, savaşçı takımımızı sahada izlerken, taraftarlarımızın coşkusuna şahit olmak, beni de çok mutlu ediyor. Ben de bu takımı izlerken sizler kadar heyecan duyuyorum. Taraftarlarımızın bu büyük desteğine ve basının takımımıza gösterdiği ilgiye teşekkür ediyorum. 
     Unutmamalıyız ki henüz uzun lig ve Avrupa maratonunun en başındayız. Başarıya ulaşmak için önümüzde daha çok uzun bir yol var. Bunun bilincinde olarak hareket etmeli ve sabırlı olmalıyız. 
     Şüphesiz ilerleyen haftalarda takımımız uyum sürecini tamamlayacak, performansını çok daha üst noktalara taşıyacaktır. Camiamızın da aynı desteği sezon boyunca sürdürmesi, bizi başarıya taşıyacak en önemli etken olacaktır. 
     Tribünlerimizi her maçımızda aynı coşku ve aynı heyecanla görmek dileğiyle, en derin sevgi ve saygılarımı sunuyorum.'' 

     
</TEXT>
</DOC>
