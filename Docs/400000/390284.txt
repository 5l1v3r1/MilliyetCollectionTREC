<DOC>
<DOCNO> 390284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/dunya/axdun01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'ı topa tuttular 
</HEADLINE>
<TEXT>


İran Cumhurbaşkanı Ahmedinecad'ın, 'İsrail haritadan silinmelidir' şeklindeki sözleri dünyada infial yarattı. Tahran diplomatik yollardan protesto edilirken, Ankara sessiz kaldı 

DIŞ HABERLER SERVİSİ 


Önceki gün "İsrail'in haritadan silinmesi" için çağrı yapan İran Cumhurbaşkanı Mahmud Ahmedinecad'a uluslararası topluluktan tepki yağıyor. Ahmedinecad'a sıcağı sıcağına tepki gösteren ABD, Fransa ve Almanya'nın ardından dün de Avustralya, Kanada, İngiltere, İtalya, Rusya ve AB Komisyonu Başkanı Barroso İran Cumhurbaşkanı'nı eleştirdi. Ankara'nın ise Ahmedinecad'ın, "İsrail haritadan silinmelidir" şeklindeki sözleri karşısında sessiz kalması dikkat çekti. Tepkiler şöyle belirginleşti 
İNGİLTERE İran'ın Londra'daki ataşesi İngiltere Dışişleri Bakanlığı'na çağrılarak, Cumhurbaşkanı Ahmedinecad'ın sözlerinden duyulan rahatsızlık dile getirildi. İngiliz Dışişleri Sözcüsü, açıklamaları, "nefret uyandıran ve hasta edici" diye niteledi. 
ALMANYA Ahmedinecad'ın İsrail karşıtı sözlerinden dolayı İran'ın Berlin Büyükelçiliği maslahatgüz rı Alman Dışişleri Bakanlığı'na çağrıldı. 
İTALYA Dışişleri Bakanlığı yayımladığı bildiride, Tahran'ın nükleer dosyasına atıfta bulundu ve İran liderliğinin bölgenin güvenliğiyle ilgili endişeler yarattığını vurguladı. 
İSPANYA Dışişleri Bakanlığı, İran'ın Madrid Büyükelçisi Alviri Mortesa'yı çağırarak, Ahmedinecad'ın açıklamasının geri alınmasını istedi. 
HOLLANDA Dışişleri Bakanı Bernard Bot, İran'ın Lahey Büyükelçisi'ni makamına çağırarak, Ahmedinecad'ın İsrail hakkındaki açıklamasının kabul edilemeyeceğini bildirdi. 
AVUSTRALYA Başbakan John Howard, Ahmedinecad'ı kınadı ve BM'nin harekete geçmesini istedi. 
KANADA Dışişleri Bakanı Pierre Pettigrew, "Kanada böyle bir nefreti, hoşgörüsüzlüğü ve Yahudi karşıtlığını hiçbir zaman kabul etmeyecek" dedi. 
RUSYA Rusya Dışişleri Bakanlığı, Ahmedinecad'ın kabul edilemez sözlerinden dolayı İran Büyükelçisi'nin bakanlığa çağrıldığını duyurdu. Ortadoğu turu çerçevesinde Ürdün'de bulunan Rusya Dışişleri Bakanı Sergey Lavrov da, bu sözlerin Tahran'ın nükleer dosyasını BM'ye getirmeye çalışanlara daha fazla argüman sağlayacağı uyarısında bulundu. 
AB Ahmedinecad'ın sözleri dün İngiltere'de yapılan AB zirvesinde de gündeme geldi ve AB liderleri İran Cumhurbaşkanı'nı kınayan bir bildiri yayımladı. AB liderleri, "Uluslararası toplumun sorumlu hiçbir üyesinin böylesine bir yorum yapamayacağına" vurgu yaptılar. AB Komisyonu Başkanı Barroso da Ahmedinecad'ın sözlerinin "kabul edilemez" olduğunu söyledi. Zirve sonunda AB Dönem Başkanı İngiltere'nin Başbakanı Tony Blair, düzenlediği basın toplantısında, "Bu yaklaşımdaki ve bu anlayıştaki bir ülkenin nükleer silaha sahip olduğunu hayal edebiliyor musunuz " diye konuştu. 

Erdoğan'dan 'ilişki' tepkisi 

Başbakan Recep Tayyip Erdoğan AB zirvesi için geldiği Londra'da düzenlediği basın toplantısında, Ahmedinecad'ın, "İsrail haritadan silinmelidir" şeklindeki sözleri konusunda yorum yapmaktan kaçınırken, İran Cumhurbaşkanı'nın İsrail ile ilişki kuran ülkeleri eleştirmesine cevap verdi. Erdoğan, "Hiçbir ülke başka ülkelerle münasebetlerini tayin etme hakkına sahip değildir. Ben kendilerini siyasi itidale davet ediyorum" dedi. 


</TEXT>
</DOC>
