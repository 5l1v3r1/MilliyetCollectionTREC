<DOC>
<DOCNO> 390229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur10.html </URL>
<DATE> 2005/10/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bodrum'da hareket halindeki yolcu otobüsü alev alev yandı 
</HEADLINE>
<TEXT>

     Bodrum-Milas karayolunda aniden alev alan yolcu otobüsü tamamen yandı. Otobüste yolcu bulunmaması olası faciayı önledi. 
     AA muhabirinin aldığı bilgiye göre, Milas'ta yolcularını indiren ve Bodrum'dan yolcu almaya giden Yılmaz Belin'in kullandığı 65 EZ 555 plakalı yolcu otobüsü, Bodrum-Milas karayolunda hareket halindeyken henüz belirlenemeyen bir nedenle alev alarak yanmaya başladı. 
     Otobüs şoförü ve muavini, yangını kendi imkanları ile söndürmeye çalışırken, durum itfaiyeye bildirildi. Olay yerine gelen Milas Belediyesi ve Orman İşletmesi'ne ait 3 itfaiye aracı da yangına müdahale etti. 
     Yangın sırasında otobüsün yakıt deposunun da patlaması çevrede bulunan vatandaşların korku yaşamasına neden oldu. Yangın, itfaiye ekiplerinin müdahalesiyle söndürülürken, otobüs tamamen yandı. 
     Otobüs sürücüsü Yılmaz Belin, Bodrum'a yolcu almaya gittikleri sırada otobüsün aniden yanmaya başladığını belirterek, ''Otobüs yandığında aracın içinde yolcu olmaması olası bir faciayı önledi. İtfaiye zamanında gelseydi otobüs tamamen yanmazdı'' dedi. 
     Yangın nedeniyle Bodrum-Milas karayolu yaklaşık 45 dakika ulaşıma kapandı. 
     
</TEXT>
</DOC>
