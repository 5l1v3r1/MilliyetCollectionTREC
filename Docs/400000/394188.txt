<DOC>
<DOCNO> 394188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur25.html </URL>
<DATE> 2005/11/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kartal'da kapkaççı dehşeti .. 
</HEADLINE>
<TEXT>

     Kartal’da bir kadın, çantasını almak isteyen kapkaççıların kullandığı otomobilin altında sürüklenerek hayatını kaybetti. 
     Alınan bilgiye göre Petrol-İş Caddesi’nde 34 AB 7385 plakalı aracını park eden İclal Ülker’in 58 yanına bir otomobil yaklaştı. 
     İçinde 2 ya da 3 kişinin bulunduğu otomobilden inen bir kapkaççı, kadının çantasına asılarak otomobile bindi ve kaçmak istedi. Bu sırada Ülker, hareket eden kapkaççıların otomobilinin yanında sürüklenmeye başladı. 
     Yaklaşık 10 metre sonra E-5 Karayolu’na doğru gitmek isteyen kapkaççıların otomobili, Kızılay Caddesi ile Petrol-İş Caddesi’nin kavşağında 34 TEL 04 plakalı bir taksiye çarptı. 
     Kazadan sonra bu yöne gitmekten vazgeçen kapkaççılar, yön değiştirmek ve minibüs yoluna gitmek için geri manevra yaptı. 
     Ülker, geri manevra yapıldığı sırada otomobilin tekerleklerinin altında kaldı ve aracın altında uzun süre sürüklendi. 
     Ağır yaralanan İclal Ülker, kaldırıldığı Kartal Dr. Lütfi Kırdar Eğitim ve Araştırma Hastanesi’nde hayatını kaybetti. 
     Ülker’in Kartal Cevizli Tekel Fabrikası’nda müdür olarak görev yaptığı belirlenirken, kapkaççılar ise otomobili Akasya Sokak’ta terk edip yaya olarak kaçtı. 
     Polis yetkilileri, kapkaççıların kullandığı otomobilin çalıntı olduğunun saptandığını ve olayla ilgili soruşturmanın sürdüğünü bildirdiler. 
     
</TEXT>
</DOC>
