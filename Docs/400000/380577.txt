<DOC>
<DOCNO> 380577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko41.html </URL>
<DATE> 2005/09/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İMKB Başkanı Bizdeki reel faizi ABD'ye taşı, orada borsa kalmaz 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, İMKB'nin aslında çok ciddi bir ekonomik abluka içinde olduğunu belirterek, ''Bizim bu reel faizi Amerika'ya taşı, orada borsa kalmaz'' dedi. 
     Birsen, Müstakil Sanayici ve İşadamları Derneği MÜSİAD tarafından düzenlenen toplantıda, MÜSİAD üyelerine İMKB hakkında bilgi verdi. 
     İMKB'nin, uluslararası standartlara uygun takas ve saklama işlemlerinin yapıldığı bir borsa olduğunu ifade eden Birsen, tam otomasyonlu İMKB'nin dünyanın en ucuz borsası olduğunu ve AB sermaye piyasaları düzenlemelerine paralel hukuki yapısı bulunduğunu anlattı. 
     İMKB'de işlem gören 139 şirketin 1-50 milyon dolar değer aralığında, 116 şirketin 50-500 milyon değer aralığında olduğunu belirten Birsen, 44 şirketin de 500 milyon dolar ve üzerinde bir değere sahip bulunduğunu anlattı. 
     Birsen, İMKB'nin dünyada gelişen piyasalar arasında 7., dünya borsaları arasında ise 21. sırada yer aldığını kaydetti. 
     
     YABANCI YATIRIMCILAR... 
     Konuşmasında Borsa'ya gelen yabancı yatırımlara da değinen Birsen, bu durumun tartışılan bir konu olduğunu söyledi. 
     Yabancı yatırımların Türkiye'ye gelmesi için çeşitli girişimlerde bulunulduğunu anlatan Birsen, şöyle dedi 
     ''Yabancılar çağrılıyor, dileyin bizden ne dilerseniz, kanun değiştirelim, yeter ki siz gelin deniyor. Yabancı yatırımcıya ihtiyacımız vardır. İstediğimiz için çağırıyoruz. Yabancı sermayeye geldiği zaman kızmak diye bir şey yok. Bu psikolojiden kurtulmak lazım. Çünkü biz çağırıyoruz. Çünkü bunu yapanlar kazanıyor gibi gözüküyor. Yabancılara düşman olan Çin, yılda 110 milyar dolar yabancı sermaye alıyor. Çin, komünist adamlar, sermayeyi sünger gibi çekiyor. Demek ki yabancı tasarrufa ihtiyaç var, istiyoruz.'' İMKB'nin kendi mekanizması içinde, güven ortamını yaratarak yabancı yatırımcıları çektiğini anlatan Birsen, yabancıların İMKB'nin sistemine güvendiğini söyledi. 
     
     'BORSA EKONOMİK ABLUKA ALTINDA' 
     25-30 milyar dolarlık sermaye yaratmak açısından Türk yatırımcıların kaynak zaafiyeti içinde bulunduğunu belirten Birsen, şöyle devam etti 
     ''Kendi yatırımcılarımızdan bu parayı alamıyoruz. Parası olmadığı için mi alamıyoruz Yok. adam başka şeyleri daha güvenli bulduğu için oralara gidiyor, faize gidiyor. Yüksek faiz veriyorsunuz, reel faiz yüzde 25-35, riski de hiç yok, sıfır, Hazine garantisi var. Bundan daha büyük garanti yok ki. Şimdi, 20 yıl bekle paranı al da yok. Gel de bununla rekabet et. Ben ne vereceğim Demek ki Borsa aslında çok ciddi bir ekonomik abluka içinde. Bizim bu reel faizi Amerika'ya taşı, orada borsa kalmaz ki...'' İMKB'nin reel faizle mücadele ettiğini belirten Birsen, Borsa'nın vadesiz veya kısa vadeli bu kadar getiri sağlayan bir enstrümanla mücadele ettiğinin altını çizdi. 
     
     'EN PEHLİVANI BİZİZ' 
     Dünya borsaları içinde İMKB'nin en zor şartlar altında çalışan Borsa olduğunu dile getiren Birsen, ''Böyle başka bir borsa yok. En pehlivan biziz. Bu kadar yüksek reel faizle mücadele edebilen başka bir borsa yok. O halde dünya borsaları içinde en güçlü borsa İMKB'' diye konuştu. 
     Türkiye'nin en sıkıntılı döneminde bile yabancı yatırımcıların İMKB'de yatırım yaptığını ifade eden Birsen, yabancıların Türkiye'nin geleceğine inandığını söyledi. 
     Birsen, ''Bizim, Borsa'yı lanetlediğimiz bir dönemde, net yatırımcı olmak sıfatıyla, en ucuz fiyatlarla piyasaya girdiler. Buna borsacılık denir. Bir şeyi ucuzken aldığınız zaman kazanırsınız'' dedi. 
     Osman Birsen, yabancı yatırımcıların 2005 yılının 9 aylık dönemine kadar 2.4 milyar dolar bir yatırım büyüklüğüne ulaştığını belirterek, bunun Borsa içindeki toplam payının yüzde 60'ın üzerine çıktığını kaydetti. Birsen, '' Artmasın diyorsanız, siz de alacaksınız. Başka çaresi yok. Ben almayım, borsamız gelişsin, yabancı da almasın böyle şey olmaz'' diye konuştu. 
     İMKB Başkanı Birsen, konuyla ilgili bir soru üzerine, yabancı yatırımcıların geçmişte Borsa'da kriz yaratacak işlemler yapmadığına dikkat çekerek, kendisinin Türk yatırımcılardan korktuğunu, yabancı yatırımcıların kriz zamanında Borsa'dan çıkmak yerine Borsa'ya geldiğini anlattı. 
     İMKB'nin en büyük sorununun yanlış anlaşılmak olduğunu dile getiren Birsen, İMKB'yi devlet dairesi gibi gören yaklaşım nedeniyle motivasyonlarını kaybettiklerini söyledi. 
     Toplantıda ayrıca, İMKB Başkan Yardımcısı Esin Akbulut da ''KOBİ'lerin halka arzı ve Borsa'da işlem görmesi'' konulu bir sunum yaptı. 
     
</TEXT>
</DOC>
