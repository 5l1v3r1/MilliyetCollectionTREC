<DOC>
<DOCNO> 356263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy18.html </URL>
<DATE> 2005/06/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Başbakanlık İnsan Hakları Başkanı Bazı ülkeler bizi örnek alıyor 
</HEADLINE>
<TEXT>

     Başbakanlık İnsan Hakları Başkanı Doç. 
     Dr. Vahit Bıçak, "Bazı ülkeler insan hakları konusunda bizi örnek alıyor. Çalışmalarımızı takip ediyor. Biz de tecrübelerimizi onlara aktarıyoruz" dedi. 
     Başbakanlık İnsan Hakları Başkanlığı’nın, Avrupa Komisyonu ile ortaklaşa yürüttüğü il ve ilçe insan hakları kurullarının kapasitelerinin güçlendirilmesi, danışma ve başvuru masası görevlilerinin eğitimi projesi için Çorum’da bulunan Bıçak, kentteki basın kuruluşlarının temsilcileriyle kahvaltıda buluştu. 
     Türkiye’de insan hakları uygulamalarını, çağdaş dünya standartlarının üstüne çıkarmaya kararlı olduklarını vurgulayan Bıçak, "Türkiye, dışarıdan her köşede insan hakkı ihlallerinin olduğu bir ülke olarak algılanabilir. Bu nedenle dünyadaki Türkiye imajının, değişmesi gerekli. Çalışmalarımızın bu yönde yapıyoruz" diye konuştu. 
     Bıçak, bir gazetecinin, Çorum’da, geçtiğimiz aylarda insan hakları şikayet kutuları boş çıkmıştı. Bunun nedeni nedir sorusunu, "İnsan Hakları şikayet kutularının neden boş çıktığının araştırılıp sorgulanması gerekir. Ancak İnsan Hakları Kurulları sadece şikayetleri almakla görevli değildir. Aynı zamanda vatandaşları bilgilendirmek zorundadır" diye yanıtladı. 
     Türkiye’nin, her ilinde ve büyük ilçelerde insan hakları kurulları bulunduğuna dikkati çeken Bıçak, "Bu nedenden ötürü bazı ülkeler insan hakları konusunda bizi örnek alıyor. Çalışmalarımızı takip ediyor. Biz de tecrübelerimizi onlara aktarıyoruz" ifade etti. 
     Kahvaltının ardından Valilik ile Belediye Başkanlığı’nı ziyaret eden Bıçak, Vali Vekili Beyazıt Tanç ve Belediye Başkanı Turan Atlamaz’a insan hakları başkanlığının çalışmaları hakkında bilgi verdi. 
     
     HAKKINIZI ARAYIN" ÇAĞRISI... 
     Doç. Dr. Bıçak, daha sonra Dünden Bugüne Tercüman Gazetesi Yazarı Serdar Arseven ile Hürriyet Parkı’nda vatandaşlarla bir süre sohbet etti. 
     Bir vatandaşın, Belediye, ayrımcılık yapıyor, mahallemize hizmet getirmiyor. Ne yapacağız sorusu üzerine Bıçak, "7 kişi bir araya gelip, dernek kurmalı ve İnsan Hakları Kurulu’na üye olmalısınız. 
     Böylece siz de söz sahibi olabilir, vatandaşların sorunlarını çözebilirsiniz. Hükümet Konağı’nda İnsan Hakları Kurulu var. 
     Şikayetlerinizi oraya da bildirebilirsiniz" dedi. 
     Bıçak, daha sonra Ticaret ve Sanayi Odası’nı ziyaret etmek üzere parktan ayrıldı. 
     
</TEXT>
</DOC>
