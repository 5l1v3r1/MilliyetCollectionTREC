<DOC>
<DOCNO> 370058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur28.html </URL>
<DATE> 2005/08/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kilis'te ev yangını 1 çocuk yanarak öldü 
</HEADLINE>
<TEXT>

     Kilis’te, 3 katlı bir evde elektrik kontağından çıktığı belirlenen yangında, bir çocuk öldü. 
     Alınan bilgiye göre, İslambey Mahallesi Cankurtaran Sokak’ta, Mustafa Aslanpay’a ait 3 katlı evde yangın çıktı. Yangın evde bulunan alkollü ve yanıcı maddelerin tutuşmasıyla diğer katları da sardı. 
     Durumu fark eden vatandaşlar evin 3. katındaki Hakan Aslanpay’ı 10 kurtardı. Hakan Aslanpay’ın evde mahsur kalan kardeşi Mehmet Durmuş Aslanpay 12 ise yanarak hayatını kaybetti. 
     Kilis Belediyesi İtfaiye Müdürlüğü ekiplerinin müdahalesiyle evdeki LPG tüpü patlama olasılığına karşı dışarı çıkarıldı ve yangın diğer evlere sıçramadan kontrol altına alındı. 
     Mehmet Durmuş Aslanpay’ın cesedi, otopsi için Kilis Devlet Hastanesi’ne kaldırıldı. 
     İtfaiye Müdürü Ömer Güleçoğlu, yaptığı açıklamada, yangının elektrik kontağından çıktığını, evdeki yanıcı maddelerin tutuşması sonucunda büyüdüğünü tespit ettiklerini ifade etti. 
     
</TEXT>
</DOC>
