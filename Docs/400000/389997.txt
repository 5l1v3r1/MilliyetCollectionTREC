<DOC>
<DOCNO> 389997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/eko07.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mobilportföy'de 18 bin kişi yarışıyor 
</HEADLINE>
<TEXT>



Ekonomist dergisinin Avea ve Paragaranti.com işbirliğiyle düzenlediği 'mobilportföy' yarışmasında katılımcı sayısı 18 bine ulaştı. 3 Ekim Pazartesi günü başlayan yarışmaya katılanlar, 100 bin YTL'lik sanal parayla, en yüksek getiri sağlamak için yarışı sürdürüyor. Yarışmanın ikinci haftasında, ilk sıradaki katılımcı yüzde 11 getiri sağladı. 
Yarışmaya katılmak isteyenler, www.mobilportföy.com internet adresinden kayıt yaptırabiliyor ve 100 bin YTL'lik sanal sermayeyle işleme başlıyor. 3 Ekim'de başlayan yarışma, 2 Aralık tarihinde sona erecek. Katılımcılar, hisse senedi, Garanti Bankası'nın yatırım fonları, döviz, repo ve Hazine bonosu alım satımı da yapabiliyor. En yüksek getiriyi sağlayan ilk 30 katılımcı Ekonomist dergisi tarafından her hafta duyuruluyor. Yarışma boyunca en yüksek getiriyi sağlayan katılımcı 3 bin USD'lik ödülün sahibi olacak. İkinci 2 bin, üçüncü ise bin dolar ödül kazanacak. 


</TEXT>
</DOC>
