<DOC>
<DOCNO> 366591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/aspo.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum usulü tören 
</HEADLINE>
<TEXT>


Trabzon cephesi, Kıbrıs Rum Kesimi'nde karşılaştığı aramaların aynısını Famagusta kafilesine uyguladı. Havaalanında ayakkabılarının içine kadar bakılan Rumlar, sinirden adeta küplere bindi 

SEFA KARAHASAN 


Trabzonspor ile Famagusta arasında oynanan ilk sınav öncesinde Bordo-Mavili futbolcular, maçın oynandığı stada girerken moral bozucu bir uygulama ile karşılanmış ve oyuncular ayakkabılarının içine kadar aranmıştı. Maç öncesinde gündeme damgasını vuran Rum usulü tören, rövanş için Türkiye'ye gelen Famagusta kafilesine aynen uygulandı. 
Kıbrıs Rum Kesimi temsilcisi, 156 kişilik kalabalık grupla Türkiye'ye gelirken, havaalanında sıkı aramadan geçti. Kafilede yer alan herkesin bavulları açtırılıp, ayakkabıları çıkartılarak kontrol edilirken, polis köpekleri de aramalara yardımcı oldu. Trabzonsporlu futbolculara aynı uygulamayı yapan Rumlar'ın olaya çok sinirlendiği gözlendi. 

UEFA'ya şikayet 
Famagustalı yöneticilerin, gelişmeleri UEFA'ya bildirip, "Trabzonspor kafilesine havaalanında bu uygulama yapılmadı. Sadece stat girişinde futbolcular arandı" ifadelerini kullandığı öğrenildi. Rum kafilesinde AB Parlementosu'na üye iki milletvekilinin de yer aldığı ve bu gelişmeyi siyasi platforma taşımayı planladığı bildirildi. 
Kafile Başkanı Andreas Papandelli, havaalanında yapılan uygulamayı şiddetle kınadı. Papandelli, aramalar sırasında polislerin kafilelerinde yer alan bir bayanı köpekle korkuttuğunu iddia etti. 
Tüm iddialara karşın Trabzonsporlu yöneticiler, Rum ekibini bir dakika bile yalnız bırakmadı. Famagusta ekibini otele taşıyacak olan otobüsün gecikmesi üzerine Bordo-Mavili yöneticiler kulübün otobüsünü Rumlar'a tahsis etti. 

Taraftar korkusu 

Anorthosis Famagusta'nın menajer oyuncusu Ketsbaia, Türkiye'ye tur için geldiklerini açıkladı. Ekibine güvendiğini söyleyen Ketsbaia, "3-1'lik önemli bir avantajla sahaya çıkacağız. Tek korkumuz statta yaratılacak olan atmosfer. Biz politikacı değiliz. Türkiye'ye futbol oynamaya geldik. Havaalanı dışındaki tüm misafirperverlikten memnunuz" yorumunu yaptı. 
Famagusta, Trabzonspor rövanşının son hazırlıklarını dün gece Avni Aker Stadı'nda yaptığı antrenmanla tamamladı. Rum ekibi stada geliş sırasında sıkı bir şekilde korundu. 
Bu arada ilk maçta gol atan Favos, yine fileleri havalandırmak istediğini açıkladı. Golcü oyuncu, "Türkiye'de de sürpriz yapmak istiyoruz. Turu bırakmayacağız" dedi. 

Papaz pilav yemez 

Kıbrıs Rum Kesimi takımı Anorthosis Famagusta, Trabzonspor karşısına 3-1'lik skor avantajıyla çıkacak olmasına karşın tedbirleri elden bırakmıyor. Rum ekibi, kritik 90 dakika öncesinde Türkiye'ye papazla birlikte geldi. Gürcistan'dan davet edilen papazın Kestbaia'nın yakını olduğu öğrenildi. Rum ekibinin başkanı Pandeli'nin yanı sıra yönetici, taraftar ve gazetecilerden oluşan kırk kişilik grup Sümela Manastırı'nı ziyaret etti. 

Özel karşılama 

Emniyet güçleri havalanında kafileyi didik didik aradı. Özel eğitilen köpekler de görev yaptı. Trabzonsporlu taraftarlar rakipleri sloganlarla karşıladı. 

TRABZONSPOR - ANORTHOSIS 

Kadrolar 
TRABZONSPOR 
Jefferson 
Emrah 
Erdinç 
Eller 
Celalettin 
Adem 
Hüseyin 
Volkan 
Gökdeniz 
Szymkoviak 
Fatih 

A.FAMAGUSTA 
Georgalidis 
Xenidis 
Katsavakis 
Poursaitidis 
Haber 
Ketsbaia 
Nikolaou 
Samaras 
Maragos 
Tsitaishvili 
Kampantais 
Kinkladze 

72. sınavı 

Avrupa Şampiyonlar Ligi 2. ön eleme turu rövanş maçında bugün Anorthosis Famagusta takımı ile karşılaşacak olan Trabzonspor, Avrupa'daki 72. randevusuna çıkacak. Bordo-Mavililer, 39 yıllık tarihinde bugüne dek yaptığı 71 maçta, 29 yenilgi, 27 galibiyet ve 15 beraberlik elde etti. Karadeniz ekibi, söz konusu karşılaşmalarda 96 gol atarken kalesinde 113 gol gördü. Trabzonspor, Avrupa Şampiyonlar Ligi ön eleme turu maçlarına ikinci kez katılıyor. 

Nasıl tur atlar 

Deplasmandaki ilk maçı 3-1 kaybeden Trabzonspor'a Famagusta karşısında beraberlik ve tek farklı galibiyetler yetmeyecek. Bordo - Mavililer'in Avni Aker'de elde edeceği 2-0'lık skor tur kapısını aralayacak. 3-1'lik galibiyeti durumunda ise maç uzayacak. Bu skorun üstündeki 2 farklı galibiyetler ise rakibe yarayacak. Trabzonspor'a bir üst tura çıkması için 3 veya daha farklı skorlu sonuçlar yeterli olacak. 

STAT H.Avni Aker 
HAKEM G.Lehner Avusturya 
YAYIN Show TV Naklen 
CEZALI Yattara Trabzonspor 

SAAT 20.00 


</TEXT>
</DOC>
