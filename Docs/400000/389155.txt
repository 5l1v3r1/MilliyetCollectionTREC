<DOC>
<DOCNO> 389155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun07.html </URL>
<DATE> 2005/10/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD, Irak'ta 2 bin kayıp şokuna hazırlanıyor 
</HEADLINE>
<TEXT>

     Irak savaşı boyunca kaybettiği asker sayısı 1996’ya yükselen ABD, kendisini bu konuda yeni bir eşik olarak kabul edilen 2000 kaybın yaratacağı şoka hazırlıyor. 
     Amerikan medya organlarında konu hakkında bir çok haber ve değerlendirme yayınlanırken, en çok da bu aşamadan sonra Irak’taki direnişin nasıl bir yol izleyeceğinin merak edildiğine vurgu yapılıyor. 
     Medyadaki değerlendirmeler daha çok direnişin genişleyerek tüm Irak’a yayılacağı yönünde şekilleniyor ve ağırlıklı olarak ABD ve diğer yabancı güçler Irak’ta kalmaya devam ettiği müddetçe direnişin de devam edeceği üzerinde duruluyor. Bazı uzmanlar ise ABD’nin Irak’ta kalmaya devam etmesi durumunda Şiilerin de direnişte Sünnilerle birleşmesinin büyük bir olasılık olduğuna dikkat çekiyorlar. 
     Öte yandan, Irak direnişinde sürpriz faktörlerin de ortaya çıkacağına vurgu yapan uzmanlar, ABD ve İngiltere’nin nükleer çalışmalarından dolayı İran üzerindeki baskılarını artırması durumunda Irak’taki bazı radikal Şii grupların İran’ın etkisi ve yönlendirmesiyle Amerikan ve İngiliz askerlerine saldırabileceğine işaret ediyorlar. 
     2 bin kayıp eşiğine yaklaşılan şu günlerde Amerikan ve Iraklı 
     yetkililerin ise anayasa referandumundaki başarıdan dolayı birbirlerini kutlama havasında bulundukları kaydedilirken, Irak eski lideri Saddam Hüseyin’in yargılama sürecinin başlamasının ve sayıları 200 bini bulan Irak güvenlik güçlerinin de yeni süreçte önemli unsurlar olacağına vurgu yapılıyor. Bazı uzmanlar ise Amerikan askerleri Irak’ta bulunduğu sürece bölgede kendileriyle savaşmak isteyecek çok sayıda militan grubun olacağına dikkat çekiyorlar. 
     
</TEXT>
</DOC>
