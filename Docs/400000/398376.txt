<DOC>
<DOCNO> 398376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun14.html </URL>
<DATE> 2005/11/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İsrail, El Fetih'in ön seçimlerini kazanan Barguti'yi tartışıyor 
</HEADLINE>
<TEXT>

     Nursel Gürdilek 

Filistin'in önde gelen genç liderlerinden, hapisteki Mervan Barguti'nin El Fetih önseçimlerinde sağladığı başarının ardından, İsrail'de Barguti'nin serbest bırakılıp bırakılmayacağı tartışmaları yeniden alevlendi. 
     İsrail Cumhurbaşkanı Moşe Katsav, ''seçim başarısı nedeniyle Barguti'yi affetmeyi düşünmediklerini'' söyleyerek, Barguti'nin serbest bırakılmasına karşı çıkanların safında yer aldı. 
     Ordu Radyosu'na açıklama yapan Katsav, Cumhurbaşkanlığı'nca ilan edilen affın siyasi ve diplomatik gerekçelerle değil, ancak insani nedenlerle olabileceğini vurguladı. 
     Katsav, seçimlerdeki başarısının, Barguti'nin serbest bırakılması için yeterli neden olmadığını söyledi. 
     İsrail Dışişleri Bakanı Silvan Şalom da Barguti'nin ''asla serbest bırakılmayacağını'' söylemişti. 
     İsrail Ulaştırma Bakanı ve halihazırda Başbakan Ariel Şaron'un yeni partisi ''İleri''nin içindeki isimlerden Meir Şeetrit de bugünkü koşullar altında, Barguti'nin yakın gelecekte serbest bırakılmasını mümkün görmediğini belirtti. 
     Ancak politikadaki ''Asla asla deme'' sözünü hatırlatan Şeetrit, ''ileride terörün bütünüyle sona ermesi ve İsrail ile Filistin'in bir nihai barış anlaşmasına varması halinde'' affın tartışılabileceğini ifade etti. 
     İsrail'deki sol partilerden Meretz-Yahad'ın lideri Yossi Beilin ise Barguti'nin serbest bırakılmasını istemiş ve bunun Filistin-İsrail barışına katkı sağlayacağını kaydetmişti. 
     El Fetih'e bağlı Tanzim Örgütü'nün lideri 46 yaşındaki Mervan Barguti, ocak ayındaki Filistin parlamento seçimleri için geçen cuma Ramallah'ta yapılan ön seçimde, tüm adaylar arasında en yüksek oyu alarak ilk sıraya yerleşmişti. 
     Barguti, cinayete azmettirmek ve terör suçlamasıyla 2004 haziranında 5 kez ömür boyu hapis cezasına çarptırılmıştı. 
     İsrail'deki bir hapishanede bulunan Barguti, Arafat'ın ölümünden sonra Filistin devlet başkanlığı seçimlerinde de en güçlü başkan adaylarından biri olarak ortaya çıkmış, daha sonra adaylığını geri çekmişti. 
     Barguti'nin serbest bırakılıp bırakılmayacağı, Filistin devlet başkanlığı seçimleri sırasında da tartışmalara neden olmuştu. 
     
</TEXT>
</DOC>
