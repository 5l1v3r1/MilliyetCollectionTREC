<DOC>
<DOCNO> 396342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo17.html </URL>
<DATE> 2005/11/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ferguson Roy Keane, döneminin en iyi orta saha oyuncusuydu... 
</HEADLINE>
<TEXT>

     İngiltere Premier Ligi takımlarından Manchester United'in kaptanı Roy Keane'nin kulübünü bırakmasının yankıları sürüyor. 
     Manchester United Kulübü'nden dün yapılan açıklamada Roy Keane ile yapılan görüşmelerin ardından futbolcunun serbest bırakılmasına karar verildiği ve İrlandalı oyuncunun bir başka kulüple sözleşme imzalamasının önünün açıldığı bildirilmişti. 
     Manchester United'a 1993 yılında Nottingham Forest takımından 6.43 milyon dolara İngiltere rekoru kırarak katılan futbolcu, son zamanlarda yaptığı açıklamalarda sezon sonunda takımı bırakacağının sinyallerini vermişti. 
     Sakatlığı nedeniyle 2 aydır sahalarda yer almayan 34 yaşındaki futbolcuyla dün yapılan görüşmelerin ardından yapılan açıklamada, ''Manchester United kulübü, Keane'nin kulüpten ayrılması için bu futbolcu ile anlaşmaya varmıştır'' denildi. 
     
     FERGUSON ''ZAMANININ EN İYİ ORTA SAHA OYUNCUSUYDU'' 
     Manchester United Menajeri Alex Ferguson, Keane'nin takımı adına inanılmaz bir futbolcu olduğunu kaydederek, ''Kendi döneminde dünyanın en iyi orta alan oyuncusuydu. Kendisi kulübün muhteşem tarihine zaten adını yazdırmış durumda. Hizmet ettiği 12 yıl boyunca başarıların merkezinde o vardı'' diye konuştu. 
     Roy Keane ise yaptığı açıklamada, ''Manchester United gibi bir takıma 12 yıldan fazla bir zaman hizmet etmek benim için gurur verici bir ayrıcalıktı'' dedi. 
     
     WENGER ''BU BENİM İÇİN TAMAMEN SÜRPRİZ OLDU'' 
     Arsenal Menajeri Arsene Wenger, İrlandalı futbolcunun kulübü bıraktığını duyduğunda kulaklarına inanamadığını söyledi. 
     Keane'nin ayrılışının Manchester için büyük bir kayıp olacağını ifade eden Wenger, ''Bu benim için tamamen sürpriz oldu. Keane sahada inanılmaz etkili olan bir oyuncuydu. Ama son zamanlarda olanlara bakılınca aslında bu beklenilebilirdi'' diye konuştu. 
     İrlandalı futbolcu gibi birini bulmanın zorluklarına da dikkat çeken Wenger, dünyada böyle futbolcuların bulunabileceğini, ancak bunun zaman alacağını sözlerine ekledi. 
     Öte yandan İngiltere Milli Takımı kaptanı ve Real Madrid'in orta saha oyuncusu David Beckham, Roy Keane'nin takımdan ayrıldığını duyunca şoke olduğunu belirtti. 
     Keane'nin bir kaç yıl daha ''kırmızı şeytanlar''ın formasını giydikten sonra teknik direktörlük görevini üstleneceğini sandığını kaydeden Beckham, ''Bu karar bende şok etkisi yarattı. Ben, bir kaç yıl daha burada oynadıktan sonra teknik direktörlüğe soyunacağını düşünmüştüm'' dedi. 
     
</TEXT>
</DOC>
