<DOC>
<DOCNO> 399764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur39.html </URL>
<DATE> 2005/12/01/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Çanakkale Boğazı'nda 2 gemi arızalandı 
</HEADLINE>
<TEXT>

     Çanakkale Boğazı’ndan geçiş yaptığı sırada makineleri arızalanan ve bir süre sürüklenen Rus bandıralı "Volgabalt-115" adlı yük gemisi, karaya oturmamak için Kilitbahir önlerinde demirledi. 
     Gelibolu yakınlarındaki bir başka yük gemisinde de makine arızası meydana geldi. 
     AA muhabirinin Gemi Trafik Hizmetleri VTS yetkililerinden aldığı bilgiye göre, Ukrayna’dan Yunanistan’a 2 bin 937 ton hurda yükü götüren 114 metre uzunluğunda 2 bin 400 grostonluk gemi, Kilitbahir önlerine geldiği sırada makine arızası yaptı. Rüzgar ve akıntının etkisiyle bir süre sürüklenen geminin kaptanı, karaya oturmamak için Kilitbahir Feneri önlerinde demir attı. 
     Kaptanın yardım talep etmesinin ardından "Söndüren-4" adlı römorkör olay yerine sevk edildi, boğazdan geçen diğer gemilerin kaptanları dikkatli seyretmeleri konusunda uyarıldı. 
     Yetkililer, römorkör tarafından yedeklenen geminin Karanlık Liman bölgesine çekildiğini, arızanın giderilmesinin ardından yapılacak sörvey işlemleri sonunda seyrine izin verileceğini kaydettiler. 
     Öte yandan, Rusya’dan Cezayir’e 5 bin 487 metrik ton gübre götüren Gürcistan bandıralı 105 metre uzunluğunda 3 bin 905 grostonluk "Princess Diana" adlı gemide, Gelibolu yakınlarındaki Karakova mevkiinde makine arızası meydana geldiği, "Kurtarma-1" adlı römorkörün bölgeye sevk edildiği bildirildi. 
     
</TEXT>
</DOC>
