<DOC>
<DOCNO> 397400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo32.html </URL>
<DATE> 2005/11/23/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
TFFHGD Genel Başkanı Çulcu'dan medyaya teşekkür 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Genel Başkanı Mustafa Çulcu, ''Türkiye-İsviçre maçındaki olayların sansür uygulanmadan kamuoyuyla paylaşılması beni mutlu etti. Bu olaydan ders alacağımızı umuyorum'' dedi. 
     Mustafa Çulcu, Kocaeli Üniversitesi KOÜ Beden Eğitimi ve Spor Yüksek Okulu BESYO Spor Yönetimi Bölümü tarafından İzmit'te düzenlenen ''Spor ve Medya İlişkisi'' konulu panele katıldı. 
     Türkiye-İsviçre maçında çıkan olayların bir daha yaşanmaması temennisinde bulunan Çulcu, şunları kaydetti 
     ''Ülkemizde spor medyası değil, futbol medyası var. Diğer branşlar ne yazık ki futbolun popülaritesinin altında kalmış durumda. Yalnızca futbol konuşuluyor, tartışılıyor. Hayatımızın içine işleyen futbolda da zaman zaman istemediğimiz olaylarla karşılaşıyoruz. Son örneğini birkaç gün önce Türkiye-İsviçre maçının sonrasında yaşadık. 
     Medyamız olayları yansıttığı için çok eleştiri aldı. Ancak, Türkiye-İsviçre maçındaki olayların sansür uygulanmadan kamuoyuyla paylaşılması beni mutlu etti. Bu olaydan ders alacağımızı umuyorum. Önümüzde bu akşam Fenerbahçe-Milan ve haftasonu oynanacak Galatasaray-Fenerbahçe sınavları var. 
     Umarım bu ve bundan sonraki maçlarda nasıl davranmamız gerektiği konusunda bir fikir edinmişizdir. Eğer bu maçlarda kalıcı bir tedavi uygulamazsak, futbolumuz yeni olaylara gebe kalacaktır.'' Spor programcısı Ümit Aktan da sporun ve medyanın ''birbirini destekleyerek değil, birbirini kemirerek beslendiğini'' söyledi. 
     Teknik direktör Güvenç Kurtar ise İsviçre'de ve Türkiye'de yapılan maçlarda medyanın çelişkili duruş sergilediğini kaydetti. 
     
</TEXT>
</DOC>
