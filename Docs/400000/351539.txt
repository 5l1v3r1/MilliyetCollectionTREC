<DOC>
<DOCNO> 351539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy14.html </URL>
<DATE> 2005/06/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TSK, Balkanlarda barış için çalışmaya devam ediyor... 
</HEADLINE>
<TEXT>

     Türk Silahlı Kuvvetleri TSK , kurduğu iyi ilişkilerle halkın güvenini kazandığı Kosova’da, görev yaptığı "Güney Sektörü"nün dönüşümlü liderliğini almak üzere çalışma başlattı. 
     Uluslararası harekat ve gözlem görevlerine aktif şekilde katılarak, sorunlu bölgelerdeki güvenliğin ve barışın sağlanmasına önemli katkılarda bulunan TSK, Balkanlar’daki istikrarın sağlanması çalışmalarına da önemli katkılarda bulunuyor. 
     TSK, Balkanlar’ın tarihi ve kültürel açıdan önemi, bölge halklarıyla ilişkiler, istikrarın sağlanmasında şu ana kadar gösterilen gayretler, Türkiye’nin NATO içindeki görünürlüğünün arttırılması ve personelin eğitimi amacıyla Balkanlar’da icra edilecek harekatların içinde yer almayı hedefliyor. 
     Afganistan’daki Uluslararası Güvenlik Yardım Kuvveti’nin ISAF komutasını Ağustos ayında İtalya’ya bırakmaya hazırlanan TSK, kurduğu iyi ilişkilerle halkın güvenini kazandığı Kosova’da da "Güney Sektör"ün dönüşümlü liderliğini almak üzere girişimde bulundu. Sadece kendi sorumluluk bölgesinde değil, Kosova’nın tamamında da askeri görev yapma yeteneğine sahip olan Türk birliği, NATO’nun Kosova’da en çok güvendiği birlikler in başında geliyor. 
     
     "AB HAREKATINA KATKIDA 5. ÜLKE..." 
     Türkiye, AB’nin yaptığı ilk büyük çaplı harekata konu olan Bosna-Hersek’te 34 ülke arasında en çok katkı sağlayan 5’inci ülke konumunda bulunuyor. 
     Bosna-Hersek’in kuzeyinde Finlandiya liderliğinde görev alan TSK, Bosna-Hersek savunma kurumlarının yeniden yapılandırılması ile irtibat ve gözlem faaliyetlerine de 50’ye yakın personelle katkı veriyor. 
     
     GENELKURMAY’IN BASIN TURU YARIN BAŞLIYOR 
     Öte yandan, Genelkurmay Başkanlığı’nca, TSK’nın Kosova ile Bosna-Hersek’te yaptığı görev ve faaliyetleri yakından tanıtmak üzere düzenlenen basın turu yarın başlayacak. 
     80’den fazla gazeteci ve Kültür ve Turizm Bakanlığı sanatçılarının 
     katılacağı gezinin ilk durağı Kosova olacak. Burada Türk taburunun konuşlandığı Sultan Murat Kışlası ile Türk bölüklerinin görev aldığı Dragas ve Mamuşa ziyaret edilecek ve Türk askerinin sosyal hayata katkıları yerinde görülecek. Basın turunun ikinci ayağını oluşturan Bosna-Hersek’te ise Zenica’daki Türk Parkı gezilecek ve yerinden edilmiş kişilerin kampı ziyaret edilecek. Heyet, Zenica’daki Türk taburu tarafından yapılan faaliyetlerin yerinde görülmesinin ardından Zenica Üniversitesi Türkoloji Bölümü’nün açılış törenine katılacak. Zenica’daki demir-çelik fabrikasında uzun yıllar konuşlu bulunan Türk taburunun yeni taşındığı kışla da Genelkurmay Başkanlığı Harekat Başkanı Korgeneral Metin Yavuz Yalçın’ın katılacağı törenle 17 Haziran Cuma günü açılacak. Kültür ve Turizm Bakanlığı sanatçıları da gezi kapsamında Kosova ve Bosna-Hersek’te birer konser verecek. TSK’nın basın turu, 17 Haziran Cuma günü sona erecek. 
     
</TEXT>
</DOC>
