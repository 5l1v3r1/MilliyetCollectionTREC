<DOC>
<DOCNO> 369907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun27.html </URL>
<DATE> 2005/08/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kerkük'te Öcalan için imza kampanyası 
</HEADLINE>
<TEXT>

     Irak'ın kuzeyindeki Kerkük kentinde Abdullah Öcalan için imza kampanyası başlatıldı. 
     Türkmeneli televizyonu, Kerkük'ün iki kalabalık caddesinde standlar açıldığını ve buraya Abdullah Öcalan'ın fotoğraflarının yerleştirildiğini duyurdu. 
     Televizyona göre burada Kürtçe, İngilizce ve Arapça "Abdullah Öcalan'ı siyasi iradem olarak görüyor ve kabul ediyorum" yazılı metin için imza toplanıyor. 
     Arapça bağırarak kampanyaya imza atılmasını isteyen PKK'lılara hiçbir müdahalede bulunulmadığını belirten televizyona göre, PKK kentteki faaliyetlerini her geçen gün artırıyor. 
     İmza kampanyasının 2006 yılının mart ayına kadar devam edeceği belirtiliyor. 
     
     PKK flamaları ve bayrakları 
     Kerkük'te iki hafta önce de PKK'nın siyasi kolu olarak bilinen Demokratik Çözüm Partisi'nin binasına PKK flamaları ve bayrakları asılmıştı. 
     Türkmeneli televizyonu, PKK ve ona bağlı siyasi oluşumların faaliyet gösterdiği binada örgüt mensuplarına seslenmek için radyo istasyonu ve Türk medyasını yakından takip etmek üzere internet sistemi kurulduğunu duyurmuştu. 
     Binaya ABD ve diğer yabancı güçlerin hiçbir müdahalede bulunmadığını açıklayan televizyon, Kerkük'te kimi binalarda Abdullah Öcalan posterlerinin asılı olduğuna dikkat çekmişti. 
     ABD ve Irak, PKK'yı 'terör örgütü' olarak tanıyor. 
     
     Caferi destek mesajı vermişti 
     Geçtiğimiz mayıs ayında Türkiye'yi ziyaret eden Irak Başbakanı İbrahim El Caferi, Irak'ın Türkiye'nin PKK konusundaki hassasiyetlerinin bilincinde olduğu mesajını vermişti. 
     Caferi ve Başbakan Recep Tayyip Erdoğan terör örgütü PKK'nın kuzey Irak'taki faaliyetleri konusunda ortak hareket edeceklerini belirtmişti. 
     Caferi 'komşu ülkelerle iyi ilişkiler' prensibinden hareketle, ülkesindeki hiçbir grubun herhangi bir komşu ülkeye zarar vermesine izin vermeyeceklerini açıklamıştı. 
     
</TEXT>
</DOC>
