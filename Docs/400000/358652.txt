<DOC>
<DOCNO> 358652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko37.html </URL>
<DATE> 2005/07/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
KOBİ Borsası kuruluyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Vadeli İşlemler ve Opsiyon Borsası VOB , gelişen işletmeler piyasaları veya mortgage sistemi gibi kullandığımız piyasa ve kavramlar, eğer Türkiye'de istikrara dayalı bir ekonomik politika uygulanmıyor olsaydı asla devreye giremezdi ve sağlıklı bir işlerlik bulamazdı'' dedi. 
     Kamuoyunda KOBİ Borsası olarak adlandırılan Gelişen İşletmeler Piyasaları A.Ş.'nin kuruluşu nedeniyle düzenlenen basın toplantısında konuşan Şener, bu piyasanın ekonominin tamamını harekete geçireceğini ifade etti. 
     Şener, ekonominin tamamına yönelik iktisat politikası uygulamasının devlete ait olduğunu belirterek, ekonominin genelini belirleyen araçları kullananların sorumluluklarının çok önemli olduğunu vurguladı. 
     Ekonomide son 3 yıldır meydana gelen gelişmelere değinen Şener, kararlı bir şekilde ortaya koymaya çalıştıkları, en tepeye koydukları noktanın istikrar olduğuna işaret ederek, ''İstikrara dayalı bir ekonomik politika anlayışı, hükümetin vazgeçmediği ve sürdürmeye kararlı olduğu temel noktadır'' dedi. 
     Siyaset hayatı boyunca her sektörden ve tüm vatandaşlardan gelen taleplerin tamamının ''vergi ve mali yüklerimizi azaltın harcamalarımızı artırın'' esasına dayandığını ifade eden Şener, şunları kaydetti 
     ''Böylesine iki yanlı bir baskının altında ülkenin bugünü ve geleceği ile ilgili doğru kararlar vermek, bu doğru kararları her türlü baskıya rağmen ısrarla sürdürebilmek gerçekten zor ve güç bir hadisedir. Ancak bu zor olanı başarmak sadece bugünü kurtarmak anlamına gelmemekte, aynı zamanda Türkiye'nin yarınlarını daha iyi, daha güzel, daha güçlü bir şekilde inşa etmek anlamına gelmektedir. Bunun anlaşılmaz bir tarafı yok.'' 
     
     İSTİKRARIN ÖNEMİ... 
     Abdüllatif Şener, ekonomide istikrar ve düzen olması halinde insanlarda geleceğe ait umutlar bulunduğunu, girişimciler açısından da bunun gerekli olduğunu vurgulayarak ''Böylesine bir istikrar ortamında bugününü, yarınını planlayabilen, öngörebilen bir girişimci üretim, yatırım kararlarını daha cesurca alacak'' dedi. 
     İstikrara dayalı bir iktisat politikasının uygulanması halinde yabancı sermayenin Türkiye'ye girişinin artacağını ifade eden Şener, ''Eğer Türkiye'de temel sorun finans sorunuysa, bütçe açıklarıysa, kamu gelir giderleri birbirini karşılamadığı için kamudan kaynaklanan mali sorunların ekonominin genelini tehdit ettiğini defalarca görmüşseniz, bunun altında yatan temel neden olarak reel faiz oranlarının yüksek olduğunu görürsünüz'' diye konuştu. 
     Yeni bir takım enstrümanların ortaya çıkması, ekonomik potansiyeli harekete geçirerek bir takım yeni araçların devreye sokulabilmesinin de istikrar ortamına ihtiyacı gösterdiğini kaydeden Şener, konuşmasını şöyle sürdürdü 
     ''Daha önce İzmir'de VOB'un açılışı yapılmıştı. Bugün gelişen İşletmeler Piyasaları'yla ilgili bir düzenlemenin eşiğinde olduğumuzu ilan ediyoruz. Bunlar yeni piyasalardır. Yeni bir takım enstrümanların devreye konulacağı yapıları ifade etmektedir. Önümüzdeki süreçte Mortgage sistemi devreye konulacaktır. Tüm bunlar yani VOB, Gelişen İşletmeler Piyasaları veya Mortgage Sistemi gibi kullandığımız piyasa ve kavramlar, eğer Türkiye'de istikrara dayalı bir ekonomik politika uygulanmıyor olsaydı asla devreye giremezdi ve sağlıklı bir işlerlik, bu işlerliği sağlayacak zemin bulamazdı. Tüm bunların ortaya çıkmasında izlenen ekonomik politikaların yeri, önemi ve katkısı son derece önemlidir. 
     İnanıyorum ki sadece yönetim dönemini kurtarmaya yönelik anlayışları aşarak, uzun vadeli hesaplara dayalı kalıcı politikalar uygulandığını ve bundan vazgeçilmediği sürece Türkiye'nin küresel rekabette avantajları her geçen gün daha artacaktır. Bu avantajlar sayesinde geleceğe umutla güçle yürüyebileceğiz.'' 
     
</TEXT>
</DOC>
