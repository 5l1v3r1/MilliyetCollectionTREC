<DOC>
<DOCNO> 367977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun10.html </URL>
<DATE> 2005/08/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kahire'de Türk mahkumlar açlık grevinde... 
</HEADLINE>
<TEXT>

     Yavuz SELİM DHA 

MISIR’ın başkenti Kahire’deki ’Kanatır Hayriye’ cezaevinde, aralarında Türklerin de bulunduğu 140 mahkum dün açlık grevine başladı. Hapishanede cezasını çekmekte olan 16 Türkten 14’ünün, cezaevi koşullarını protesto etmek için yapılan açlık grevine katıldığı bildirildi. 
     Cezaevinde yatan Türk vatandaşı Ümit Arslan telefonla yaptığı açıklamada, "Hapishanedeki toplam 16 Türk vatandaşından 14’ü açlık grevine başladı. Diğer 2 vatandaşımız ise sağlık durumları iyi olmadığı için greve girmedi" dedi. Arslan, "Türk Dışişleri Bakanlığı’nın, Mısır Dışişleri Bakanlığı ile temasa geçerek, cezaevinde olaylar büyümeden, kalan cezalarımızı Türkiye’de çekmemiz için bize yardımcı olmasını istiyoruz" diye konuştu. 
     26 ülkeden 140 mahkumun başlattığı eyleme gerekçe olarak, hapishane koşullarının uygun olmaması, son dönemde görevlilerin gece koğuşta eşyaları dışarıya çıkararak ani arama yapması, hastaneye çıkmada izin sorunları yaşanması, koğuşta yangın çıkması halinde haber vermenin güç olması, cezaları bittikten sonra mahkumların 3 ay fazladan bekletilmesi ve mahkumların af kanunlarından faydalanamaması gösterildi. 
     
     TÜRK MAHKUMLAR İLGİ BEKLİYOR 

     Cezaevinde bulunan Türk mahkumlar, Türk Konsolosluğu’nun kendileriyle yeteri kadar ilgilenmediğini öne sürüyor. En son 12 Mart’ta kendilerini ziyaret eden Kahire Konsolos Muavini Gamze Algün’e sorunlarını aktaramadıklarını söyleyen mahkumlar, karşılaştıkları güçlüklerle ilgili olarak Kahire Büyükelçisi Korkmaz Haktanır’a mektup yazdıklarını, ancak hapishane görevlilerine verdikleri mektubun önce Türkçeye çevrileceğini ve kontrol edildikten sonra sonra Büyükelçiliğe teslim edileceğini belirtti. Uygun görülmediği takdirde mektubun gönderilmeme ihtimali bulunduğunu da ifade eden Türk mahkumlar, diğer ülke büyükelçiliklerinin, kendi vatandaşlarıyla ilgili sorunları çözerek mahkumları ülkelerine döndürdüğünü savundu. 
     Eski Dışişleri Bakanı Yaşar Yakış’ın, Kahire Büyükelçiliği döneminde Türk mahkumları ziyaret ederek sorunlarıyla yakından ilgilendiği biliniyor. Adalet Bakanlığı da, 16 Türkün kalan cezalarını Türkiye’de çekmesi için girişimlerde bulunmuştu, ancak rutin yazışmalardan dolayı naklin halen gerçekleştirilemediği ifade ediliyor. 
     
</TEXT>
</DOC>
