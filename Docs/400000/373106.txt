<DOC>
<DOCNO> 373106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy04.html </URL>
<DATE> 2005/08/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yalan beyanla tedavi olana savcılık yolu 
</HEADLINE>
<TEXT>

     Emekli Sandığı, yalan beyan ile sağlık karnesi alarak tedavi olan mensuplarının peşini bırakmayacak. 
     Emekli ve Malullük Aylığı Bağlanmış Olanlarla, Bunların Kanunen Bakmakla Yükümlü Bulundukları Aile Fertleri,Dul ve Yetim Aylığı Alanların Muayene ile Tedavileri Hakkında Yönetmelikte Değişiklik Yapılmasına Dair Yönetmelik Resmi Gazete’de yayımlandı. Değişikliğe göre, evli olmayan, menfaat karşılığı çalışmayan ve yardım edilmediği takdirde muhtaç duruma düşeceği beyan edilen kız çocukları ile yaşları ne olursa olsun malul olanlardan muhtaçlığı beyan edilen erkek çocukları da muayene ve tedavi hizmetlerinden yararlanabilecek. 
     Yönetmelik değişikliğiyle, muhtaç olduklarını beyan ederek sağlık karnesi verilenlerden, beyanının doğruluğu konusunda kuşku bulunanlardan, muhtaç olmadıkları sonradan anlaşılan veya tespit edilenlerin sağlık karneleri iptal edilerek Emekli Sandığı’na yersiz ödettirilmiş bulunan muayene ve tedavi giderleri ilgililerden tahsil edilecek ve haklarında soruşturma yapılmak üzere Cumhuriyet Savcılıklarına bildirilecek. 
     
</TEXT>
</DOC>
