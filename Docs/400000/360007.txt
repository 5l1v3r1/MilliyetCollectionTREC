<DOC>
<DOCNO> 360007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun15.html </URL>
<DATE> 2005/07/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rusya'da eski Başbakan Kasyanov hakkında soruşturma... 
</HEADLINE>
<TEXT>

     Rusya'da eski Başbakan Mihail Kasyanov hakkında, başbakanlığı döneminde yasadışı yollardan özelleştirme yaptığı gerekçesiyle soruşturma başlatıldı. 
     Rus basınında yer alan habere göre, milletvekili Aleksander Hinşteyn'in başvurusu üzerine harekete geçen Rusya Başsavcılığı, Kasyanov'un Moskova yakınlarında çok büyük bir arsayı ve devlete ait yazlık villayı yasadışı yollardan özelleştirdiği gerekçesiyle soruşturma başlattı. 
     ORT televizyonuna açıklama yapan Hinşteyn, Kasyanov'un yasadışı yollardan özelleştirme faaliyetlerinin 2002-2003 yıllarında başbakanlık dönemine rastladığını söyledi. 
     Rusya'nın Ria Novosti ajansı, eski Başbakan Kasyanov hakkında, ''güveni kötüye kullanma ve aldatma yoluyla emlaka zarar verme'' maddesine göre suç duyurusunda bulunulduğunu duyurdu. 
     Rusya'da bazı siyasi gözlemciler, Başsavcılığın soruşturma yapmasının, muhalefet tarafından tek aday olarak 2008 yılında devlet başkanlığı seçimlerine katılmayı planlayan Kasyanov'un önünü kesmeye yönelik olduğunu iddia ediyor. 
     Nezavisimaya gazetesine açıklama yapan siyasetcilerden Duma Güvenlik Komitesi Başkanı Gennadiy Gudkov, ''Kasyanov'un hapis cezasına çarptırılacağına inanmıyorum. Eğer ona karşı herhangi bir faaliyette bulunulacaksa, bu 2008 seçimlerinden sonra olacaktır'' dedi. 
     Rusya Başbakanlığı'nın eski idari başkan yardımcısı Aleksey Volin de, aynı gazeteye yaptığı açıklamada, ''Bu suçlamanın sipariş edilmiş olduğunu düşünüyorum. Ancak bu siparişin iktidar tarafından başlatılmış kampanya olduğunu zannetmiyorum'' dedi. 
     Rodina Vatan Partisi lideri Dmirtriy Rogozin ise suçlamanın Kasyanov'un siyasi kariyerine daha fazla puan kazandıracağını savunarak, ''Eğer Kasyanov gerçekten muhalefet adına devlet başkanı adayı olmak istiyorsa, ona suçlamada bulunmanın tam zamanı'' şeklinde konuştu. 
     
</TEXT>
</DOC>
