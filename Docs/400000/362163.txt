<DOC>
<DOCNO> 362163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur22.html </URL>
<DATE> 2005/07/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sınav birincilerinden Anıl Balkan Sonucu öğrenince ağladım 
</HEADLINE>
<TEXT>

     2005 Ortaöğretim Kurumları Öğrenci 
     Seçme ve Yerleştirme Sınavı OKS birincilerinden Anıl Balkan, sınav sonucunu televizyondan duyduğunda ağladığını söyledi. 
     Bursa’daki özel bir ilköğretim okulunun öğrencisi olan, matematik- fen ve Türkçe-matematik puan türlerinde birinciliği elde eden Anıl Balkan, sevincini okulda ailesi ve öğretmenleriyle paylaştı. 
     Başarısında, okulu ve ailesinin çok önemli rol oynadığını dile getiren Balkan, "Planlı ve programlı çalışmalarımın meyvesini aldım. 
     Birinci olduğumu televizyondan duyunca ağladım. Amacım iyi bir üniversite eğitimi görmek. Mühendislik düşünüyorum. Aileme, okulumda ve iki yıldır gittiğim dershanedeki öğretmenlerime teşekkür ediyorum" dedi. 
     Aynı okulda müzik öğretmeni olan baba Varol Balkan da böyle bir başarıyı beklediklerini ancak, sonucun açıklanmasının ardından büyük heyecan yaşadıklarını anlattı. 
     Anıl’ın başarılı olması için büyük gayret gösterdiklerini, düzenli olarak dershaneye götürdüklerini ve annesiyle birlikte derslerine yardımcı olmaya çalıştıklarını ifade eden Varol Balkan, "Çok büyük bir mutluluk. Allah bu mutluluğu herkese yaşatsın" dedi. 
     Anne Nergis Balkan ise düzenli bir çalışma programı uygulayan oğlunun özel yaşantısına da zaman ayırdığını belirterek, "Anıl, zaten bilinçli bir çocuktur. Çok değil ama, düzenli çalıştı. Böyle bir derece bekliyorduk. Sınav sonrası sadece bir yanlışının olduğunu biliyorduk ancak, televizyonlardan başarılı olduğunu duyunca ayağımız yerden kesildi" diye konuştu 
     
</TEXT>
</DOC>
