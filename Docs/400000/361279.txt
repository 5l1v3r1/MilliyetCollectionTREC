<DOC>
<DOCNO> 361279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/guclu.html </URL>
<DATE> 2005/07/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
'Bu sene dananın kuyruğu kopacak' 
</HEADLINE>
<TEXT>

Milli Eğitim Bakanı Çelik, YÖK'ün, meslek liselilerin kendi alanlarındaki fakültelere girişini de zorlaştırabilecek yeni düzenlemesi için, "Bu böyle yürümez. Müdahale edeceğiz" dedi 

Milli Eğitim Bakanı Hüseyin Çelik, YÖK'ün meslek liselerini daha da mağdur edici son kararı ile ilgili olarak, "Bu böyle yürümez. Müdahale edeceğiz. Meslek liseleri mezunları, boynuzu kurtaralım derken kulaktan da oldular. Bu sene dananın kuyruğu kopacak" dedi. 

1998'de de oldu 
Çelik, yeni düzenlemelerin mevcut öğrencileri de kapsamına almasının büyük bir yanılgı olduğuna işaret ederek, "1998'de de aynı hatayı yaptılar. 98'de karar aldılar, 99'da uyguladılar. Oysa sistem değişiklikleri lisede halen öğrenci olanları ve mezunları içine almamalı. Yeni kararlar sadece liseye yeni başlayacak öğrencilere uygulanmalı. Nereden bakarsanız bakın, her yönüyle yanlış bir karar" diye konuştu. 
Bakan Çelik, 2 yıllık meslek yüksekokullarının çöktüğünü, 4 yıllık teknik okullara girişte de katsayıların indirildiğine dikkat çekerek, şöyle konuştu 
"Meslek lisesi mezunları iyice köşeye sıkıştırılıyor. Gidecekleri yükseköğretim kurumu kalmadı. 90 bin imam hatip mezununa 900 kontenjan veriliyor. Böyle haksızlık olmaz. Daha da vahim durumlar var. Meslek lisesi mezunları meslek yüksekokullarına gitsin diyorlar. Ama iletişim meslek liseleri ve imam hatip lisesi mezunlarının devam edebilecekleri 2 yıllık meslek yüksekokulları yok. Bu nasıl anlayış, bu nasıl düzenleme " 
Çelik, YÖK yetkilileri ile yeniden masaya oturacaklarını ve kamuoyundan gelen şik yetleri bir kez daha anlatacaklarını, ancak onların haklarının tekrar tanınması konusunda umutsuz olduklarını söyledi. 
YÖK'ün meslek liselerine yönelik yeni kararına, meslek lisesi mezunlarından, velilerden, eğitim dernek ve sendikalarından, meslek odalarından da yoğun tepki var. 
Bu arada YÖK Genel Kurulu, son bir ay içerisinde 2. kez, bugün İstanbul'da toplanıyor. YÖK'ün, son toplantıdan sonra, katsayılarda hiçbir değişiklik olmayacak açıklamasına rağmen, bu yönde bir karar alması, hükümete yakın YÖK üyelerince gündeme getirilecek. Teziç'in geri adım atıp atmayacağı ise merak konusu .. 
ÖSYM Başkanı Prof. Dr. Ünal Yarımağan ise, bu konudaki kararın, kendisinin de katıldığı 22 Haziran'daki YÖK toplantısında alındığını ve önümüzdeki yıldan itibaren yürürlüğe gireceğini söyledi. Yarımağan, yerinde bir karar olduğuna dikkat çekti ve "Önemli bir haksızlık giderildi" şeklinde konuştu. 

İşte yeni sınav sistemi ÖSS, 2006'dan itibaren 2 bölümden oluşacak. 1. bölümde tüm öğrencilerin cevaplayacağı sorular, 2. bölümde ise alanlara yönelik ihtisas soruları olacak 
ÖSYM Başkanı Prof. Dr. Ünal Yarımağan yeni sınav sisteminin tek oturum halinde ve 2 bölümden oluşacağını söyledi. Yarımağan, ikinci bölümdeki ihtisas sorularının ÖYS'nin bir benzeri olmayacağını ve adayları alan tercihine yönlendireceğini açıkladı. 
Yarımağan, yeni ÖSS'ye yönelik kararları şöyle özetledi 
2006'dan itibaren ÖSS 2 bölümden oluşacak. Birinci bölümde tüm öğrencilerin cevaplayacağı sorular, ikinci bölümde ise alanlara yönelik ihtisas soruları olacak. 

Lise sondan sorulacak 
Lise son sınıftan da soru sorulacak. İhtisas sorularının içeriği daha önceki ÖSS ve ÖYS sorularından çok farklı olacak. Direkt bilgi ölçen sorular şeklinde değil, bilgi gerektiren, kavrama düzeyini ve analitik düşünceyi de içine alacak şekilde düzenlenecek. Bu sorular, ÖSYM'nin soru bankasındaki mevcut sorular arasından seçilmeyecek. Yeni sorular hazırlanacak.Yeni ÖSS'nin ilk bölümünde öğrencilere 120 soru ve 120 dakika süre verilecek. İkinci bölümde ise cevap kartı değişecek ve adaylara 60 soru ve 60 ya da 65-70 dakika süre tanınacak. Aday, alan dışı tercihler yaptığında kazanma şansını önemli ölçüde riske sokacak. Aynı sürede çok daha fazla soruyu cevaplandırmak zorunda kalacak.ÖSS'nin ilk bölümünde daha çok lise 1 ve 2. sınıfa yönelik sorular, ikinci bölümünde ise son sınıfa yönelik sorular ağırlık kazanacak. 
İkinci bölümde 30'ar soruluk 4 ayrı test yer alacak ve öğrenciler kendileri için gerekli puan türlerine göre en az 2 ayrı test alacak. Örneğin aday sayısal puan türünde tercih yapacak ise Türkçe, Fen, Matematik, Edebiyat ve Sosyal Bilimler testlerinden, Matematik ve Fen sorularını çözecek. 
ÖSYM Başkanı Yarımağan, son aşamaya gelen yeni ÖSS ile ilgili düzenlemelerin önümüzdeki birkaç gün içerisinde kamuoyuna açıklanacağını söyledi. 

İhtiyaç molası sorun oldu 2005 ÖSS sonuçlarının açıklanması haftaya ertelendi. ÖSYM Başkanı Prof. Dr. Ünal Yarımağan, sonucun 21 ya da 22 Temmuz'da açıklanacağını söyledi. Gelecek yılki sınavla ilgili bilgi veren Yarımağan, 3 saatlik sınavda, öğrencilerin ihtiyaçları için dışarıya çıkmalarına izin verilmediğini, ama bu sürenin aşılması halinde aynı uygulamayı sürdürmenin insan haklarının ihlali olacağını söyledi. "İhtiyaç molası"nın kopyaya yönelik girişimleri artırdığına dikkati çeken ÖSYM yetkilileri, çözümün, süreyi 5 ya da 10 dakika artırarak, mevcut sistemin devamı şeklinde olacağını belirttiler. 



</TEXT>
</DOC>
