<DOC>
<DOCNO> 368804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/gun05.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayında köstebek şüphesi 
</HEADLINE>
<TEXT>


SALİHA ÇOLAK, TOLGA ŞARDAN Ankara 

Bingöl'de cami açılışından dönerken mayınlı saldırıya uğrayan, vali ve milletvekillerinin de bulunduğu konvoyun büyük bir faciadan son anda kurtulduğu ortaya çıktı. Patlama sonrası yolda yapılan incelemede, altına tezek, üstüne pekmez konulmuş 2 teneke dolusu C-4 patlamamış halde bulundu. 
Yola çıkmadan önce saldırı istihbaratı alınınca sivil bir araca binerek şaşırtma yapılmasına rağmen vali ve milletvekillerinin bulunduğu sivil minibüsün hemen önünde patlama olması, "uzaktan kumandayla mayını patlatan örgüt elemanlarına, konvoydan değişikliğin haber verildiği ihtimali"ni öne çıkardı. 

Birkaç saniyeyle atlattık 
Bingöl Valisi Vehbi Avuç'un konvoyda köstebek olabileceği açıklamalarını değerlendiren ve saldırıdan kıl payı kurtulan AKP Bingöl Milletvekili Mahfuz Güler, şöyle konuştu 
"Büyük bir açılış vardı. Yaklaşık 3 bin kişi vardı. O kalabalığın içinde mutlaka örgüt sempatizanı olmuştur. Biz saldırıyı birkaç saniyeyle atlattık. Emniyet taciz olacağını, araç değiştirmemizin faydalı olacağını söyledi. Sivil minibüse bindik. Bizim 3 araç önümüzde patlama oldu. Akla tabii her şey geliyor. Mayın çok önceden döşenmiş, sadece patlatılması için kablonun başının bulunması lazım. O gün o işlem yapılmış. Bütün yola mayın konmamış. 10'ar kilo C-4 tenekelere yerleştirilmiş. Altına gübre, üstüne pekmez konmuş. Çok profesyonelce hazırlanmış." 

15 noktada mayın var 
Güler, mayınlı saldırının gerçekleştiği Genç - Servi arasındaki yolun bu yıl 2 kez ihaleye çıkarıldığını, ancak firmaların, şantiye kurma zorunluluğu nedeniyle ihaleye girmediğini bildirdi. 
Milliyet'e bilgi veren bir emniyet yetkilisi de, şu değerlendirmeyi yaptı 
"Yoldan 500 metre uzağa gizlenen örgüt üyeleri, telsiz düzeneği olan sistemi ateşledi. Bölgede daha 15 ayrı noktada mayın olduğunu biliyoruz, ancak nereye yerleştirildiğini bilemiyoruz." 


</TEXT>
</DOC>
