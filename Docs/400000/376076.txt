<DOC>
<DOCNO> 376076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko38.html </URL>
<DATE> 2005/09/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bakan Çelik Millet olarak zeybeği severiz ama artık halay çekmeli 
</HEADLINE>
<TEXT>

     Milli Eğitim Bakanı Hüseyin Çelik, bu yıl ilk defa orta öğretim sınavlarında başvuru ve değerlendirme sonuçlarını internet üzerinden yaptıklarını ve böylelikle 8 trilyon liralık kar sağladıklarını kaydetti. 
     Çelik, Bilişim Zirvesi 2005'in ''Bilişimle Yarınlar, Toplum ve Devlet'' konulu oturumunda yaptığı konuşmada, ''e-Devlet''in toplumda yer etmesi ve hayat tarzı haline gelebilmesinin Milli Eğitim Bakanlığı'nın katkısıyla olacağını söyledi. 
     Bu yıl sonuna kadar Türkiye'deki 45 bin okulda ADSL internet bağlantısı yapmayı planladıklarını, İstanbul'da internet bağlantısı bulunmayan okul kalmadığını belirten Çelik, bilgisayar dağıtımının yapılacağı her okulda bilgisayar laboratuvarları kurduklarını ve bunları bütün velilere açtıklarını ifade etti. 
     Çelik, öğretmenlerin diz üstü bilgisayar sahibi olmasına yönelik kampanya çerçevesinde 80 bin bilgisayar satıldığını ve bu rakamın yıl sonunda 100 bine çıkmasını tahmin ettiklerini bildirdi. 
     Bakan Çelik, bu yıl ilk defa orta öğretim sınavlarında başvuru ve değerlendirme sonuçlarını internet üzerinden yaptıklarını kaydederek, ''Yaklaşık 800 bin öğrencinin müracaatlarını internet sayesinde gerçekleştirdik. Böylelikle 8 trilyon liralık karımız oldu. Bir tek mektup sirkülasyonu olmadı. Bu, başarıyla ve sıfır hatayla yapıldı'' dedi. 
     
     ''ORKESTRASYON GİBİ ORGANİZASYONA GİTMELİYİZ'' 
     Milli Eğitim Bakanı Çelik, bilgisayar okur-yazarlığı olan bir toplum haline gelmenin şart olduğunu vurgulayarak, şöyle devam etti 
     ''Biz millet olarak zeybek oyununu severiz. Çünkü eller birbirine değmez. Herkes birbirinden bağımsız oynar. Ama artık halay çekmemiz lazım. Bilişimde de bir orkestrasyon gibi organizasyona gitmeli, eksiklikleri ilgili tüm tarafların katkısıyla gidermeliyiz. Dünyada modern pazarlamada insanlar talep oluşturur, sonra arz olur. Bilişim sektöründe de bu olmalıdır. Talebi biz oluşturmalıyız.'' Çelik, 2015 yılında Türkiye'de kişi başına düşen milli gelirin 10 bin dolar seviyesine çıkarılmasının hedeflendiğini belirterek, ''Şimdiden 10 yıl sonrasını hedefliyoruz, ama o zaman erişmeye çalıştığımız ülkeler durdukları yerde saymayacaklar, daha da ileriye gidecekler. Bu nedenle eğer onlar 8 saat çalışıyorsa, bizim 16 saat çalışma zorunluluğumuz var'' diye konuştu. 
     
</TEXT>
</DOC>
