<DOC>
<DOCNO> 382463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo08.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Brezilya kaçamaz' 
</HEADLINE>
<TEXT>


17 Yaşaltı Milli Takımımız, Dünya Şampiyonası'nda finale çıkmak için yemin etti. Nuri, Tevfik, Caner ve Özgürcan, "Brezilya güçlü bir rakip. Ancak kazanan taraf biz olacağız" diyerek zafer sözü verdi 

ÖZEL RÖPORTAJ MEHMET ÇİFTÇİ - PERU 


Peru'da düzenlenen 17 Yaşaltı Dünya Şampiyonası'nda fırtına estiren Milli Takımımız yarı finalde bu gece Brezilya ile kozlarını paylaşacak. Ay - Yıldızlı futbolcularımız dev maç öncesi finale yükselmek için tek yürek oldu. Avrupalı ünlü kulüplerin transfer listesine giren Nuri Şahin, Caner Erkin, Tevfik Köse ve Özgürcan Özgür, şampiyonanın en iyi futbol oynayan takımı olduklarını belirterek, Brezilya'yı da devirecek güçte olduklarını ifade ettiler. 
Ay - Yıldızlı oyuncular, "Geride kalan 4 maçı da kazanarak gücümüzü herkese gösterdik. Brezilya iyi bir takım fakat istediğimiz futbolu sahaya yansıtırsak onlar da karşımızda duramazlar. Peru'ya Avrupa Şampiyonu unvanıyla geldik, Dünya Şampiyonu olarak Türkiye'ye dönmek istiyoruz" diye konuştular. 

'Kazanan kupayı alır' 
Gençlerimiz, Brezilya maçına "erken final" gözüyle baktıklarını dile getirdiler. Milli yıldızlar, "Bize göre maçı kazanan takım, Dünya Kupası'nı da ülkesine götürür. Bu nedenle karşılaşmayı tam bir final havasında oynayacağız. Maçı kazanıp, Türkiye'ye bir sevinç daha yaşatmak istiyoruz" diyerek futbolseverleri ekran başına davet ettiler. Finale çıkmaları halinde Meksika veya Hollanda ile karşılaşacak olan Ay - Yıldızlılar, "Finaldeki rakibin kim olacağı hiç önemli değil. Türkiye'ye verdiğimiz Dünya Şampiyonluğu sözünü tutacağız" ifadelerini kullandılar. 

Çölgeçen nefes aldırmıyor 

Kafile başkanı olarak 17 Yaşaltı Milli Takımımız'la birlikte Peru'da bulunan Sami Çölgeçen, kampta sıkı disiplin kuralları uyguluyor. Ay-Yıldızlı ekibin tüm ihtiyaçları ile yakından ilgilenen Çölgeçen, futbolcuların belirlenen kurallara harfiyen uyması konusunda son derece titiz davranıyor. Genç oyuncular, antrenman ve maçlardan kalan boş zamanlarda kamp yapılan otel çevresindeki gezi alanlarında yorgunluk ve stres atıyor. 

Avcı'dan son uyarı 

Amazonlar bölgesindeki Iquitos kentinde Çin'le oynanan çeyrek final maçının ardından Trujillo şehrine geçen Milli Takımımız, Brezilya karşılaşmasının hazırlıklarının çift antrenmanla tamamladı. Teknik Direktör Abdullah Avcı, idmanlarda dev maçın taktiği üzerinde dururken, futbolcularını Brezilya'yı kesinlikle hafife almamaları konusunda uyardı. Genç oyuncularla sık sık toplantılar yapan Avcı, "İlk dört maçımızı 90 dakika boyunca disiplini elden bırakmadan, kazanma isteği ile oynayarak galip bitirdik. Brezilya karşısında da aynı şekilde mücadele etmek zorundayız. Çin'e karşı oynadığımız futbolu tekrarlarsak finale yükselen taraf biz oluruz" diyerek oyuncularına galibiyet emri verdi. Başarılı hoca, Brezilya'ya karşı özel önlem almayacaklarını sözlerine ekledi. 


</TEXT>
</DOC>
