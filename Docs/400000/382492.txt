<DOC>
<DOCNO> 382492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yazar/sazak.html </URL>
<DATE> 2005/09/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB şartları 
</HEADLINE>
<TEXT>


3 Ekim'e doğru AB'nin Türkiye'nin üyeliğini 'yokuşa sürmek' için yeni şartlar oluşturma siyaseti sürüyor. 
Avrupa Parlamentosu'nda dün Ankara'nın imzaladığı Gümrük Birliği Ek Protokolü'nün oylanması ertelendi. Hıristiyan Demokratlar, protokolün önce TBMM'de onaylanmasını istiyor. Türkiye'nin Gümrük Birliği anlaşmasını 10 yeni üye ile birlikte Güney Kıbrıs'a da uyarlarken açıkladığı deklarasyon AB çevrelerinde 'ayrımcılık' olarak görülüyor. Avrupa Komisyonu'nun Genişlemeden Sorumlu üyesi Olli Rehn, ek protokolün uygulanması konusunda Türkiye'nin üzerine düşeni yapmaması halinde 'müzakerelerin seyrinin etkilenebileceğini' savunuyor. 
Görünen o ki, 3 Ekim'de müzakereler başlayacak. Ancak 2006 sonbaharına kadar Türkiye'nin, Rum gemi ve uçaklarına limanlarını açarak Güney Kıbrıs'ın 'tanınması' anlamına gelecek ortamı yaratmaması halinde, AB üyelik müzakereleri 'askıya alınabilecek.' 
Avrupa Parlamentosu'nda dün Fransız Sosyalist parlamenterlerin Türkiye'nin tam üyeliği öncesinde 'Ermeni soykırımının tanınmasının ön koşul olmasını' isteyen bir karar tasarısı da kabul edildi. 
İmtiyazlı ortaklık önergesi ise reddedildi. 
Avrupa Parlamentosu'ndaki siyasi eğilim doğrultusunda Brüksel'de açıklanması beklenen AB Türkiye ilişkilerinin 'yol haritası' niteliğindeki çerçeve belgede Avusturya'nın direttiği 'imtiyazlı ortaklık'tan söz edilmiyor. Ancak 'ucu açık' görüşmeler sonunda Türkiye'nin ancak Avrupa Birliği kurumları yeniden yapılandıktan sonra 'üye olabileceği' belirtiliyor. 
Ankara ise yeni şartların 'tam üyelik' yolunu kapatması halinde masadan kalkmaya hazır. 
3 Ekim öncesi AB'deki ikilem büyüyor 'Türkiye'ye verilen sözler tutulmalı' diyen çevreler kadar 'müzakereler hiç başlamadan ilişkileri bitirmek yanlısı' diplomasi de ağırlık kazanıyor. Brüksel'de sızdırılan çerçeve belgedeki Ankara'nın 'AB üyelerinin OECD ve NATO gibi uluslararası kurumlara üyeliğine engel oluşturamayacağı' maddesi son dakika golü oldu. Buna karşılık Türkiye tam üye olsa bile 'serbest dolaşım'ın kalıcı kısıtlamalar arasında sayılması öteki AB üyelerinde uygulanmayan ağır bir yaptırımdır. 
Turgut Özal, 1987'de AB'ye tam üyelik başvusu yaparken bunun 'uzun ince bir yol' olacağını söylemişti. AB yokuşu giderek dikleşiyor. 
Türkiye'nin nasıl üye olmayacağının şartları oluşturuluyor. 17 Aralık, 3 Ekim derken, 2006 Kıbrıs takvimiyle bilgisayar oyunlarındaki 'game over' tuzağı kuruluyor. 
Hükümet, 3 Ekim'de karar vermekte zorlanacak. 



</TEXT>
</DOC>
