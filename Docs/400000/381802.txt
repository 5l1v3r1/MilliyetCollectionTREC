<DOC>
<DOCNO> 381802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/yas09.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Davetsiz misafir'e ahırda gözaltında 
</HEADLINE>
<TEXT>


ATİLLA MEMİŞ Konya DHA 

Konya'nın Akşehir ilçesine bağlı Değirmenköyü'nün çevresindeki dağlık araziden kiraz bahçesine inen kızıl geyik, köylülerle köşe kapmaca oynadı. Çevre ve Orman Bakanlığı'nın ağustosta Afyonkarahisar'ın Sultandağı Dort Deresi'nde doğaya bıraktığı kızıl geyiklerden biri, beslenmek için sabah saatlerinde Değirmenköyü'ne indi. Yasin Yılmaz'a ait kiraz bahçesine giren geyik, ağaç yapraklarını yerken bahçe sahibi tarafından fark edildi. Kendisinden kaçmayan geyikle ne yapacağını bilemeyen Yılmaz, olayı jandarmaya bildirdi. Geyik, jandarma, köylüler ve meraklılarla uzun süre yaşanan kovalamaca sonucu yakalandı. 'Davetsiz misafir', yetkililere teslim edilmek üzere bir ahıra kapatıldı. 


</TEXT>
</DOC>
