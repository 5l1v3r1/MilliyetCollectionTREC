<DOC>
<DOCNO> 351631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas05.html </URL>
<DATE> 2005/06/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Mankenler Kraliçesi Binnur Gülbey 
</HEADLINE>
<TEXT>

     UFUK BALKİS Antalya DHA 

Antalya'da düzenlenen 17. Türkiye Mankenler Kraliçesi "Miss Model of Turkey" yarışmasında tacı İstanbullu Binnur Gülbey taktı. 
     Geçen yılın güzeli Aslı Baş'tan tacı devralan Gülbey, jüri üyeleri arasında bulunan Tuğba Özay'a benzerliğiyle şaşırttı. 
     Bir haftadır Antalya'da kamp yapan 22 finalist, önceki gece yapılan finalde kraliçe olabilmek için ter döktü. Antalya'da bu sezon hizmete açılan 5 yıldızlı Delphin Palace Otel'deki gecenin sunuculuğunu Savaş Karakaş ile Sibel Özünlü Atak yaptı. İlk olarak blue jeanlerle sahneye çıkan ve Hakan Hekimlioğlu'nun koreografisinde geçit yapan güzeller, Zuhal Yorgancıoğlu, Perihan Akı, Özay, Ece Gürsel ve Gökçe Yanardağ ile mankenlik ajansı sahibi Başak Gürsoy'un da aralarında yer aldığı jüri üyelerinden puan almaya çalıştı. 
     24 yaşında ve 1.79 boyundaki Gülbey yarışma sonucu birinciliği alırken, tacı devraldıktan sonra gözyaşlarını tutamadı. Finalde Deniz Şirin ikinci, Mine Postacı da üçüncü oldu. Gülbey, 8 - 20 Eylül'de Çin Halk Cumhuriyeti'nde düzenlenecek Dünya Mankenler Kraliçesi yarışmasında Türkiye'yi temsil edecek. 
     
</TEXT>
</DOC>
