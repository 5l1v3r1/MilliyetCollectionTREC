<DOC>
<DOCNO> 357688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur05.html </URL>
<DATE> 2005/07/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Aksaray ve Laleli'de fuhuş amaçlı çalışan 170 kadın gözaltında 
</HEADLINE>
<TEXT>

     Aksaray ve Laleli’deki eğlence yerlerinde vizesiz, pasaportsuz ya da fuhuş amaçlı çalışan yabancı uyruklu kadınlara yönelik denetim yapıldı. Denetim sırasında yabancı uyruklu yaklaşık 170 kadın, polis tarafından gözaltına alındı. 
     Fatih İlçe Emniyet Müdürlüğü ekipleri, gece saatlerinde özellikle Aksaray ile Laleli’deki bar ve disko gibi eğlence yerlerinde pasaportsuz, vizesiz ya da fuhuş amaçlı çalışan yabancı uyruklu kadınlara yönelik denetim yaptı. 
     Eğlence yerlerinde çalışan kadınların gerekli yasal koşullara uyup uymadığının belirlenmesi, gerekli koşullara uymayanların veya suça karışanların yakalanması amacıyla yapılan denetimde, yaklaşık 170 yabancı uyruklu kadın gözaltına alındı. 
     Moldova, Rusya, Ukrayna ve Azerbaycan uyruklu oldukları belirtilen kadınlar daha sonra polis ekiplerince gerekli incelemelerin yapılması için Araştırma Büro Amirliği’ne götürüldü. 
     Bazılarının vizesiz ya da pasaportsuz olduğu anlaşılan kadınlar, sağlık kontrolünden geçirilmek üzere Çevik Kuvvet Şube Müdürlüğü’ne ait otobüslere bindirilerek hastaneye götürüldü. 
     Yetkililer, pasaportsuz ya da vizesiz olan yabancı uyruklu kadınların sınırdışı edileceğini belirterek, diğerleriyle ilgili incelemelerin sürdüğünü bildirdiler. 
     
</TEXT>
</DOC>
