<DOC>
<DOCNO> 397957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko52.html </URL>
<DATE> 2005/11/25/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Yapı Kredi, 2.5 milyar YTL zarar açıkladı 
</HEADLINE>
<TEXT>

     Yapı ve Kredi Bankası, 9 aylık dönemde 2.5 milyar YTL net zarar açıkladı. 
     Yapı ve Kredi Bankası'ndan Borsa'ya yapılan açıklamada, 1 Ocak-30 Eylül 2005 dönemlerine ait konsolide olmayan gelir tablosuna göre, bankanın 2 milyar 501 milyon 116 bin YTL net zarar açıkladığı bildirildi. 
     Banka'dan yapılan açıklamada da, bu mali tabloların, 30 Haziran 2005 itibariyle 124 milyon YTL olan zarara karşılık 2 milyar 501 milyon YTL zarara işaret ettiği belirtilerek, şunlar kaydedildi 
     ''Üçüncü çeyrekte kaydedilen 2 milyar 377 milyon YTL tutarındaki bu net zarar, aşağıda bahsedilen ana konulardan dolayı oluşan brüt 2 milyar 650 milyon YTL tutarındaki net düzeltmeler sebebiyle gerçekleşmiştir kredi ve alacaklar 1 milyar 350 milyon YTL, iştirakler 360 milyon YTL, sabit kıymetler 830 milyon YTL, diğer 110 milyon YTL.'' Kredi ve alacaklarla ilgili düzeltmelerin, 28 Eylül 2005 tarihinde açıklandığı üzere Koçbank ve Çukurova Grubu arasında imzalanan Hisse Satış Sözleşmesi'nde öngörülen Çukurova Grubu kredileriyle ilgili 399 milyon YTL tutarında 304 milyon dolar karşılığı iskontoyu içerdiği ifade edilen açıklamada, ''930 milyon doları anapara olmak üzere toplam 1 milyar 34 milyon dolar tutarındaki geri ödeme ve yukarıda bahsedilen iskonto sonrasında Çukurova Grubu'nun kredi borcu 792 milyon dolara düşmüştür'' denildi. 
     Açıklamada, kredi ve alacaklarla ilgili düzeltmelerin aynı zamanda Banka'nın Fiskobirlik alacağıyla ilgili olarak Ağustos 2005 tarihli mahkeme kararı ve bankanın tahmini tahsilat tutarı göz önüne alınarak ayrılan 475 milyon YTL tutarında karşılığı içerdiği belirtilerek, ihtiyatlılık prensibi ve bankanın kredi risk politikalarının ışığında kredi portföyününün gözden geçirilmesi sonucunda 450 milyon YTL tutarında karşılık ayrıldığı kaydedildi. 
     Açıklamada, şunlara yer verildi 
     ''İştirakler ile ilgili karşılıkların büyük bölümü bankanın yüzde 50 hissesine sahip olduğu A-Tel için bağımsız bir denetim kuruluşu tarafından yapılan değerleme ile de desteklenen ve Çukurova Grubu ile yapılan opsiyon sözleşmesinde mutabık kalınan satış fiyatı dikkate alınarak ayrılan 355 milyon YTL tutarındaki değer azalışından oluşmaktadır. 
     Sabit kıymet değer azalışları, bugüne kadar yapılan uygulamanın bir devamı olarak, bağımsız bir ekspertiz firması tarafından gerçekleştirilen değerleme doğrultusunda gayrimenkul portföyü ile ilgili olarak ayrılan 660 milyon YTL tutarındaki değer düşüş karşılığını bankanın sabit kıymetlerinin tahmini faydalı ömürlerinin sektördeki genel uygulama paraleline getirilmesi sonucunda oluşan 140 milyon YTL tutarındaki gideri içermektedir.'' Diğer karşılıkların temel olarak şu anda banka aleyhine açılmış davaların olası olumsuz sonuçlarına ve mevcut vergi soruşturmalarına yönelik vergisel ve hukuki riskler için ayrılan karşılıklar olduğuna değinilen açıklamada, ''Yukarıda bahsedilen düzeltmeler, düzeltmeye tabi bazı aktiflerin defter değerleri ve vergisel değerleri arasındaki önemli farklar nedeniyle ancak sınırlı bir vergi avantajı doğurmuştur'' denildi. 
     
     EMEKLİ SANDIĞI 
     Açıklamada, Emekli Sandığı'na ilişkin şunlar kaydedildi 
     ''Emekli Sandığı açığı yerel bir aktüer tarafından teknik faiz yüzde 10 alınarak 31 Aralık 2004 tarihi itibariyle yapılan hesaplamaya göre oluşan 116 milyon YTL olarak alınmaya devam edilmiştir. 30 Eylül 2005 itibariyle kar zarar tablosuna 29 milyon YTL tutarında gider kaydedilmiş olup, kalan açık 31 Aralık 2007 tarihine kadar muhasebeleştirilmeye devam edilecektir. Emekli Sandıkları'nın SSK'ya devrine izin veren kanunun uygulaması ile ilgili belirsizlik sene sonuna kadar sürdüğü takdirde, banka Emekli Sandığı açığı ile ilgili hesaplamalarını piyasa şartları ve uluslararası uygulamalar göz önünde bulundurarak gözden geçirecektir.'' İlgili düzeltmeler ve oluşan üçüncü çeyrek sonuçları sonrasında toplam özkaynakların 2 milyar 67 milyon YTL seviyesinde gerçekleştiği, sermaye yeterlilik rasyosunun yüzde 3.6 olduğu belirtilen açıklamada, ''25 Kasım 2005 tarihinde Turkcell İletişim ve Turkcell Holding hisselerinin satışına ilişkin işlemlere başlanmış olup, satışın gerçekleştiği tarihte katkı sermaye içerisinde yer alan bahse konu hisselere ait menkul değer artış fonu ana sermaye kalemine transfer edilecektir'' denildi. 
     Açıklamada, bu sınıflamanın etkisi 30 Eylül 2005 tarihi itibariyle dikkate alınmış olsa idi, sermaye yeterlilik rasyosunun yaklaşık yüzde 7 olarak gerçekleşeceğine işaret edildi. 
     
     BANKAYI GÜÇLENDİRMEK İÇİN ENTEGRASYON PROJELERİ 
     Açıklamada, yukarıda bahsedilen düzeltmelerin etkileri arındırıldığında, bankanın üçüncü çeyrekte 255 milyon YTL tutarında net faiz geliri ve 119 milyon YTL tutarında net komisyon geliri elde etmesi sonucu yaklaşık 125 milyon YTL net faaliyet karına ulaşarak olumlu bir ticari performans gösterdiği aktarıldı. 
     Açıklamada, ''Yukarıda bahsedilen düzeltmeler ve Çukurova Grubu kredi geri ödemesinin etkileri arındırıldığında, krediler 2005 yılının ilk dokuz ayında reel bazda yüzde 22 artmış, müşteri mevduatları ise aynı dönemde yüzde 7 artarak 15 milyar YTL seviyesine ulaşmıştır'' denildi. 
     Bankanın 30 Eylül 2005 tarihi itibariyle, 5.3 milyon adet kredi kartı ve yüzde 23.5 kredi kartı ciro pazar payı ile kredi kartları pazarındaki liderliğini devam ettirdiği vurgulanan açıklamada, bankanın POS cirosunda da yüzde 24.2 pazar payı ile liderlik konumunu koruduğu bildirildi. 
     Açıklamada, ''Bankanın çoğunluk hisselerinin Koçbank'a devrini takiben, bankanın ticari ve operasyonel yapısını güçlendirmek ve önümüzdeki dönemlerde planlanan büyümenin altyapısını oluşturmak amacıyla başlatılan birçok entegrasyon projesi süregelmektedir'' denildi. 
     
</TEXT>
</DOC>
