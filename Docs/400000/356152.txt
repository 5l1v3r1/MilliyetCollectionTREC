<DOC>
<DOCNO> 356152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun04.html </URL>
<DATE> 2005/06/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Aşırı sıcaklar 164 can aldı... İtalya'da 1 milyon kişi tehdit altında 
</HEADLINE>
<TEXT>

     Pakistan'ı 10 gündür etkisi altına alan sıcak hava nedeniyle ölenlerin sayısının 157'ye yükseldiği bildirildi. 
     Sağlık görevlileri, sıcak havanın, 157 kişinin ölümüne yol açtığını, bunlardan 115'inin ülkenin doğusundaki Pencab eyaletinde yaşadığını açıkladı. 
     Yerel basında çıkan haberlerde, ülkenin güneyindeki Sindh eyaletinde 30 kişinin öldüğü, diğer ölümlerin de güneybatı ve kuzeybatı bölgelerde görüldüğü belirtildi. 
     
     ARNAVUTLUK'TA 7 ÖLÜM 

     Arnavutluk'ta birkaç günden beri etkili olan sıcak hava dalgasının, dün 7 kişinin ölümüne neden olduğu bildirildi. 
     Korrieri gazetesinin haberinde, sıcaklığın 38 dereceye kadar yükseldiği ülkenin çeşitli bölgelerinde, 18-70 yaş arası 7 kişinin aşırı sıcaktan kaynaklanan enfarktüs, kalp krizi veya emboli nedeniyle öldüğü belirtildi. 
     Ulusal Meteoroloji Dairesi yetkilileri, aşırı sıcakların hafta sonuna kadar devam edeceğini açıkladı. 
     
     İTALYA PANİKTE 

     İtalya’da aşırı sıcakların bir milyon kişiyi tehdit ettiği belirtildi. 
     Sağlık Bakanı Francesco Storace, düzenlediği basın toplantısında, bir milyon kişinin tehlike altında bulunduğunu ve bunun "çok endişe verici" olduğunu belirterek, sıcak dalgasının büyük sorunlara neden olma riski taşıdığını ve amaçlarının 2003’de meydana gelen ölümlerin bir daha yaşanmasını önlemek olduğunu kaydetti. 
     Bu arada, Fransa’da da alarm durumuna geçildiği ve hükümetin geçen hafta, aşırı sıcaklarla mücadele planını açıkladığı bildirildi. 
     
</TEXT>
</DOC>
