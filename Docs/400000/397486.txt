<DOC>
<DOCNO> 397486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/axgun02.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki ruhsatı yıllık oluyor 
</HEADLINE>
<TEXT>


İçki üretim, dağıtım ve satışını yeniden düzenleyen taslağa göre, açık alkollü içki satış ruhsatları alındığı yıl için geçerli olacak 

ANKARA Milliyet 

AKP'li yerel yöneticiler, içki tüketenlere dönük yasaklarla tartışma yaratırken, hükümet de alkollü içki üretimi, dağıtımı ve satışını zorlaştıran bir yasa taslağı hazırladı. İçki üretimi ve satışındaki izin sayısı duruma göre üç - dört ruhsata kadar çıkarılırken, ruhsatlar bir yılla sınırlanıyor ve yasadaki "objektif kural" kriteri kaldırılıyor. 
Anayasa Mahkemesi'nin Bakanlar Kurulu'nun üst kuruldaki atama yetkisine karşı 2002'de aldığı iptal kararını bahane ederek taslak hazırlayan hükümet, iptalle ilgisi olmayan birçok yasak maddesini de düzenlemeye ekledi. 

Yetki bakanlığa geçiyor 

Alkollü içkiye ulaşmayı zorlaştıran engeller, İspirto ve İspirtolu İçkiler İnhisarı Yasası'ndaki değişiklikle getirilecek. Taslaktaki bazı düzenlemeler şöyle 
Tütün, Tütün Mamulleri ve Alkollü İçkiler Piyasası Düzenleme Kurumu'ndan alkollü içkiler bölümü ayrılacak. Alkollü içki sektörünün düzenlenmesi ve denetimi, Tarım ve Köyişleri Bakanlığı bürokrasisi ile il özel idarelerine devredilecek. Alkollü içki tesisi kurulması, üretime başlanması, proje tadilatı faaliyetlerinin her biri için ayrı ayrı izin alınacak. Üretim izinleri, beş yıl geçerli olacak. Alkollü içki satmak isteyenlerin, belediyelerin verdiği işyeri açma ve çalışma ruhsatı dışında, il özel idaresinden de ruhsat alması zorunlu olacak.Üretici ve ithalatçı firmalar, toptan veya perakende satış için ayrıca bir ruhsat daha alacak. Bu ruhsat alındığı yıl için geçerli olacak. Bu ruhsatın "Maliye Bakanlığı'nca objektif kurallar belirlenerek düzenleneceğine" ilişkin hüküm kaldırılacak. 

Özendirme yok 

Üretici ve ithalatçı firmalar, satış raporlarını bildirecek ve bunlara göre hizmet bedeli ödeyecek. Bira ve şarap üretenler dışındaki firmaların yılda en az 1 milyon litre kapasiteli entegre tesis kurmaları şart olacak.Ruhsat verilemeyecek işyerlerindeki "internet kafe, bezik ve briç salonları"na "ve benzeri işyerleri" ifadesi eklenecek."Satış mahallinde adil teşhir imk nı" ifadesi yerine "alkollü içkiyi özendirici kampanyalar düzenlenemez" hükmü getirilecek. 

Sahteye hapis 

Tesis kurma izni almadan içki üreten veya bunları bulunduranlar hakkında bir yıldan üç yıla kadar hapis cezası ve 5 - 10 bin YTL adli para cezası uygulanacak. İzinsiz içkiyi piyasaya sunanlar üç yıldan beş yıla kadar hapis cezası alacak. Başka firma tarafından piyasaya sürülen ürünü taklit edenler, üç yıldan altı yıla kadar hapisle cezalandırılacak.Alkollü içkilerin üretimi, ithalatı, ihracatı, dağıtımı ve satışı konularında Bakanlar Kurulu iki ayrı yönetmelik çıkaracak. 

AKP yönetiminden yasağa ilginç savunma 

ANKARA Milliyet 
AKP Grup Başkan Vekili Salih Kapusuz, AKP'li belediyelerin bazı yerlere içki yasağı getirmesi ve havuzlarda "kadın - erkek" ayrımı yapmasını savundu. Kapusuz, isteyenlerin, 'içkili lokantalara ve karışık havuzlara gidebileceğini' belirterek şöyle konuştu 
"Ankara Gölbaşı'nda halka açık çok güzel bir yer yapıldı. Belediye, içki içilmemesi ve içkili yer açılmaması konusunda bir duyarlılık gösteriyor. Gölbaşı'nda o alanın ilerisinde birçok restoran var, tamamına yakını içkili. İçkisiz lokanta bulamazsınız burada. Bu nasıl yasaklama " 



</TEXT>
</DOC>
