<DOC>
<DOCNO> 382274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko65.html </URL>
<DATE> 2005/09/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Samsun'da"Avrupa Birliği Bilgi Günleri" 
</HEADLINE>
<TEXT>

     Samsun Ticaret ve Sanayi Odası STSO tarafından düzenlenen "Avrupa Birliği Bilgi Günleri" adlı etkinlik kapsamında "Avrupa Birliği Tarım Politikası ve Türkiye’nin Uyumu" konulu toplantı düzenlendi. 
     STSO Avrupa Birliği Bilgi Bürosu ve Bafra Ticaret ve Sanayi Odası İşbirliği ile Bafra Ticaret Borsası’nda düzenlenen toplantıya, Dokuz Eylül Üniversitesi Öğretim üyesi Doç. Dr. Yaşar Uysal konuşmacı olarak katıldı. 
     AB’nin tarım politikaları hakkında bilgi veren Uysal, Türkiye’nin AB’ye uyum sürecinde tarımla ilgili sağlıklı bilgilere sahip olması gerektiğini söyledi. 
     AB’nin ilgili organlarının Türkiye’nin tarımsal faaliyetlerini yakından takip ettiğini ifade eden Uysal, "AB diyor ki, Arkadaş bana üye olmak mı istiyorsun Benim senin tarımını bilmem lazım. Kaç tane çiftçin var, kaç dönüm arazin var. Neyi ne kadar üretiyorsun. Bütün bunları bilmek istiyorum. Çünkü, sen bana üye olduğunda benim bütçeme tarımın getireceği yükü bilmek istiyorum" diye konuştu. 
     Türk tarımının kendisini AB’den öte küresel rekabete hazırlaması gerektiğini kaydeden Uysal, "Bizim mevcut mantalite ve mevcut sistemle üretim yapmaya devam etmemiz halinde, çiftçi her geçen gün fakirleşecektir" dedi. 
     Fakirleşen çiftçinin kente göç edeceğini anlatan Uysal, bu durumun beraberinde daha ciddi sorunlar getireceğine işaret etti. 
     Toplantıya, tarımla ilgili çeşitli kuruluş ve sivil toplum örgütlerinin temsilcileri ile yöre çiftçileri katıldı. 
     
</TEXT>
</DOC>
