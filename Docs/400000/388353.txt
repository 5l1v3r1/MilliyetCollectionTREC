<DOC>
<DOCNO> 388353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur18.html </URL>
<DATE> 2005/10/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
PKK tarafından kaçırılan 2 çocuk kurtarıldı 
</HEADLINE>
<TEXT>

     Şanlıurfa’nın Viranşehir İlçesi’nde düzenlenen operasyonda, terör örgütü PKK militanlarınca kaçırılan 2 çocuk kurtarıldı. 
     Şanlıurfa Valiliği’nden yapılan yazılı açıklamaya göre, güvenlik güçleri, Suruç İlçesi’nde A.D, B.E ve A.A isimli zanlıların, E.D 14 
     ve M.K 15 adlı çocukları tehdit ederek, örgütün dağ kadrosuna katmak üzere kaçırdığı yönünde ihbar aldı. Bunun üzerine zanlıları takibe alan güvenlik güçleri, kaçırdıkları çocuklarla birlikte Viranşehir’de bir evde saklanan zanlılara yönelik operasyon düzenledi. Operasyon sonucu gözaltına alınan ve nöbetçi mahkemeye sevk edilen A.A. ve A.D. tutuklanırken, B.E. tutuksuz yargılanmak üzere serbest bırakıldı. Bu arada, Viranşehir Cumhuriyet Savcılığı’nda sorgulanan çocukların, A.D, B.E ve A.A’nın, Suruç İlçesi’nde kendilerine zorla bir belge imzalatarak, "Bundan sonra örgüt adına hareket etmek zorundasınız. Yoksa ailenizi yok ederiz" şeklinde tehdit ettiğini ve ailelerine zarar gelmemesi için örgüte katılmayı kabul ettiklerini söyledikleri öğrenildi. Şanlıurfa Emniyet Müdürlüğü Çocuk Şubesi’nce koruma altında bulunan E.D ve M.K’nın ailelerine teslim edileceği belirtildi. 
     
</TEXT>
</DOC>
