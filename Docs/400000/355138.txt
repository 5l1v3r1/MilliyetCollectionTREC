<DOC>
<DOCNO> 355138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy09.html </URL>
<DATE> 2005/06/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
RTÜK'ün 9 üyesi TBMM tarafından seçilecek 
</HEADLINE>
<TEXT>

     TBMM Anayasa Komisyonu, Radyo ve Televizyon Üst Kurulu'nun siyasi parti grupları tarafından gösterilecek adaylar arasından TBMM tarafından seçilmesini öngören yasa teklifini kabul etti. 
     AK Parti Grup Başkanvekili Salih Kapusuz'un, Anayasa'da yapılan değişikliğe paralel olarak olarak hazırladığı yasa teklifi, Radyo ve Televizyonların Kuruluş ve Yayınları Hakkında Kanunda değişiklik yaparak, Radyo ve Televizyon Üst Kurulu'nun RTÜK oluşumunu yeniden belirliyor. 
     Buna göre, Üst Kurul, en az 4 yılık yükseköğrenim görmüş, meslekleriyle ilgili konularda kamu veya özel kuruluşlarda en az 10 yıl görev yapmış, mesleki açıdan yeterli bilgiye, deneyime ve devlet memuru olma niteliğine sahip 30 yaşını doldurmuş kişiler arasından TBMM tarafından seçilecek 9 üyeden oluşacak. 
     Seçim için, siyasi parti gruplarının TBMM'deki sandalye sayısına göre belirlenecek üye sayısının ikişer katı aday gösterilecek. Kurul üyeleri, bu adaylar arasından, her siyasi parti grubuna düşen üye sayısı esas alınmak suretiyle TBMM Genel Kurulu'nca seçilecek. Ancak siyasi parti gruplarında, TBMM tarafından yapılacak seçimlerde kime oy kullanılacağına dair görüşme yapılamayacak ve karar alınamayacak. 
     Üst Kurul üyelerinin seçimi, adayların ilanından 10 gün sonra yapılacak. Siyasi parti grupları tarafından gösterilen adaylar için ayrı ayrı listeler halinde birleşik oy pusulası düzenlenecek. Adayların adlarının karşısındaki özel yer işaretlenmek suretiyle oy kullanılacak. Siyasi parti gruplarının kontenjanlarından Üst Kurul'a seçilecek üyelerin tamsayısından az veya fazla verilen oylar, geçersiz sayılacak. 
     Karar yeter sayısı olmak şartıyla seçimde en çok oyu olan ilk 9 aday, seçilmiş olacak. Sonuç, Resmi Gazete'de yayımlanacak. 
     
     ÜÇTE BİRİ 2 YILDA BİR YENİLENECEK 

     Üst Kurul üyelerinin görev süresi, 6 yıl olacak. Üyelerin üçte biri, 2 yılda bir yenilenecek. Üyelerin görev süresinin bitiminden 2 ay önce üyeliklerde herhangi bir nedenle boşalma olması halinde boşalma tarihinden veya boşalma tarihinde, TBMM tatilde ise tatilin bitiminden itibaren 1 ay içinde aynı usulle seçim yapılacak. 
     Teklifin geçici maddesi uyarınca Üst Kurul üyelerinin seçimi için siyasi parti grupları, kanunun yayımı tarihinden itibaren 5 gün içinde belirtilen şartları taşıyan adaylarını TBMM Başkanlığı'na bildirecek. Üst Kurul üyelerinin seçimi, adayların bildiriminden itibaren 5 gün içinde tamamlanacak. 
     Üst Kurul üyelerinin yenilenmesini sağlamak üzere, 2 yıl sonra yenilenecek olanları belirlemek için, seçimden 2 ay önce adçekme işlemine başvurulacak. 4 yıl sonra yenilenecek olan üyelerin tespiti için aynı esasa uyularak ad çekilecek. Ancak 2. yılın sonunda seçilmiş olan üyeler bu adçekmeye girmeyecek. 
     
</TEXT>
</DOC>
