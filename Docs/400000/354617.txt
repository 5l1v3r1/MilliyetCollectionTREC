<DOC>
<DOCNO> 354617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/axspo01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafası karıştı 
</HEADLINE>
<TEXT>


Moskova'dan gelen süper teklif, Pancu'nun hesaplarını alt üst etti. Yıldız oyuncu, cazip bir öneriyle karşılaştığını belirterek, "Kulüp ve ben kazanacaksam giderim" diye konuştu 

BÜNYAMİN OSMAN 


Juanfran ve Ronaldo'dan kurtulmak isteyen, John Carew'e, taliplisi olan kulüplerle görüşme izni veren Beşiktaş'ın yıldızı Daniel Pancu'ya Rusya'dan teklif geldi. 
3-4 kulübün kendisiyle ilgilendiğini ancak en ciddi ve resmi önerinin ise Moskova'dan geldiğini belirten Rumen futbolcu, "Aslında Beşiktaş'ta kalmak istiyordum. Ayrılmak aklımda bile yoktu. Ancak Ruslar'ın çok cazip önerisi nedeniyle düşünmek zorunda kaldım" dedi. 
Beşiktaş'ın ve kendisinin kazanması durumunda bu teklife "Evet" diyebileceğini, transferi gerçekleştirebileceğini söyleyen Siyah - Beyazlı futbolcu, "Aksi taktirde takımımda kalırsam da benim açımdan sorun olmaz" yorumunu yaptı. 
Eski teknik direktörü Lucescu ile de konuştuklarını ve aralarındaki soğukluğun giderildiğini belirten Pancu, "Durumumu, performansımı sordu. Ancak Shakthar'a gelmem konusunda açık açık bir teklifte bulunmadı" diye konuştu. 

Tandoğan Yapamazsam giderim 

SÜLEYMAN HATISARU 

Gençlerbirliği'nden Beşiktaş'a transfer olan Ali Tandoğan, Siyah - Beyazlı ekibe iddialı geldiğini söyledi. Teknik Direktör Rıza Çalımbay'ın en çok istediği isimlerin başında yer alan Tandoğan, forma giyip, takıma faydalı olabilmek için Kartal'a geldiğini vurguladı. 
Siyah - Beyazlılar ile uzun süredir temasta bulunduğunu vurgulayan Ali, "Transferim bu sezona nasip oldu. Burada başarılı olabileceğimi biliyorum. Zaten oynadığım takıma faydalı olamazsam, kovulmayı beklemeden kendim giderim" ifadesini kullandı. 

Okan Benimle kimse konuşmadı 

Beşiktaş Yönetimi'nın yıllık parasını yüzde 50 oranında indirdiği Okan Buruk, bu konu hakkında kendisiyle kimsenin görüşmediğini söyledi. Galatasaraylı Arif ile birlikte ABD'den dönen yıldız futbolcu, Atatürk Havalimanı'nda konuyla ilgili görüşünü soran gazetecilere, "Konuşmama hakkımı kullanıyor ve cevap vermek istemiyorum" diyerek yorum yapmaktan kaçındı. 

'Carew el sıkıştı' 

L'Equipe, golcünün Lyon Teknik Direktörü Houllier ile görüşüp anlaştığını yazdı. Baros'tan olumsuz yanıt alınması üzerine Carew'e dönüldü 

ALİCAN ESENCİ 

Fransa'nın ciddi spor gazetesi L'Equipe, Beşiktaş'ın Norveçli yıldızı John Carew'in Lyon'la prensip anlaşmasına vardığını yazdı. 
Haberde, Norveçli golcünün geçen sezon başında, Beşiktaş'a gelmeden önce Fransız ekibiyle bir görüşme yaptığı, ancak Teknik Direktör Le Guen'in Elber'de ısrar etmesi üzerine bu transferin suya düştüğü de yazıldı. 
Gazetedeki yazıda, Baros'tan ret yanıtı alan Fransa Şampiyonu'nun, rotayı Carew'e çevirdiği ve geçen hafta bu ülkede bulunan golcü oyuncunun Houllier'le görüşüp el sıkıştığı ifade edildi. 
Lyon'un çiçeği burnunda Teknik Direktörü Gerrard Houllier'in, her fırsatta hava toplarında etkili, güçlü bir oyuncu aradığı vurgulandı. 


</TEXT>
</DOC>
