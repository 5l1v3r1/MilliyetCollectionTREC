<DOC>
<DOCNO> 351675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun14.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yaşını doldurmayana tutuklama yok 
</HEADLINE>
<TEXT>


ÖNDER YILMAZ Ankara 

Adalet Alt Komisyonu, çocuklar için özel yargılama sistemi getiren "Çocukları Koruma Yasa Tasarısı" hakkındaki raporuna önceki gün son şeklini verdi. 18 yaşını doldurmamış kişileri "çocuk" olarak tanımlayan tasarıdaki düzenlemeler şöyle 
Gözaltına alınan çocuklar, polis merkezlerinin çocuk biriminde tutulacak. Bu birim yoksa çocuklar, yetişkinlerden ayrı kalacak. Çocuklar, yetişkinlerle birlikte suç işlerse, soruşturma ve kovuşturma ayrı yürütülecek. Zincir, kelepçe takılamayacak. Soruşturma, çocuk bürosunda görevli savcı tarafından yapılacak. Soruşturma sırasında çocuğun yanında, üniversite mezunu sosyal çalışma görevlisi bulunacak. Suç tarihinde 15 yaşını doldurmamış çocuklar hakkında tutuklama kararı verilemeyecek. Çocuk mahkemesi, tercihen çocuk hukukunda uzmanlaşmış, çocuk psikolojisi alanında eğitim almış tek hakimden oluşacak ve her il merkezinde kurulacak. Duruşmalarda savcı olmayacak. Cumhuriyet başsavcılıklarında bir çocuk bürosu kurulacak. Çocuklarla ilgili kolluk görevi, öncelikle kolluğun çocuk birimlerince yerine getirilecek. Barınma yeri olmayan çocuklu kimselere veya tehlike altındaki hamilelere barınma yeri sağlanacak. 

</TEXT>
</DOC>
