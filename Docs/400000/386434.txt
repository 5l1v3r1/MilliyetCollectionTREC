<DOC>
<DOCNO> 386434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur04.html </URL>
<DATE> 2005/10/13/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İftar telaşı kaza yaptırdı 1 ölü, 3 yaralı 
</HEADLINE>
<TEXT>

     Süleyman ELÇİN- Ali GÜLER KONYA, DHA 

KONYA- Afyonkarahisar Karayolu 10'uncu kilometresinde iftar öncesi aşırı hız ve dikkatsizlik sonucu meydana gelen kazada 1 kişi ölü, 3 kişi yaralandı. Kaza sonrası çalan telefona bakan Astsubay Başçavuş Oktay Şahin Doğan, yakınlarını iftara beklediğini belirten kişiye kaza olduğunu ve hastaneye gitmeleri gerektiğini söyledi. 
     Kaza bugün saat 18.15 sıralarında Konya- Afyonkarahisar Karayolu 10'uncu kilometresinde meydana geldi. Muhittin Kurt yönetimindeki 42 S 3360 plakalı özel otomobil, aynı yöne giden sürücüsü belirlenemeyen 42 DV 377 plakalı özel araç, iftara 12 dakika kala aşırı hız ve yağan yağmur nedeniyle yolun kayganlaşması sonucu birbirlerine sürtündü. Sürtünmenin etkisiyle direksiyon hakimiyetine kaybeden Kurt'un yönetimindeki araç takla attı. 42 DV 377 plakalı araç ise olay yerinde hiç durmadan hızla yoluna devam etti. 
     Takla atıp ve şarampole yuvarlanan araçta bulunan 49 yaşındaki Kadınhanı İlçe Milli Eğitim Müdürlüğü'nde Şube Müdürü Ali Kemal Baştürk olay yerinde yaşamını yitirirken, aynı araçta bulunan İlçe Milli Eğitim Müdürlüğü'nde şef olarak görev yapan Adem Karaca, 60. Yıl İlköğretim Okulu Müdürü Tahsin Altuntaş ve Kadınhanı İlçe Belediyesi'nde çalıştığı öğrenilen Muhittin Kurt yaralandı. Tedavi altına alınan yaralıların hayati tehlikesinin bulunduğu bildirildi. 
     
     İFTARA GECİKİNCE ARKADAŞI MERAK ETTİ 
     Kaza sırasında yaralıları hastaneye sevk ettikten sonra olayla ilgili soruşturmayı başlatan Selçuklu Jandarma Karakol Komutanı Astsubay Başçavuş Oktay Şahin Doğan, kaza yerinde delil ararken, aracın içinde cep telefonu çalmaya başladı. Telefonu açan komutan Doğan, Muhittin Kurt'un mesai arkadaşı olduğunu söyleyen veiftara geç kaldıkları için merak ettiğini belirten kişiye, yakınlarının kaza yaptığını yaptığını bildirdi. Astsubay Başçavuş Doğan, bir kişinin yaşamını yitirdiğini ve yaralıların hastaneye kaldırıldığını belirterek, Arabanın içinde 4 kişiler. 3 kişi ağır yaralı. Biz kendilerini hastaneye gönderdik. Durumları ağır'' diyerek telefonu kapattı. 
     Jandarma, kazaya neden olduğu iddia edilen 42 DV 377 plakalı özel aracın sürücüsünü belirleyip yakalamak için araştırmalarını sürdürüyor. 
     
</TEXT>
</DOC>
