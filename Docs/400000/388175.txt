<DOC>
<DOCNO> 388175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yazar/saglam.html </URL>
<DATE> 2005/10/20/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Vergi düzenlemesi eksik 
</HEADLINE>
<TEXT>


Özel Okullar Kanunu değiştiriliyor. Tasarı, ücretlilerin çocukları için ödedikleri özel okul öğretim ücretlerinin vergiden düşülmesini öngörüyor. Halen ücretliler eğitim harcamaları için vergi iadesinden yararlanabiliyorlar. Beyannameli mükellefler tüccar, serbest meslek erbabı ise harcamalarını beyan ettikleri gelirin yüzde 10'unu aşmamak üzere vergi matrahından indirebiliyor. 
Örneğin, çocuğu için 10 bin YTL özel okul ücreti ödeyen bir doktor 50 bin YTL vergi matrahı varsa ödediği ücretin 5 bin YTL'sini matrahtan düşüp, 45 bin YTL üzerinden vergi ödüyor. Matrahı yükseldikçe, daha fazla indirim olabiliyor. Üst gelir grupları daha yüksek oranda vergi ödediği için avantaj artıyor. Yapılan düzenleme ile bu olanak ücretlileri kapsayacak şekilde genişliyor ve haksızlık gideriliyor. Tasarıda sadece özel okul ücretleri için bu imk n getiriliyor. Bu nedenle özel okul ücretleri dışındaki eğitim harcamaları kapsam dışında kalıyor. 
Yeni düzenleme ile beyannamelilerin yararlandığı olanak ücretlileri de kapsayacak şekilde genişletilse, sosyal adalet açısından daha doğru olur. Çünkü sadece öğretim ücretleri değil, bütün eğitim harcamalarına indirim olanağı getirilirse, devlet okullarında okuyan çocuklar için yapılan eğitim harcamaları da vergiden düşülebilir. 

Metinde hata 
Tasarı, çocuklarını özel okula gönderen ücretlilerin, öğretim ücretlerinin tamamının vergiden düşülmesini öngörüyor. Tasarıda indirim için hiçbir sınır ve koşul öngörülmüyor. Buna göre yapılan harcama tutarı kadar indirim yapılacak demektir. Ücreti aşan öğretim ücretlerinin ise izleyen aylardaki vergi matrahından düşüleceği anlaşılıyor. 



</TEXT>
</DOC>
