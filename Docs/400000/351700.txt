<DOC>
<DOCNO> 351700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo06.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Moral fırsatı 
</HEADLINE>
<TEXT>


Genç Milliler, Dünya Şampiyonası'nda ikinci sınavı bugün 21.30'da zayıf Panama önünde verecek. Teknik Direktör Şenol Ustaömer ve Ergün, "Sıra Ukrayna'ya da gelecek" dediler 


Grubun başlangıç maçı olmasının yanı sıra, grup dengeleri açısından en önemli oyun olan Çin karşılaşmasında mağlup olan Genç Milliler bugün ikinci maçlarına çıkacaklar. Rakip, grubun en zayıf takımı olarak gösterilen Panama. Cumartesi günü son dakika golüyle gelen Çin mağlubiyetinin ardından bozuk olan moraller, yerini hırslı bir ruh haline bırakmış görünüyor. 20 Yaş Altı Takımımız'ın oyuncuları sadece Panama'yı değil, grubun ve turnuvanın favorisi olarak gösterilen Ukrayna'yı da yeneceklerini söylüyorlar. Kaptan Ergün Teber takımda oluşan bu hırsı şöyle anlatıyor "Arkadaşlarımız arasında bu turnuvada başarılı olacağımıza inanmayan yok. Zaten inanmayan varsa hemen kampı terk etmeli. Rakiplerimizi tanıyoruz ve iki maçı da kazanabileceğimize inanıyoruz." 
Geçen yıl Avrupa Şampiyonası'nda final oynayan Genç Milliler'in Teknik Direktörü Şenol Ustaömer ise "Çin maçını biz kaybettik, onlar kazanmadı. Çok büyük savunma hataları yaptık. Bu hataları artık yapmayacağız. Panama'yı mutlaka yenmek zorundayız. Kazanamazsak işimiz çok zorlaşır" dedi. 


</TEXT>
</DOC>
