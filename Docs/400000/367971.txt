<DOC>
<DOCNO> 367971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun04.html </URL>
<DATE> 2005/08/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Irak'ta oğlu ölen anne, Bush'un çiftliğininin önünde gösteri yaptı 
</HEADLINE>
<TEXT>

     Irak’ta öldürülen bir Amerikan askerinin annesi, ABD Başkanı George W. Bush’un Teksas’taki çiftliğinin önünde protesto gösterisi yaptı. 
     Cindy Sheehan adlı kadın, CNN televizyonuna yaptığı açıklamada, "oğlunun ölümünün Irak’taki savaşın haklı gösterilmesi için kullanılmasını" protesto ettiğini söyledi. 
     Sheehan, "George Bush, ailelerin, çocuklarının onurlu bir dava için hayatını kaybettiğine inanması gerektiğini söylemişti. Aynı zamanda, Irak’ta görev sırasında kaybettiğimiz askerleri, bu görevi tamamlayarak onurlandırmamız gerektiğini de söyledi. Oğlumun ismini bu cinayeti sürdürmek için kullanmasını istemiyorum" diye konuştu. 
     Irak’ta yakınlarını kaybeden 15 ailenin üyeleriyle birlikte geçen yıl Bush ile görüştüklerini anlatan Sheehan, "Bayramdaymışız gibi davrandı. Ne zaman oğlumdan bahsetmeye kalksam konuyu değiştirdi. 
     Onunla tekrar görüşerek, ailemizin ve insanlığın bir ferdini öldürdüğünü anlatmak istiyoruz" dedi. 
     Oğlu Casey 2004’ün Nisan ayında Bağdat’ın kuzeyinde öldürülen Cindy Sheehan’ın, Irak’taki savaşta yakınlarını kaybedenlerin oluşturduğu "Gold Star Families for Peace" adlı grubun kurucularından olduğu belirtiliyor. 
     ABD’nin Irak’a müdahale ettiği 2003 yılı mart ayından bu yana, bu ülkede 1810 Amerikan askeri öldürüldü. 
     
</TEXT>
</DOC>
