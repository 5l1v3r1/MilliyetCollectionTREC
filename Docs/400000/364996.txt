<DOC>
<DOCNO> 364996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun23.html </URL>
<DATE> 2005/07/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Birkaç dakikada yaptılar, onlarca can aldılar 
</HEADLINE>
<TEXT>

     Londra saldırılarında kullanılan bombaların tamamen evdeki malzemelerde birkaç dakika içinde yapılabildiği belirtildi. 
     İngiliz polisi, Londra’ya yönelik terör saldırılarında kullanılan bombaların fotoğraflarını yayınladı. Fotoğrafları inceleyen uzmanlar, bombaların hazırlanmasının sadece birkaç dakika aldığını belirtti. 
     İngiliz polisi tarafından çekilen fotoğraflar ilk kez Amerikan ABC televizyonu tarafından ekrana getirildi. The Sun gazetesi de bombaların fotoğrafını "Korkunç" manşetiyle yayınladı. 
     Fotoğraflarda iki tür bomba yer alıyor. İlk fotoğraflarda plastik bir şişe içine yerleştirilmiş düzenek ve etrafında şarapnel etkisi yapmak için konulmuş çok sayıda çivi yer alıyor. Çivilerin, daha fazla hasar yaratması için sivri uçları dışa doğru gelecek şekilde şişe üzerine bantlandığı görülüyor. 
     The Sun gazetesinin görüşlerini aldığı patlayıcı uzmanı Andy Oppenheimer, "Çivi bombaları ucuz bir korku filminden çıkmış gibi görünüyor olabilir ancak etkisi çok güçlüdür. 
     Hazırlanması için birkaç malzeme ve birkaç dakika yeterlidir" dedi. 
     İkinci fotoğrafta ise plastik bantlarla sarılmış, mayına benzeyen diğer bir çeşit bomba yer alıyor. The Sun gazetesine göre uzmanlar bu bombanın TATP olarak adlandırılan tahrip gücü yüksek bir patlayıcı olduğunu tahmin ediyor. 
     TATP tipi patlayıcılar, 21 Temmuz’daki başarısız terör girişimleri ardından teröristlerin bıraktığı bir sırt çantasında da yer almıştı. 
     Daily Mail gazetesi, bombaların Luton metro istasyonu dışında bir arabanın içinde bulunduğunu belirtti. The Sun gazetesi’ne konuşan güvenlik uzmanı Robert Ayers da bu bombaların ikinci bir saldırı için hazırlandığına inandığını söyledi. 
     İngiltere bu tür çivi bombalarına pek de yabancı değil. 
     Irlanda Kurtuluş Ordusu IRA eylemlerinde bu tür bombaları sıklıkla kullandı. Yenı tür bombalar 1999 yılında eşcinsel karşıtı David Copeland tarafından bir bara yönelik saldırılarda da kullanılmıştı. 
     
     THE TIMES "BOMBALAR AYNI ELDEN ÇIKMIŞ" 

     The Times gazetesi, adını açıklamadığı üst düzey bir yetkiliye dayandırarak verdiği haberde, 7 Temmuz’da kullanılan bombalarla, 21 Temmuz’daki başarısız saldırı girişiminde kullanılan bombaların hemen hemen aynı olduğunu belirtti. İki bombanın da aynı kişi tarafından yapıldığı tahmin ediliyor. 
     Öte yandan, saldırganlardan biri olduğu gerekçesiyle tutuklanan Yasin Hasan Ömer’in 24 yaşında bir Somali vatandaşı olduğu ve 11 yaşından beri İngiltere’de yaşadığı açıklandı. 
     Times gazetesi Ömer’in 50 bin volt veren bir tür elektrik tabancasıyla etkisiz hale getirilerek yakalandığını belirtti. 
     Gazete, Ömer’in yakalanışı ve bombaların aynı elen çıktığı ihtimalinin yüksekliğini de "Londra saldırılarının arkasındaki El-Kaide hücresi, tahmin edilenden çok daha büyük" şeklinde yorumladı. 
     
</TEXT>
</DOC>
