<DOC>
<DOCNO> 395756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko30.html </URL>
<DATE> 2005/11/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan, Putin ve Berlusconi Samsun'da... 
</HEADLINE>
<TEXT>

     Rusya'dan, Karadeniz tabanına döşenen boru hattıyla Türkiye'ye doğalgaz getiren Mavi Akım Boru Hattı Projesi'nin açılış töreni başladı. 
     Resmi açılış töreni nedeniyle Samsun'a gelen Başbakan Recep Tayyip Erdoğan, İtalyan Başbakanı Silvio Berlusconi'yi Samsun Çarşamba havaalanında karşıladı. 
     İki başbakan bir süre görüştükten sonra, saat 13.00 civarında Rusya Devlet Başkanı Vladimir Putin'in Samsun'a gelmesiyle birlikte, karayoluyla törenin yapıldığı Botaş Durusu Tesislerine geçildi. 
     Başbakan Erdoğan, İtalya Başbakanı Berlusconi ile aynı araçta gelirken, Rusya Devlet Başkanı Putin güvenlik nedeniyle ayrı bir araçla gelmeyi tercih etti. 
     Liderler, Durusu istasyonunda Rusya Gaz şirketi GAZPROM, İtalyan gaz Şirketi ENİ ve Türk BOTAŞ Yöneticileri tarafından karşılandı. 
     Tören çerçevesinde üç lider, doğalgaz kontrol ve basınç ölçüm tesisini ziyaret ederek, temsili açılışı gerçekleştirecekler. 
     Daha sonra pompa istasyonu sahasına gidecek olan üç lider, dönüşte sembolik meşaleyi ateşleyerek, Rusya doğalgazının pompalanmasını başlatacaklar. 
     Liderler resmi açılış töreni çerçevesinde düzenlenen törende konuşma yaptıktan sonra, ''üçlü zirve'' ve ''resmi yemek'' gerçekleştirilecek. 
     Erdoğan, Berlusconi ve Putin daha sonra, ortak bir basın toplantısı yapacak. 
     Liderlerin, akşam saat 17.00 sularında Samsun'dan ayrılmaları bekleniyor. 
     Türkiye ile Rusya arasında 1997 yılında yapılan hükümetler arası anlaşmayla başlatılan ve yarınki törenle "resmen" faaliyete geçecek olan Mavi Akım Projesi kapsamında Türkiye, 2003 yılından bu yana hattan doğalgaz sağlıyor. 

     
</TEXT>
</DOC>
