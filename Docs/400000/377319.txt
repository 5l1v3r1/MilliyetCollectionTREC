<DOC>
<DOCNO> 377319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/soneko02.html </URL>
<DATE> 2005/09/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türk parasındaki değerlenme dolarizasyonu azalttı... 
</HEADLINE>
<TEXT>

     Türk parasındaki değerlenme, ekonomideki dolarizasyon eğiliminin de giderek azalmasına neden oldu. 2000 yılında yüzde 46.2 olan ve 2001 yılında yüzde 54.9’a kadar çıkan döviz cinsinden mevduat hesaplarının para arzı içindeki payını gösteren dolarizasyon oranı yüzde 38.5’e geriledi. 
     ANKA’nın Merkez Bankası verilerinden yaptığı belirlemelere göre en geniş tanımlı para arzı olan M2Y yıl başından 26 Ağustos’a kadar olan dönemde yüzde 13.8 oranında artarak 210.9 milyar YTL’ye çıktı. M2Y’nin YTL kısmını oluşturan M2 ise söz konusu dönemde yüzde 23.8 oranında artarak 135.4 milyar YTL’ye ulaştı. Ancak söz konusu dönemde bunun döviz kısmını oluşturan yurt içi kaynaklı yerleşiklere ait döviz tevdiat hesapları ise yüzde 0.7’lik gerilemeyle 75.5 milyar YTL’ye geriledi. 
     
     DOLARİZASYONUN SEYRİ 
     Türkiye ekonomisindeki dolarizasyon oranı 2000 yılında yüzde 42.6 oranında bulunuyordu. 2001 yılında yaşanan krizin ardından yıl sonunda dolarizasyon oranı yüzde 54.9’a kadar yükseldi. Ekonomideki dolarizasyon eğilimi 2002 yılı sonunda yüzde 54.2’yle bir önceki yıla göre geriledi, ancak yüksek seyrini devam ettirdi. Türk parasındaki değerelenmeye bağlı olarak 2003 yılında ekonomideki dolarizasyon eğilimi yüzde 46’ya indi. 2004 sonunda ise söz konusu oran yüzde 41’e kadar gerilemişti. Dolarizasyon eğilimi 26 Ağustos itibariyle yüzde 35.8 düzeyinde gerçekleşti. Bir önceki hafta ise söz konusu oran yüzde 35.4 düzeyinde bulunuyordu. 

ANKA 
     
</TEXT>
</DOC>
