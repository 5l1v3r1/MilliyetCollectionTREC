<DOC>
<DOCNO> 381235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur27.html </URL>
<DATE> 2005/09/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Osmanlı, Ermeni nüfusu düşük gösteriyordu iddiası... 
</HEADLINE>
<TEXT>

     Bilgi Üniversitesi’nde devam eden Ermeni Konferansı’nın konuşmacılarından Tarihçi Osman Köker’in yaptığı araştırma, 1914 nufus sayımında Osmanlı topraklarında 1 milyon 300 bin, patrikhane verilerine göre ise 1 milyon 900 bin Ermeninin yaşadığını ortaya koydu. 
     Başka bir çok Ermeni kaynağına göre de bu rakam 2 ile 3 milyon arasında değişiyor. 
     Ermeni Konferansı’na katılan tarihçi Osman Köker’in verdiği bilgiler Osmanlı kayıtları ile Ermeni kayıtları arasında nüfus konusunda büyük fark olduğunu ortaya koydu. 
     Araştırma 1914 yılındaki Osmanlı nüfus sayımında İstanbul’da 85 bin Ermeninin yaşadığını ortaya koyarken, Patrikhane verileri İstanbul’da yaşayan Ermeni nüfusun 161 bin olduğunu gösteriyor. Araştırmaya göre Gregoryan Ermenilerin İstanbul çapında 47 kiliseleri ve 64 okulları bulunuyordu. Köker’in araştırmasında yer alan Osmanlı ve Ermeni kaynaklarına göre Osmanlı topraklarındaki Ermeni nüfusunun dağılımı şöyle 
     "-Silivri’den başlayarak Gelibolu yarımadası dahil olmak üzere Trakya bölgesinde Osmanlı nüfus sayımına göre 20 bin, Çatalca’da ise 850 Ermeni yaşıyordu. Ermeni kaynakları bu bölgede yaşayan Ermeni nüfusunun 30 binin üzerinde olduğunu belirtiyor. Çanakkale’de ise her iki kaynağa göre 2 bin 500’ün üzerinde Ermeni yaşıyordu. 
     -Osmanlı nufus sayımına göre Hüdavendigar’da 82 bin, Ermeni kaynaklarına göre aynı bölgede yaklaşık 120 bin Ermeni yaşıyordu. Ayrıca, 54 kilise ve 50 okul bulunuyordu. 
     -İzmit’de ise Osmanlı sayımına göre 58 bin, Ermeni kaynaklarına göre ise 62 bin Ermeni bulunuyordu. Batı’da Ermenilerin en yoğun yaşadığı İzmit’te nüfusun yüzde 20’sini Ermeniler oluşturuyordu. 
     -İzmir, Manisa, Aydın, Muğla ve Denizli’de Osmanlı nüfus sayımına göre 21 bin, Ermeni kaynaklarına göre de 25 bin Ermeni yaşıyordu. 
     -Konya, Niğde, Burdur, Isparta ve Antalya’yı kapsayan bölgede Osmanlı nüfus sayımana göre 20 bin, Ermeni kaynaklarına göre 25 bin Ermeni bulunuyordu. 
     -Ankara, Kayseri, Kırşehir, Yozgat, Çorum bölgesinde Osmanlı sayımına göre 105 bin, Ermeni kaynaklarına göre 135 bin Ermeni bulunuyordu. 
     -Kastamonu, Çankırı, Bolu ve Sinop bölgelerinde Ermeni nüfusu, Osmanlı sayımına göre 12 bin, Ermeni kayıtlarına göre ise 14 bindi. 
     -Samsun’dan Rize’ye kadar bütün Orta ve Doğu Karadeniz kıyıları ile Gümüşhane’yi içine alan bölgede Osmanlı nüfus sayımına göre 69 bin, Ermeni kaynaklarına göre 73 bin Ermeni yaşıyordu ve bu bölgede 106 kilise ile 190 okul bulunuyordu. 
     -Tokat, Amasya ve Şebinkarahisar bölgesinde Osmanlı sayımına göre göre 152 bin, Ermeni kaynaklarına göre 200 bin Ermeni yaşıyordu. 
     -Adana bölgesinde Osmanlı nüfus sayımına göre 58 bin, Ermeni kayıtlarına göre 100 bin Ermeni yaşıyordu. Bu rakamın Nisan 1909’da meydana gelen ve sadece Adana’ya değil Tarsus’tan Maraş’a kadar yayılan olaylardan sonraya ait olduğu belirtilirken, Ermeni kaynakları bu olaylarda 20 bin Ermeninin öldüğünü, ayrıca Latin Amerika ülkeleri de dahil olmak üzere önemli bir göç yaşandığını kaydediyor. 
     -Antakya, İskenderun, Antep, Kilis, Maraş ve Şanlıurfa’yı içine alan bölgede Ermeni nüfusu, Osmanlı sayımına göre 106 bin, Ermeni kayıtlarına göre ise 180 bin civarındaydı. 
     -Tunceli, Malatya, Erzincan’ı içeren bölgede Osmanlı sayımı 88 bin, Ermeni kaynakları 120 bin kadar Ermeninin bulunduğunu gösteriyor. 
     -Diyarbakır’da Osmanlı sayımına göre 73 bin, Ermeni kaynaklarına göre 120 bin Ermeni bulunuyordu. Erzurum’da Osmanlı sayımına göre 127 bin, Ermeni kaynaklarına göre 200 bin Ermeni nüfus bulunuyordu. Bitlis, Muş, Siirt ve Bingöl’de Osmanlı sayımına göre 120 bin, Ermeni kaynaklarına göre 210 bin kadar Ermeni yaşıyordu. 
     -Hakkari’yi de içine alan Van bölgesinde Osmanlı sayımına göre 68 bin, Ermeni kaynaklarına göre 120 bin Ermeni bulunuyordu. 
     -Beyrut, Bağdat, Suriye ve Kudüs bölgesinde Osmanlı sayımına göre 2 bin, Ermeni kaynaklarına göre 3 bin kadar Ermeni yaşıyordu." 
     
     OSMANLI, ERMENİ NÜFUSU DÜŞÜK GÖSTERDİ 
     Köker araştırmasında yer alan bilgileri ise şöyle değerlendirdi 
     "Osmanlı nüfus sayımlarında bazı yerleşim yerlerinde Ermeni nüfusu olduğundan daha düşük gösteriliyor. 1907 nüfus sayımında Ermeni nüfusunun sıfır olarak görüldüğü Beykoz’da aynı dönem bir Ermeni Kilisesi ve okulunun bulunduğu, Ermenilere ait bir derneğin faaliyette olduğu biliniyor. Hatta bir mahalle de Ermeni mahallesi olarak adlandırılıyordu. Yine 1914 nüfus sayımına göre hiç bir Ermeninin yaşamadığı bazı kasabalarda aynı yıllara ait ticari yıllıklara göre çok sayıda Ermeni tüccar ve esnaf bulunuyordu. Ermeni ve Osmanlı nüfus verileri arasındaki farklılık Doğu’ya gittikçe artıyor. Ermeni kaynaklarında geçen nüfus verileri ve tehcir bilgilerine göre yetişkin Ermeni erkek nüfusu askere alındıkları için tehcire tabi tutulmadı. İzmir, Kütahya, Kastamonu hariç İstanbul Ermenileri merkezi politika sonucu ya da yerel yöneticilerin insiyatifiyle sürgün dışında kaldı. Bir çok yerde Ermeni çocuklar ve kadınlar tehcire gönderilmeyip Müslüman köylerine dağıtıldı." 
     
     KATILIMCILARA YUMURTA 
     Öte yandan sabah saatlerinden itibaren üniversite önünde toplanan, aralarında kadınların çoğunlukta olduğu ülkücü grup sık sık "Ya Allah Bismillah Allahuekber" ve "Kahrolsun AKP" sloganları attı. 

ANKA 
     
</TEXT>
</DOC>
