<DOC>
<DOCNO> 385639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/agun.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukların gözü önünde itlaf 
</HEADLINE>
<TEXT>


Balıkesir Manyas'tan gelen hindi numunelerinde H5 tipi kuş gribi tespit edildi. Manyas'ta vatandaşlar riskli hayvanları, özel kıyafetli görevlilere hiçbir önlem almadan teslim etti. Hayvanlar, çocuk ve kadınların da bulunduğu yüzlerce kişinin bakışları arasında itlaf edildi 

DOĞAN HABER AJANSI 

Tarım Bakanlığı İzmir Veteriner Kontrol ve Araştırma Enstitüsü Müdürü Necdet Akkoca, Balıkesir Manyas'tan gelen hindi numunelerinde H5 tipi kuş gribi tespit ettiklerini söyledi. 
5 ölü, bir canlı hindi üzerinde hızla testler gerçekleştirdiklerini kaydeden Akkoca, kuş gribinin insanlara direkt temasla bulaştığını, piyasada satılan etlerin yenmesinde bir sakınca bulunmadığını bildirdi. 
Vatandaşların etleri pişirmesi durumunda virüsün etkin olamayacağını, olayın mahallinde bastırılmış durumda bulunduğunu söyleyen Akkoca, şöyle konuştu 
"Enstitümüz, Bölge Enstitüsü konumunda. Aynı zamanda İngiltere'deki AB referans Laboratuvarı ile ortak çalışma yürütüyor. Elimizdeki numunelerden bir kısmını İngiltere'deki Uluslararası Laboratuvar'a göndereceğiz. Daha ileri çalışma yapacaklar. Dünyadaki diğer vakalarla karşılaştırılacak." 
H5 tipi virüsün zona karakterli olduğunu kaydeden Akkoca, insanlara, hayvanlara yaptığından daha az zarar verebileceğini belirtti. Virüsün 15'in üzerinde değişik alt varyantları bulunduğunu kaydeden Akkoca, "Öldürücülük testlerine devam ediyoruz" dedi. 

Özel kıyafetlinin yanında 
Kaymakamlık, kuş gribinin ortaya çıktığı Kızıksa beldesi ile ilçeye giriş çıkış yapan araçların dezenfekte edildiğini, karantina süresinin 21 gün olduğunu bildirdi. Kızıksa'da çalışmalarını sürdüren ekipler, 2687 hindi, 151 tavuk ve 68 ördeği, bir kamyonetteki özel bölmede zehirli gazla itlaf etti. 
Riskli hayvanların, özel kıyafetli görevlilere hiçbir önlem almayan vatandaşlarca teslim edilmesi dikkat çekti. Hayvanlar belde merkezinde çocuk ve kadınların da aralarında bulunduğu yüzlerce kişinin korku dolu bakışları arasında itlaf edildi. 
Geçimlerini bu hayvanlardan sağlayan vatandaşlar çalışmaları yaşlı gözlerle izledi. 

Bir şüpheli hastaneye gitti 
Kızıksa'da yaşayan ve kuş gribinden etkilendiğinden şüphelenen bir kişi Manyas Devlet Hastanesi'ne başvurdu. Kimliği açıklanmayan bu kişinin kan tahlilleri yapıldı. Başhekim Atilla Balkancı, bu kişinin rahatsızlığının yapılacak tahlillerden sonra netlik kazanacağını bildirdi. 

'Hayvanları kesip yemeyin' 
Balıkesir Vali Vekili Halil Yavuz Kaya, Kızıksa'da bazı vatandaşların, itlaf edilmemesi için kanatlı hayvanlarını kesip yemek istediği veya buzdolabında sakladığı şeklinde duyum aldıklarını vurguladı. Tehlikenin sanıldığı kadar basit olmadığını kaydeden Kaya, alınan tedbirlere vatandaşların da katkı sağlaması gerektiğini söyledi. Hayvanları itlaf edilen yetiştiricilerin zararlarının tazmininin yönetmelikte belirtilmediğini bildiren Kaya, "Sektör temsilcileri, yetiştiricilerin maddi zararlarını karşılayacaklarını bildirdi" diye konuştu. 

7 SORU 7 CEVAP 
Virüs, 72 saat canlılığını korur 

AYŞEGÜL AYDOĞAN İstanbul 
Kuş gribiyle ilgili merak edilenleri İstanbul Tıp Fakültesi Mikrobiyoloji ve Klinik Mikrobiyoloji Anabilim Dalı Öğretim Üyesi Prof. Dr. Selim Badur'a sorduk 
1 Kuş gribi nedir 
İnsanlarda bulunmayan, insana adapte olduğu zaman tehlikeli olabilecek bir grip türüdür. İnsanların bağışık olmadığı ve insana adapte olan kanatlıların virüsü, kuş gribine yol açar. Bildiğimiz grip virüsünden farklı bir yapısı yok. 

2 Nasıl bulaşır, kümes hayvanlarını, yumurta vs. yemekle geçer mi 
Göçmen kuşlardan, tavuk çiftliklerindeki kümes hayvanlarıyla bulaşıyor. Kümes hayvanlarından da besleyicilerine bulaşması söz konusu. Bu da yakın temas ve aynı ortamdaki havayı solumayla olur. 

3 İnsandan insana bulaşması mümkün mü 
Kanatlıların bir virüsü olduğu için insana bulaşması zordur, ama bulaşabilir. İnsandan insana bulaşma özelliği kazandığı anda zaten o zaman korkulan, beklenen büyük kıtalararası salgın ortaya çıkar. Grip virüsü 72 saat insan vücudunun dışında canlılığını korur. Hastalanan kişinin öksürürken, aksırırken yaydığı virüs bir başka insana da bulaşır. 

4 Bugüne kadar kaç kişinin ölümüne neden oldu 
Dünya Sağlık Örgütü'nün web sitelerinde 2005 yılında ortaya çıkan olgular 117 tane. Bunların 67'si yaşamını yitirdi. Eğer hastalığa yakalananların yarısı ölüyorsa o hastalık çok tehlikeli demektir. 

5 Belirtileri nasıl ortaya çıkar 
Bilinen klasik grip virüsünün yol açtığı ani başlayan yüksek ateş, kırıklık, halsizlik gibi belirtilerle başlar. 2 - 7 günde hastalığa yol açar. 

6 Hangi hayvanlarda görülür 
Su kuşları, ördekler, kazlar, güvercinler, kümes hayvanları, göçmen kuşlar gibi tüm kanatlılarda. Göçmen kuşlar, virüsün kıtadan kıtaya yayılmasında etkili, göçtükleri yörede virüsü dışkılarıyla atıyorlar. Virüsün su birikintilerine karışması, oradan su içen balina, at, domuz gibi çeşitli memelilere geçmesi yoluyla bulaşma gerçekleşir. Bu noktada el yıkama çok önemlidir. 

7 Aşının kuş gribine karşı koruyuculuğu var mı 
Şu an piyasada satılan grip aşısının kuş gribine etkisi yok. Bu virüslerde, antivirallere karşı beklenenden daha fazla direnç var. 

Alarm yayılıyor 

Bursa Tarım İl Müdürü Hüseyin Yıldızer, hastalığa karşı Karacabey Boğazı ile İznik ve Uluabat gölleri civarında göçmen kuşların uğradığı ya da uğrayabileceği bölgeleri taradıklarını söyledi. Şu ana kadar olumsuz bir durumla karşılaşmadıklarını kaydeden Yıldızer, "Tavuk pazarları kapatıldı, avlanma yasağı çıkıyor, ayrıca ücretsiz dezenfektan dağıtıyoruz" dedi.Samsun Ondokuz Mayıs Üniversitesi Öğretim Üyesi Prof. Dr. Sancar Barış, kuşların göç yolu üzerinde bulunan Kızılırmak Deltası'nda şu ana kadar kuş gribine bağlı bir ölüm gözlenmediğini bildirdi.Sakarya'da av yasağı başlatıldı.Kayseri Sultansazlığı Kuş Cenneti'nin çevresindeki köyler, kuş gribi tehlikesine karşı uyarılıyor. Bölgede hastalığa rastlanmadığını kaydeden Tarım İl Müdürü Adnan Akay, "Hastalık ender görülen kuş türlerinin neslinin tükenmesine neden olabilir" diye konuştu.Ege Üniversitesi Tabiat Tarihi Uygulama ve Araştırma Merkezi Müdür Yardımcısı Prof. Dr. Mehmet Sıkı, İzmir Kuş Cenneti'ndeki incelemelerinde hasta kuşa rastlamadıklarını söyledi.Bolu Tarım Müdürlüğü Hayvan Sağlığını Koruma Şubesi, kümes hayvanı satışını 3 hafta yasakladı. Hayvan pazarında kümes hayvanı satılmasına izin verilmedi. 

Rapordaki ürküten ' ' 

Kızıksa'daki hindi numunelerinde H5 tipi virüs tespit edildi. Tavuk Hastalıkları Teşhis Laboratuvar Şefi Uzman Veteriner Hekim Hanifi Erturun imzalı ve 7 Ekim tarihli raporda, şu ifadelere yer verildi 
"Avian influenza virüsü olduğu saptandı. Virüsün H tiplendirmesi yönünden yapılan muayenede, H5 tipi olduğu tespit edildi. Virolojik muayene sonucu Avian influenza virüs H5 N tipi izole ve identifiye edildi. Hayvanlarda toksikasyon ve Avian influenza Tavuk vebası hastalığı olduğu kanaatine varıldı." 
Virüsün hastalık yapma yeteneğinin patojenitesi belirlenmesi ise 10 gün sonra tamamlanacak. Bu nedenle raporda H5 N'den sonra işareti kondu. İnsanlarda ölümlere yol açan, daha büyük tehdit unsuru olarak kabul edilen kuş gribi virüsü ise H5N1. 

Solunum yoluyla bulaşabilir 

İZMİR DHA 
EGE ÜNİVERSİTESİ Tıp Fakültesi Öğretim Üyesi Prof. Dr. Münir Büke, "Kuş gribi virüsünü hayvanlardan kapan kişi, solunum yoluyla başkalarına bulaştırıp salgına dönüştürebilir" dedi. Büke şu uyarıları yaptı 
Virüs insan vücuduna girdikten sonra 24-48 saatlik bir kuluçka süreci yapar. Ardından üşüme, titreme, bitkinlik, boğaz ağrısı, kas ve eklem ağrısı gibi şik yetler başlar. Diğer soğuk algınlıklarından ayrılmalı ona göre muamele yapılmalı.Ateşin yüksek olması, virüslerin ölmesini sağlar. Bu yüzden küçük çocuklar, kalp yetmezliği bulunanlar, yaşlılar ve hamileler haricindeki kişiler ateş düşürücü kullanmamalı.Kuş gribi virüsü 80 derecelik ısıya dayanıklıdır. Bu yüzden etler çok iyi pişirilmelidir.Hastalığa yakalananlar karantinaya alınmalı. Hastalar öksürürken ağızlarını mendille kapatıp ellerini sık sık yıkamalı. 

Eker Şüphesi olan kesinlikle saklamasın 

ANKARA Milliyet 
TARIM ve Köyişleri Bakanı Mehdi Eker, dün NTV'de "Basın Odası" programında kuş gribi ile ilgili açıklamalar yaptı. Türkiye'nin göçmen kuşlar rotasında olması nedeniyle yeniden kuş gribi vakasıyla karşılaşabileceğini açıklayan Eker, kümes hayvanları üreticilerine seslenerek, "Kuş gribi virüsü tespit edildiğinde imha edilmezse salgın riski var. Bu nedenle hayvanlarından yana şüphesi olan bunu kesinlikle saklamamalı" dedi. Eker, bakanlık ekiplerince imha edilecek her hayvan için üreticiye ödeme yapılacağını anımsattı. 

Kuşlar yakın takipte 

MUSTAFA OĞUZ İzmir DHA 
İzmir Kuş Cenneti'nde kuş gribi virüsüne karşı önlemler artırıldı. Kuşlar gözetleme evlerinde teleskop ve kameralarla, alanda ise görevlilerce dürbünlerle takip ediliyor. 

'Türkiye'de insanlara bulaşması daha kolay' 

AYŞEGÜL AYDOĞAN İSTANBUL 
TORAKS Derneği Trabzon Şube Başkanı Prof. Dr. Tevfik Özlü, geleneksel köy yaşamında kümes hayvanlarıyla iç içe yaşamın yaygınlığı nedeniyle kuş gribinin Türkiye'de insanlara bulaşmasının daha kolay olabileceğini söyledi. 
"Kuş gribinde henüz korkulan olmadı" diyen Özlü, şunları kaydetti 
"Eğer Avian influenza A, mutasyona uğrayıp insandan insana bulaşma potansiyeline sahip olursa, insanlık tarihinin en hızlı ve ölümcül bulaşıcı hastalık salgını gerçekleşebilir." 


</TEXT>
</DOC>
