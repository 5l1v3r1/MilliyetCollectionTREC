<DOC>
<DOCNO> 393413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko51.html </URL>
<DATE> 2005/11/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Avrupa Merkez Bankası Başkanı faiz artırımı sinyali verdi 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, işçi, işveren ve siyaset çevrelerinden gelen aksi yönde baskılara rağmen, 3 gün içinde ikinci kez, faiz artırımının yakın olduğunun işaretini verdi. 
     Trichet, Almanya'nın Frankfurt kentinde düzenlediği basın toplantısında, ''AMB'nin enflasyon riskine karşı faiz oranlarını her an yükseltmeye hazır olduğunu'' bildirdi. 
     Jean-Claude Trichet, faiz artırımının ne zaman yapılacağına ilişkin tarih vermeyi reddederken, ekonomi ve maliye çevrelerinde AMB yönetim kurulunun gelecek ayki ilk toplantısında artırım kararı alınabileceği tahminleri güçleniyor. 
     
     MERKEZ BANKACILARI BÖLÜNDÜ 
     Avrupa mali ve parasal birliğine üye ülkelerde Avro Kuşağı yüzde 2 gibi rekor düzeyde düşük faiz oranlarını 2003 yılı Haziran ayından bu yana değiştirmeyen AMB, faizlerin yükselmesini savunanlarla bir süre daha sabit tutulması gerektiğine inananlardan gelen karşıt baskılar altında bulunuyor. 
     Avro Kuşağı'nda yüksek enflasyon işaretlerinin görülmesine rağmen, ekonomideki canlanmanın yeteri kadar büyük ve sağlam olmadığını belirten işçi ve işveren örgütleri faiz oranlarını artırmanın ekonomik büyümeyi olumsuz etkileyeceğini savunuyorlar. 
     Faiz oranlarının bir süre daha sabit tutulması isteyen bu çevrelerin talepleri hükümetler düzeyinde önemli bir siyasi destek de buluyor. 
     Faizlerin artması gerektiğini savunanlarsa, ABD Merkez Bankası'nın yaklaşık 1 yıldan beri faiz oranlarını sürekli artırdığını, Japonya Merkez Bankası'nın da gelecek yıldan itibaren aynı yönde harekete geçeceğinin işaretlerini verdiğini hatırlatarak, AMB'nin de bu eğilime uymaması halinde, Avrupa'nın rekabet gücünün zarar göreceğinde ısrar ediyorlar. 
     AMB Yönetim Kurulu üyeleri arasında her iki görüşün de taraftar bulması bankanın politika belirlemesinin güçlüğüne işaret ediyor. 
     AMB Yönetim Kurulu üyelerinden, Almanya Merkez Bankası Başkanı Axel Weber bankanın harekete geçmek için enflasyon beklentilerinin denetimden çıkana kadar beklememesi gerektiğini savunurken, Yunanistan Merkez Bankası Başkanı Nikolas Garganas'ın harekete geçmeden önce enflasyon riskinin gerçek bir tehlike oluşturup oluşturmadığının iyice anlaşılana kadar beklemekten yana görüş açıklaması, merkez bankacılarının bölünmüşlmüğünün işareti olarak görülüyor. 
     
</TEXT>
</DOC>
