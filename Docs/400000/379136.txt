<DOC>
<DOCNO> 379136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/axsiy02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı itirazı 
</HEADLINE>
<TEXT>


ABD Dışişleri Bakanlığı, 2 Ermeni tasarısını kabul eden Komite Başkanı'na yazdığı mektupta, "Tasarı, Türkiye ile ilişkilerimizi olumsuz yönde etkiler" dedi 


ABD Dışişleri Bakanlığı yasama işlerinden sorumlu bakan yardımcısı Matt Reynolds, iki Ermeni tasarısını kabul eden ABD Temsilciler Meclisi Uluslararası İlişkiler Komitesi Başkanı Henry Hyde'a, kararların alındığı komite toplantısından önce bir mektup yazarak ABD yönetiminin tasarıların kabulüne karşı olduğunu bildirdi. 
Tasarılar, mektuba karşın kabul edildi. Reynolds mektupta, Bush'un, "Osmanlı İmparatorluğu'nun son günlerinde Doğu Anadolu'da meydana gelen trajik olayları", Ermenilerin "soykırımın 90. Yıldönümü" kabul ettiği 24 Nisan tarihli açıklamasında tanıdığını kaydetti. 

İlişkileri zedeler 
Mektupta, "Amerikan yönetiminin, bu iki tasarının kabul edilmesine kuvvetle karşı olduğu" ifade edildi. Reynolds, tasarıların tartışılmak üzere getirilmesinin, Türk - Amerikan ilişkilerini zedeleyeceği ve Ankara ile Erivan arasındaki ilişkilerdeki ilerlemeye zarar vereceğini belirtti. 
Mektupta, bu tasarıların, ABD ile Türkiye arasında, ABD'nin Doğu Akdeniz, Kafkaslar, Orta Asya ve Ortadoğu'daki geniş ulusal çıkarlarına ilişkin çabalara zarar vereceği belirtildi ve Türkiye'nin, bu bölgelerde bölgesel barış ve istikrarın sağlanmasında önemli rol oynadığına işaret edildi. 
Türkiye'nin Yukarı Karabağ problemine çözüm bulunmasında işbirliğinin önemine de işaret edilen mektupta, "Türkiye, demokratik bir Irak kurma çabalarımızda, İncirlik üssünün askerlerimizi desteklemek için kullanımı da dahil önemli destek veriyor" denildi. Reynolds, mektubunu, "Bu tasarıların kabulü, bütün bu çıkarlarımızı ters etkileyecektir. Bu tasarılara karşı çıkmanız çağrısında bulunuyorum" sözleriyle bitirdi. 


</TEXT>
</DOC>
