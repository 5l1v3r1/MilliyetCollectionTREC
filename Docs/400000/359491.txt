<DOC>
<DOCNO> 359491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/dunya/adun.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut 'Büyük Birader'de 
</HEADLINE>
<TEXT>


İngiliz polisi, Londra'yı kana bulayan teröristleri, kentteki bütün meydan, sokak ve istasyonları aralıksız gözetleyen dev kamera ağındaki kayıtlarından teşhis edecek 

Nevsal Elevli - Londra 


İngiliz güvenlik güçleri, Londra'daki El Kaide saldırısını düzenleyen teröristleri yakalamak için hummalı bir inceleme-soruşturma başlattı. İngiliz basını, polis şeflerinin bombalama faillerini bir an önce ele geçirmeye ant içtiğini ve bunun için her türlü fedak rlığı yapmaya kararlı olduklarını bildirdi. 
Soruşturmaya yakın kaynaklar ile eski istihbarat elemanlarının İngiliz gazetelerine verdiği bilgilere göre, İngiliz polisi 3 alanda belki de binlerce saat mesailerini alacak çok yönlü araştırmaya girişti. Bunların ilkini, Londra'nın pek çok bölgesine yerleştirilen yüz tanıma özelliğine de sahip güvenlik kameralarındaki görüntüler oluşturuyor. Bombacıların kameralar tarafından mutlaka görüntülenmiş olduğuna ve bu görüntülerin incelenmesi sonucunda teröristlerin teşhis edileceğine inanılıyor. Londra metrosunda 6 bin, tren istasyonlarında 1.800 ve belediye otobüslerinde de 5.200 kamera var. Güvenlik uzmanları, görüntüleri kare kare inceleyerek öncelikle bombaların nereye yerleştirildiğini, ardından da bombacıyı bulmaya çalışacak. Bu çalışma binlerce saatlik kamera görüntüsünün hassasiyetle taranmasını gerektiriyor. Uzmanlar bu işlemin haftalar alabileceğini belirtiyorlar. 
Ardından cep telefonu kayıtları incelenecek. Bombacıların olası konuşmalarının izleri bulunmaya çalışılacak. Ayrıca elektronik posta trafiği inceden inceye taranacak. 
Bir başka önemli inceleme ise sahada, bombaların patladığı alanda yapılacak. Bu çalışmada adli tıp uzmanlarının mahareti büyük önem taşıyor. Enkazdan çıkarılacak en küçük kanıt çok önemli ipuçları verebilir. Eğer patlamalar intihar bombacısı tarafından gerçekleştirilmişse DNA analizlerinden kimlik teşhisi yapılabilecek. 
Ayrıca terörizm suçundan hapiste veya gözaltında olanlar yeniden sorgulanacak, muhbirlerden taze bilgiler alınmaya çalışılacak. 


</TEXT>
</DOC>
