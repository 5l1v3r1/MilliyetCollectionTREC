<DOC>
<DOCNO> 371979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur48.html </URL>
<DATE> 2005/08/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Toplu görüşmelerin 2. turundan sonuç çıkmadı... 
</HEADLINE>
<TEXT>

     Memur Sendikaları Konfederasyonları ile Kamu İşveren Kurulu arasındaki görüşmelerin 2. turu sona erdi. Görüşmelere 24 Ağustos Çarşamba günü saat 10.00’da devam edilecek. 
     Devlet Bakanı ve Başbakan Yardımcısı Mehmet Ali Şahin başkanlığında Başbakanlık Merkez Binası’ndaki görüşme, yaklaşık 4 saat sürdü. 
     Memur-Sen Genel Başkanı Ahmet Aksu, toplantının sonunda yaptığı açıklamada, toplantının öğleden önceki kısmında gündem maddelerinin yeniden tartışıldığını belirterek, öğleden sonra da Kamu İşveren Kurulu’nun mali ve sosyal haklara ilişkin kendilerine önerdiği rakamların gündeme geldiğini söyledi. 
     Geçen yılki görüşmelerde mutabakata varılan maddenin uygulanan ve uygulanmayan kısımlarının incelendiğini dile getiren Aksu, inceleme sonunda 19 maddenin uygulandığı, 32 maddenin uygulanmadığı ve taslak halinde bulunduğunun hükümet yetkililerince ifade edildiğini belirtti. 
     Aksu, bu açıklamayla ilgili olarak Kamu-Sen ve KESK’in ortaya koyulan metne imza atmadığını, Memur-Sen ve Kamu İşveren Kurulu’nun ise metni imzaladıklarını bildirdi. 
     Kamu İşveren Kurulu’nun toplantıda mali ve sosyal haklarla ilgili önerilerini sunduğunu belirten Aksu, şu bilgileri verdi 
     "Kamu İşveren Kurulu’nun sunduğu rakam 2 katrilyon 689 trilyon. 
     Hükümetin teklif etmiş olduğu rakamın, kendi hesaplamalarına göre yüzde 8’lik bir rakam olduğu, 2005-2006 yılı için de yüzde 5 enflasyon tahmininde bulunduğu şeklindedir. Zaten hiçbir şekilde zam yapılmazsa 1.4 katrilyon lira bütçeye yük biniyor. Böyle olunca geçen yıla göre bu yıl ki artış 1.2 katrilyon lira ek bütçe anlamına geliyor. 
     Konfederasyonların vermiş olduğu rakamların yaklaşık yüzde 10’u bile değil bu rakam. Sayın bakanımızın enflasyonun üzerinde bir zam verilecektir ve buna da dikkat edilecektir. Bu konudaki gerekli çalışma başlatılacaktır şeklinde bir beyanı olmuştur." Aksu, Kamu İşveren Kurulu’nun verdiği bilgiler doğrultusunda sendikaların yeni bir değerlendirme yapacağını dile getirerek, "Maalesef taleplerimizin uygun görülmediği açık ve seçik olarak bizlere iletilmiştir" dedi. 
     Aksu, Çarşamba günü saat 10.00’da yapılacak üçüncü tur görüşmelere kendi sundukları rakamları revize ederek getireceklerini kaydetti. 
     Ahmet Aksu, mali hakların yanında özlük ve sosyal hakların görüşülmeye başlanmasını ve gündemin diğer maddelerine geçilmesini acil olarak talep ettiklerini ifade ederek, gerekirse kalan 10 günde üst üste toplantı yapabileceklerini söyledi. 
     
     2.5 ZAM ÖNERİSİ 

     Türkiye Kamu-Sen Genel Başkanı Bircan Akyıldız, Kamu İşveren Kurulu’nun, memur maaşları için gelecek yılın her bir 6 ayı için yüzde 2.5 zam önerdiğini bildirerek, "Yüzde 2.5 artı yüzde 2.5’luk bir zammı kesinlikle konuşmayacağız. Bunun ifade edilmesini bile üzüntüyle karşılıyoruz" dedi. 
     Akyıldız, Başbakanlık Merkez Bina’da yapılan toplu görüşmenin ardından gazetecilere yaptığı açıklamada, görüşmede yapılan değerlendirmelerde ortak nokta bulmakta zorlandıklarını söyledi. 
     Toplu görüşme masasına, tekliflerini gözden geçirerek oturduklarını anlatan Akyıldız, birçok taleplerini dondurduklarını ve bütçeye 7.9 katrilyon liralık ek yük getiren talepleri görüşmek istediklerini açıkladığını ifade etti. 
     Bütçeye 7.9 katrilyon lira ek yük getireceğini hesapladığı taleplerin, Kamu İşveren Kurulu yetkililerince 10.6 katrilyon lira olarak ifade edildiğini kaydeden Akyıldız, kurulun, memur maaşlarına gelecek yılın her bir 6 ayı için yüzde 2.5 oranında zam önerdiğini bildirdi. 
     Bütçeden memur maaş artışı için 2.7 katrilyon lira ödenek ayrıldığının anlatıldığını aktaran Akyıldız, ancak yetkililerin, maaşlara hiç zam yapılmasa dahi, bütçeden ayrılan payın, bir önceki yıla göre 1.4 katrilyon lira artacağını ifade ettiklerini söyledi. 
     Akyıldız, şunları kaydetti 
     "Bize, 2006 yılı için uygulanacak artışı ’ister denge tazminatı, ister maaş zammı olarak uygulayın ister taban aylık katsayısını yükseltin, isterseniz aylık katsayıyı yükseltin, nasıl kullanırsanız kullanın, elinizdeki para 1.3 katrilyon lira olacaktır’ denilmiştir. 
     Bize göre bu yanlıştır. Kabul edilmesi mümkün değildir. Siyasi iradeye bu teknik değerlendirmenin eksikliğinden bahsederek, konunun siyaseten bir kez daha değerlendirilmesini, bu teklif karşısında bizim de kendi değerlendirmemizi yapabilmemiz için ara verilmesini talep ettik. 
     Çarşamba günü saat 1.00’da tekrar toplanacağız. Ama, şunu söylemek istiyorum. Yüzde 2.5 artı yüzde 2.5’luk bir zammı kesinlikle konuşmayacağız. Bunun ifade edilmesini bile üzüntüyle karşılıyoruz, teklif edilmesini değil, ifade edilmesini bile..." Akyıldız, "3 yıllık mali programda kamu çalışanlarına ayrılan payın 2006 yılı için yüzde 7.4 oranında açıklandığını" iddia ederek, "Bunun masada hiçbir ilgili ve yetkili resmi ağızdan açıklanmadığı ifade edilmiştir" dedi. 
     Her şeyi göze aldıklarını belirten Akyıldız, siyasi iradenin bunu dikkate almasını istedi. 
     Akyıldız, gelecek turda, siyasi iradeden kamu çalışanlarını rahatlatacak bir teklif beklediklerini bildirerek, bunu görmeleri halinde görüşmelerin istenilen noktaya taşınacağını ifade etti. 
     
     KESK GENEL BAŞKANI’NIN DEĞERLENDİRMESİ 

     KESK Genel Başkanı İsmail Hakkı Tombul ise geçen hafta hükümetin tutumunun, "kamu emekçilerinin sorunlarını çözme noktasında umut vermediğini söylediklerini" ifade ederek, "Maalesef içerideki tutum da bunu destekler niteliktedir" dedi. 
     Tombul, geçen yılki toplu görüşmelerde üzerinde mutabakata varılan, ancak gereği yapılmayan 33 maddeyi, hükümetin Kamu Personel Kanunu’na "havale ettiğini" kaydederek, bunu kabul edemeyeceklerini belirtti. Kamu personel reformunu KESK’in kabul etmediğini tekrarlayan Tombul, hükümetin, geçen yıl verdiği sözleri tutmadığını savundu. 
     Bürokratların, ekonomik ve sosyal haklarına ilişkin ortaya koyduğu rakamın, "kamu emekçileriyle alay edecek düzeyde olduğunu" söyleyen Tombul, gelecek yılın her bir 6 ayı için yüzde 2.5 zam önerildiğini belirtti. Bu oranı asla kabul etmeyeceklerini bildiren Tombul, hükümetten yeni bir öneri getirmesini istediklerini ifade etti. 
     Gelinen aşamayı yetkili kurullarında değerlendireceklerini kaydeden Tombul, "Önümüzdeki günlerde KESK, bugünkünden daha büyük ve kararlı eylemlerini sürdürecektir. Demokratik direniş hakkımızı kullanacağımızdan hiç kimsenin şüphesi olmamalıdır" diye konuştu. 
     Tombul, bir soruyu yanıtlarken, "yüzde 8.1" olarak ifade edilen konunun, ödeneklerdeki artışla ilgili olduğunu bildirerek, şunları kaydetti 
     "Zaten bürokratlar, kamu çalışanlarına hiç zam yapılmasa dahi, önümüzdeki yıl ödeneklerin 1.4 katrilyon lira artacağını belirtmektedir. Yani, 2.8 katrilyon lira ödenek ayrıldığı söyleniyor. 
     Bunun 1.4 katrilyon lirası hiç zam yapılmasa bile harcanacak rakamdır. 
     Geriye kalan, ücret zammı diye ifade edilen rakam ise 1.4 katrilyon civarındadır. Bu da yüzde 5 gibi bir orana denk gelmektedir. Seyyanen zamlarla ilgili değerlendirme de bu ödeneğin içindedir. ’Eğer bu zam oranlarından özveride bulunursanız seyyanen zam gündeme gelir’ denilmektedir. Bu KESK açısından kabul edilemez, tartışılamaz bir konudur." Tombul, hükümetin teklif ettiği şekilde bir artış yapılması durumunda emeklilerin yararlanıp yararlanmayacağı sorusu üzerine, "Öneriyi nasıl getirdikleri henüz belli değil. Sadece ödenekle ilgili bir şey getirilmiştir. Maaş artışı olursa emekliler yararlanacak, ama bunu bir tazminat gibi verirlerse emeklilerin yararlanma olanağı olmuyor" dedi. 
     
</TEXT>
</DOC>
