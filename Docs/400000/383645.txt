<DOC>
<DOCNO> 383645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo30.html </URL>
<DATE> 2005/10/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Galatasaray'da Sabri'ye 3 hafta koşmak bile yasak... 
</HEADLINE>
<TEXT>

     Trabzonspor'u 4-1 yenerek Turkcell Süper Ligi'nde liderliğini sürdüren Galatasaray, Kayseri Erciyesspor ile 16 Ekim Pazar günü oynayacağı lig maçının hazırlıklarına ara vermeden başladı. 
     Teknik direktör Eric Gerets yönetiminde yapılan ve 1 saat süren antrenmana sakat ve milli takımlara giden oyuncular nedeniyle toplam 13 futbolcu katıldı. Çalışmada sadece Hakan, Ayhan, Uğur, Zafer, Volkan, Suat, Yalçın, Cihan Can, Fevzi ve Barbaros yer alırken, sakatlığı bulunan Altan, Cihan ve Hasan Kabze takımdan ayrı koşu yapmakla yetindi. 
     Gerets, tek pas çalışmasının ardından kısa süreli çift kale maç yaptırdığı futbolcularına, idmanın bitiminde şut attırdı. 
     Belçikalı teknik adam, yardımcıları ve futbolcuların, Trabzonspor galibiyeti nedeniyle bir hayli neşeli olduğu dikkat çekti. 
     155 gün sonra ligde golle buluşan Hakan Şükür de antrenman sonrasında kızı Buse ile saha içinde oynadı. 
     
     SABRİ'DEN KÖTÜ HABER 
     Galatasaray'ın genç oyuncusu Sabri'ye 3 hafta koşmak yasaklandı. 
     Tromsö maçının son dakikasında sakatlanan futbolcunun sağ diz yan bağlarında esnemenin yanı sıra, MR'ın haricinde ayrıca çekilen tomografisinde sağ diz tibiasında kompresyon kırığı tespit edildi. Kulüp doktoru Murat Çevik, bu futbolcunun 3 hafta koşu yapamayacağını dile getirerek, ''Darbe biraz aşağıda olsaydı, yürümesi bile sakıncalı olabilirdi. 3 hafta sonra yapılacak kontrolden sonra durumu kesinlik kazanacak'' dedi. 
     Altan'ı Kayseri Erciyesspor maçına yetiştirmek için büyük çaba harcadıklarını anlatan Dr. Çevik, ''Altan'da tendinit Tendonunda su toplama var. Tedavisini sürdürüyoruz. Milli maç arasında sonrasına yetiştirmeye çalışıyoruz'' diye konuştu. Murat Çevik, Hasan Kabze ve Cihan'ın ise durumlarının iyi olduğunu kaydetti. 
     Öte yandan, Trabzonspor maçında adalesine kramp giren Orhan antrenmana katılmayarak dinlendi. 
     Galatasaray, Kayseri Erciyesspor maçının hazırlıklarını yarın çift antrenmanla sürdürecek. 
     
</TEXT>
</DOC>
