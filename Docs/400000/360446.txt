<DOC>
<DOCNO> 360446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy19.html </URL>
<DATE> 2005/07/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mumcu'dan hükümete eleştiri... 
</HEADLINE>
<TEXT>

     Anavatan Partisi Genel Başkanı Erkan Mumcu, ''Devlet adamı pozlarında konuşan arkadaşlarımız, padişah fermanı pozisyonunda konuşan arkadaşlarımız, içinde yaşadığımız gerçeğin zerresinden bile haberdar değil. Bir takım gösterge değerlerini önlerindeki kartondan veya camdan okuyarak kendilerini ve Türkiye'yi avutuyorlar'' dedi. 
     Mumcu, Ekonomistler Platformu tarafından düzenlenen ''7. Ekonomi Politikaları Zirvesi''ndeki konuşmasına, Prof Dr. Eser Karakaş'ın Türkiye'nin insani gelişmişlik sıralamasında bazı siyasetçilerin 2023 yılında 10. sırada yer alabileceğine ilişkin görüşlerini gerçekçi bulmadığına ilişkin sözü üzerine, ''Huyumdur hiçbir meydan okumaya dayanamam. Hedef koyacaksanız zaten kolay olabilir olanı seçmemelisiniz. Gerçekçi ol, imkansızı iste diye bir söz vardır. Ben buna inanırım kaldı ki bu, imkansız değil'' diyerek başladı. 
     Mumcu, Türkiye'nin rekabet üstünlüğünü yaratıcılık üstüne kurabilirse 2023 yılında ilk 10'da olabileceğini söyledi. 
     1990'lı yıllar boyunca başlayan, 2000'li yıllarda da devam eden ekonomi konuşmaların ''asap bozucu'' konuşmalar haline geldiğini dile getiren Mumcu, ''4 tane göstergeden ibaret, 4 göstergenin birbirleriyle ilişkisini yıllar itibariyle değişmelerini göstererek bir ekonomi bilgi alanı tasarlandı ve oralarda rakamları en iyi ezberleyip, ilişkileri kendince en iyi kuranlar, bu ülkede ekonomi dehası gibi muamele görüyorlar'' diye konuştu. 
     ''Borçlanmanın GSMH'ye oranı, vergi gelirlerin GSMH'ye oranı gibi 15 kelime ya da cümleden ibaret bir dil kurulduğunu'' belirten Mumcu, şöyle devam etti 
     ''Bu dil içinde konuşmaya bayılıyorlar. En komik olanı da bu dili bile öğrenemeyen siyasetçilerin bunun üstünden ekonomik deha pozları takınmaları hakikaten çok iç burkan bir şey. Çünkü ülkede yaşayan insanların kaderlerini ellerine emanet olarak almış olan siyasetçilerin, bu ülkede giderek artan, derinleşen ve vahşileşen yolsuzluk, yoksulluk karşısında konuyla hiç alakası olmayan ezberlenmiş 15 cümleden ibaret sözleri 15 yıldır tekrar ediyor olmaları biraz bunaltıcı, biraz da iç bulandırıcı. Birilerinin buna itiraz etmesi gerekiyor.'' Mumcu, IMF ve Dünya Bankası'nın önerdiği borçlanmanın sürdürülebilirliğine ayarlanmış çözümlerin bunaltıcı ve iç bulandırıcı etkiyi daha da derinleştirdiğini savundu. 
     ''Türkiye'ye düpedüz Mozambik, Tanzanya muamelesi yapılıyor'' diyen Mumcu, Türkiye'nin yeni ülke müdahalesi denilen stratejinin farkına varmak zorunda olduğunu anlattı. 
     
     ''UCUZA ÜRETTİĞİMİZİ UCUZA SATIYORUZ'' 
     Türkiye'nin hala ucuza üretebildiklerini ucuza satarak ayakta durmaya çalışan bir ülke pozisyonda olduğunu belirten Mumcu, Türk ekonomisinin yabancı sermayeye sağladığı akıl dışı arbitraj imkanlarıyla Türkiye kaynaklarının vahşi bir şekilde sömürülmesine seyirci kaldığını ileri sürdü. 
     İhracata dayalı kalkınma stratejisi denilen şeyin özünün bu olduğunu ifade eden Mumcu, şöyle devam etti 
     ''Bu Türkiye ihracat yapmasın demek değil. Türkiye dış ticarette avantajlı pozisyona gelmesin demek değil, ama en ucuza üretebildiğini, en ucuza satmak sürdürülebilir bir yöntem değil. Bu apaçık bir sömürü düzeni. Bugün var zannettiğimiz rekabet asla sürdürülebilir değil, geleceği yok.'' Türkiye'nin kalkınması için kaynağa değil, liderlere ihtiyaç olduğunu dile getiren Mumcu, bütün ülkelerin kalkınmasının o ülkedeki kaynaklarla olmadığını, o ülkenin sahip bulundukları kaynakları iyi yöneten liderlerle mümkün olduğunu anlattı. 
     2023'ün bir hedef için doğru bir zaman olduğunu belirten Mumcu, şöyle devam etti 
     ''Türkiye'nin eğer bir 2023 hedefi olacaksa bu hedefin odağında, merkezinde mutlaka eğitim olmalıdır. Türkiye 2023'te Cumhuriyet'in 100. yıl olarak anılmaya yaraşır bir yere varmayı istiyorsa, bugünden başlayarak yarın sabaha kadar eğitim sistemini tümüyle değiştirmeye mecburdur. Türkiye'nin bugün karşı karşıya bulunduğu en acil mesele eğitim sistemini yıkıp yeniden yapmaktır. Üstüne basa söylüyorum yıkıp yeniden yapmaktır. Yıkmadan yapmanın da imkanı yoktur.'' Bu sorunun Türkiye'nin önünde dev gibi durduğunu, ama hiç kimsenin buraya bakmadığını savunan Mumcu, ''Hala büyük devlet adamı pozlarında konuşan arkadaşlarımız, padişah fermanı pozisyonunda konuşan arkadaşlarımız, içinde yaşadığımız gerçeğin zerresinden bile haberdar değil. Önlerinden camdan kartondan bir takım gösterge değerlerini okuyarak kendilerini ve Türkiye'yi avutuyorlar'' diye konuştu. 
     ''Bugünkü ekonomik iyileşme filmini daha önce gördüklerini'' belirten Mumcu, ''Bu kortizonlu sistem, iskeletin etrafında bir rahatlama, bir gevşeme yaratıyor, ama iskeleti çürütüyor. Bağışıklık sistemini çürütüyor. Gözümüzü dört açmak ve bir şeyler yapmak zorundayız'' dedi. 
     Mumcu, kendisinin Milli Eğitim Bakanlığı yaptığı dönemdeki çalışmalarla ilgili bir soru üzerine de ''Kabine üyesi olmak demek hükümetin her şeyinden sorumlu olmak demek değildir'' diye konuştu. 
     
     SOSYAL GÜVENLİK YASASI 
     Türkiye'de sosyal güvenlik reformunun tartışıldığını, bu reformun yapılmasını en çok isteyenlerden biri olduğunu ifade eden Mumcu, ''Siyasete girdiğim günden beri bunu söylüyorum. Sosyal güvenlik reformu diye diye IMF'nin dayattığının, aynen tasdik etmenin bir adım ötesine gidilemiyor. Niçin Bu akıl dışı, anlamsız, bu aptal borçlanma politikasını sürdürmek için'' dedi. 
     Mumcu, Teşvik Kanunu'nu için de ''Bütün millete bedeli çok ağır ödetilecek'' diye konuştu. 
     Mumcu, konuşmasının bitiminde bir gazetecinin Mumcu'nun konuşması sırasında kullandığı ''Padişah'' kelimesiyle kimi kastettiğini sorması üzerine, ''Türk siyasetinde çok örneği vardır, onu bulmak sizin işiniz, derdim polemik yapmak değil'' dedi. 
     Mumcu, siyasetçilerin milletine caka yapmaması gerektiğini düşündüğünü de belirterek, siyasetçilerin samimi olmalarının çok önemli olduğunu söyledi. Mumcu, ''Başbakan Erdoğan'ı samimi buluyor musunuz'' sorusu üzerine ise ''Siyasetçiyim, siyaset yorumcusu değilim'' dedi. 
     
</TEXT>
</DOC>
