<DOC>
<DOCNO> 393206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas20.html </URL>
<DATE> 2005/11/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İşte küresel seks araştırması Türkler evlilik dışı sekste birinci 
</HEADLINE>
<TEXT>

     WASHİNGTON ANKA 

Türkler, evlilik dışı seks konusunda dünya birincisi oldu. Dünyanın önde gelen prezervatif yapımcısı Durex tarafından gerçekleştirilen "2005 Küresel Seks Araştırması", dünyanın "en seksi" ülkesinin Yunanistan olduğunu gösterdi. Yunanlılar yılda 138 kez, Türkler ise 111 defa cinsel ilişki kuruyor. Türklerin ortalama olarak 14.5 kişi ile seks yaptıkları belirlenirken evlilik dışı sekste birinci oldukları da anlaşıldı. 
     Dünyanın önde gelen prezervatif üreticilerinden Durex tarafından, aralarında Türkiye’nin de bulunduğu 41 ülkede 317 bin kişinin katılımı ile gerçekleştirilen "2005 Küresel Seks Araştırması", dünya çapındaki cinsel tutum ve davranışları ortaya koydu. 
     Halkın yılda 138 defa seks yaptığı Yunanistan’ın "dünyanın en seksi ülkesi" ilan edildiği araştırmada Hırvatistan 134 defa ile ikinci, Sırbistan da ise, 128 defa ile ikinci oldu. Türkiye de "yılda 111 kez" ile Fransa, İngiltere ve ABD gibi ülkelerin arkasında 13’üncü sırada yer aldı. 
     Türünde dünyanın en büyük araştırması olduğu belirtilen Durex araştırmasına katılan yetişkinlerin yarısına yakın bir bölümü, seks hayatından hoşnutluk dile getirirken erkeklerin daha az mutlu oldukları ortaya çıktı. İlk seks deneyiminin, 17.3 yaşta yaşandığı belirlenirken sekse giderek daha erken yaşta başlandığı görüldü. 
     
     SEKS EĞİTİMİ 

     Dünya ortalaması olarak insanlar, ilk cinsel eğitimi 13.2 yaşında alıyor. Cinsel eğitim en erken Almanya’da veriliyor. Alman çocuklarına ortalama olarak 11.3 yaşında ilk kez cinsel eğitimi veriliyor. Ortalama yaş, Avusturya ve Hollanda’da 11.9 yaş olarak hesaplandı. Türkiye’de ilk cinsel eğitim ise 14.6 yaşında alınıyor. En geç yaştaki seks eğitimi ise, Vietnam 16 , Hindistan 15.6 ve Çin’de 15.1 gerçekleşiyor. 
     
     
     İLK SEKS DENEYİMİ 

     İnsanlar, ortalama olarak ilk seks deneyimini 17.3 yaşında yaşıyor. Ancak, araştırmaya katılanların yüzde 35’i, ilk kez 16 yaşına ulaşmadan seks yaptıklarını belirttiler. 
     Kadınlar, erkeklerden önce seks yapıyor. En erken yaşta seks, İzlanda’da oluyor. İzlanda’da gençler, 15.6 yaşında iken seks ile tanışıyor. 
     Bu yaş, Almanya’da 15.9, İsveç’e 16.1, Danimarka’da ise 16.1 olarak saptandı. Buna karşın, Hindistan, Vietnam ve Endonezya, ilk seks tecrübesinin en geç yaşandığı ülkeler oldu. Hindistan’da gençler 19.8, Vietnam’da 19.6, Endonezya’da ise 19.1 yaşında ilk kez seks yapıyor. Türkler ise, ilk cinsel ilişkiyi ortalama 17.9 yaşında kuruyor. 
     
     SEKS SIKLIĞI 

     Dünya ortalaması olarak insanlar, yılda 103 kez cinsel ilişkiye giriyor. En çok seksi 35-44 yaş grubu yapıyor. Bu grupta yılda 112 defa seks yapılıyor. 25-34 yaşındaki gençler ise, yılda 108 defa cinsel ilişki kuruyor. 
     
     KOMŞU BUNDA DA ÖNDE 

     En çok seks Yunanistan’da yapılıyor. Yunanlılar, yılda ortalama olarak 138 defa cinsel ilişkide bulunuyor. 
     Yunanlıları, 134 defa ile Hırvatlar, 128 defa Sırplar ve 127 defa ile Bulgarlar izliyor. 
     Türkiye’de ise, yılda ortalama olarak 111 defa seks yapılıyor. Böylece, Türkiye, Fransa, İngiltere ve ABD gibi ülkelerin arkasında 13’üncü sırada yer aldı. Fransızlar yılda 120, İngilizler 118, ABD’liler ise 113 defa seks yapıyor. 
     En az seks Japonya’da yapılıyor. Japonlar, yılda sadece 45 kez seks yapıyor. Cinsel birleşmelerin sayısı, Singapur’da 73, Hindistan’da 75, Endonezya’da ise 77’de kaldı. 
     
     SEKS PARTNERİ SAYISI 

     Durex araştırması ayrıca, insanların ortalama olarak 9 seks partneri olduğunu da ortaya koydu. Seks partnerleri sayısı açısından Türkiye, ilk sırada yer alıyor. Türklerin yaşam boyu 14.5 kişi ile seks yaptıkları belirlendi. 
     Bu sayı, Avustralya’da 13.3, Yeni Zelanda’da 13.2, İzlanda’da ise, 13 olarak gerçekleşti. Hong Kong’da insanların yüzde 65’I ise sadece bir kişi ile seks yaptı. 
     Halkın az sayıda seks partnerine sahip olduğu ülkeler arasında Hindistan 3 , Çin 3.1 ve Vietnam 3.2 yer alıyor. 
     
     SEKS YAPILAN YERLER 

     Yatak odası dışında en çok seks arabada yapılıyor. 
     Arabada seks yüzde 50 ile ilk sırada yer alırken tuvalet yüzde 39 ikinci, ebeveyn yatağı yüzde 36 üçüncü ve parklar yüzde 31 ile dördüncü sırada yer alıyor. Bu arada, İtalyanların yüzde 82’si arabada seks yaptıklarını bildirirken parkları en çok Avustralyalılar yüzde 54 
     tercih ediyor. Bu arada, Türklerin yüzde 22’sinin okulda seks yaptığı da ortaya çıktı. 
     
     TÜRKLER EVLİLİK DIŞI SEKSTE BİRİNCİ 

     Durex araştırmasına katılanlara çeşitli cinsel tecrübeleri de soruldu. Buna göre, dünya çapında yetişkinlerin yüzde 44’ü bir gecelik seks yaptı. Evlilik dışı ilişkiler konusunda ise, Türkler ilk sırada geliyor. 
     Türklerin yüzde 58’i, evlilik dışı ilişkilerinin olduğunu bildirdi. Norveçliler ise, bir gecelik seks konusunda birinciliği elde tutuyor. Norveç’te de yetişkinlerin yüzde 70’i bir gecelik seks yaptıklarını söyledi. 
     Bu arada, "aykırı deneyimlere" gelince Türklerin sadece yüzde 13’ü "toplu seks" yaptı. Araştırmaya göre Eşcinsel seks yaşayan Türklerin oranı da yüzde 7 oldu. 
     
     KORUMASIZ SEKS 

     İnsanlar, yüzde 47 gibi yüksek bir oranda korunmadan cinsel ilişkiye giriyor. En az koruma önlemini alan uluslar arasında Norveçliler yüzde 75 , Yunanlılar yüzde 70 ve İsveçliler yüzde 66 bulunuyor. Bu oran, Türkiye’de yüzde 40 olarak gerçekleşti. En az riski ise, Hintliler yüzde 21 , Hong Konglular yüzde 24 ve İspanyollar yüzde 27 
     alıyor. 
     
</TEXT>
</DOC>
