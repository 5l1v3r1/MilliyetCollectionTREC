<DOC>
<DOCNO> 399259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko07.html </URL>
<DATE> 2005/11/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ödenecek emlak vergisine sevinmeli mi üzülmeli mi 
</HEADLINE>
<TEXT>

     Yorum Serbülent Bayrak Referans Gazetesi 

Emlak vergisi ilke olarak, arazi ve bina sahiplerinden arazi ve binaların kira veya servet değerleri göz önünde tutularak alınan vergilerdir ve 2002 yılından sonra 2006 yılında da yeni takdir edilen matrahlar ile yeni belirlenecek oranlar üzerinden bu vergiyi ödeyeceğiz. 
     Ancak, tespit edilen yeni ve yükseltilmiş emlak vergisi değerleri yöre ve semtler itibariyle bir adaletsizlik ortaya çıkarmış olduğundan kamuoyundan tepki görmüş ve çok sayıda insanı ilgilendiren bu vergi ile ilgili adaletsizliği konu alan haberler gazetelerin ekonomi sayfalarının manşetlerine taşınmış durumda. 
     Tek Çözüm Yasal Düzenleme Bina, arsa ve araziler için tespit edilecek emlak vergisi tutarları konusunda şu an için hukuki yönden yapılacak bir şey maalesef bulunmuyor. Çünkü, yeni tespit edilen değerler için dava açma süreleri geçirilmiş ve kanuni yollar tüketilmiş durumda. İşin ilginç yanı emlak vergisi uygulamasında, vergiyi ödeyen mükelleflerin tespit edilen vergi tutarına karşı dava açma hakkı bulunmuyor. Dava açma hakkı olanlar ile dava edilebilecek konular ise aşağıdaki gibi - Binalara ilişkin olarak tespit ve Resmi Gazete ile de ilan olunan bina metrekare inşaat maliyetleri için dava açma hakkı Türkiye Ticaret, Sanayi, Deniz Ticaret Odaları ve Ticaret Borsaları Birliği’nde. Dava açma süresi Resmi Gazete ilanından itibaren 15 gün ve dava mercii Danıştay. 
     - Arsa ve arazilere ilişkin takdir edilen değerler için dava açma hakkı ise kendilerine karar tebliğ edilen ticaret ve ziraat odaları gibi daire, kurum, teşekküller ile ilgili mahalle ve köy muhtarlıklarında. Dava açma süresi on beş gün ve dava mercii Vergi Mahkemeleri. Vergi mahkemelerince verilecek kararlar aleyhine on beş gün içinde Danıştay'a da başvurulabiliyor. 
     Sonuç olarak, son ana kadar her hangi bir yasal değişiklik yapılmaz ise tespit edilen emlak vergisi değerlerini 2006 yılında zorunlu olarak ödeyeceğiz. Peki zamlanan emlak vergisi tutarlarını ödeyerek bu vergiden kurtulacak mıyız Bu sorunun cevabı maalesef hayır. Çünkü bina, arsa ve araziler için ödeyeceğimiz emlak vergileri diğer bazı vergiler için de önem arz ediyor. Sizler için, emlak vergisine esas olan değerlerin ilgilendirdiği bazı mali yükümlülükleri aşağıya aldık. 
     
     Gelir Vergisi Yönünden 

     Gelir Vergisi Kanunu’nda yer alan ve emsal kira bedeli esası olarak adlandırılan uygulama uyarınca bina ve arazilerin kiraya verilmesi halinde, kira bedeli emsal kira bedelinden düşük olamıyor. Bina ve arazi için emsal kira bedeli olarak ise, yetkili özel merciilerce veya mahkemelerce takdir ve tespit edilmiş bir kira bedeli mevcut değilse emlak vergisi değerinin yüzde beşi dikkate alınıyor. Dolayısıyla, bedelsiz ya da düşük bedelli kiralamalarda, belli şartlarla bina ya da arazinin emlak vergisi değeri önemli hale gelebiliyor ve bu bedel üzerinden vergi hesaplanabiliyor. Örneğin, bir baba kendisine ait işyerini oğluna bedelsiz olarak kullandırması halinde, emlak vergisi değerini esas almak suretiyle emsal kira bedeli üzerinden vergi hesaplayarak ödemek zorunda. 
     Yine aynı kanun uyarınca, gayrimenkullerin iktisap tarihinden başlayarak dört yıl içinde elden çıkarılmasından doğan kazançlar değer artış kazancı olarak gelir vergisine tabi bulunuyor. İktisap tarihinden itibaren dört yıl içinde satılan gayrimenkulün emlak vergisi değerinin düşük olması ve tapu harcına esas alınacak bedelin de bu değer esas alınarak beyan edilmesi halinde ortaya çok yüksek tutarda bir kazanç çıkabilecek ve yine yüksek tutarda gelir vergisi ödenmesi gerekebilecektir. 
     
     Tapu Harcı Yönünden 

     Alım-satıma konu edilecek gayrimenkul için hem satıcı hem de alıcı için binde on beş oranında tapu harcı ödeme zorunluluğu bulunuyor. Tapu harcına esas alınan değer ise emlak vergisi değerinden düşük olamıyor. Bir başka deyişle, tapu harcında esas olan gerçek alım-satım değeri olmakla beraber, bu değer emlak vergisi değerinden düşük beyan edilememektedir. 
     
     Veraset ve İntikal Vergisi Yönünden 

     Gayrimenkul sahibinin ölümü ya da gayrimenkulün bağışlanması halinde mirasçılar ya da kendisine bağışta bulunulanlar için beyan edilerek ödenmesi gereken veraset ve intikal vergisi de emlak vergisi değeri esas alınarak hesaplanıyor. 
     Emlak vergisi değerlerinin çarpıklığı konusunda gazete ve televizyonlarda sık sık Hakkari-İstanbul kıyaslaması yapıldı. Hakkari için tespit edilen değeri bilemiyorum ama söylendiği gibi bu iki il için tespit edilen değerler birbirine yakın tutarlarda ise, Hakkari ile İstanbul illerinde gayrimenkulü bulunan iki ayrı vatandaşımızın vefat etmesi halinde, mirasçılar hemen hemen aynı tutarda veraset ve intikal vergisi beyan ederek ödemek zorunda kalacak. Tabi aynı durum yapılacak bağışlamalar için de geçerli. 

     
</TEXT>
</DOC>
