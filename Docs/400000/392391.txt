<DOC>
<DOCNO> 392391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonsiy02.html </URL>
<DATE> 2005/11/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Siyasette futbolcu liderler çoğalıyor... 
</HEADLINE>
<TEXT>

     Türk siyasetinde "futbolcu" liderler çoğalıyor. 
     İETT’de futbol oynayan Başbakan Recep Tayyip Erdoğan’ın ardından kamuoyunda genelde "polisliği" ile bilinen DYP Genel Başkanı Mehmet Ağar’ın da uzun süre futbol oynadığı ortaya çıktı. 
     Edinilen bilgilere göre orta öğretimini İstanbul Haydarpaşa Lisesi’nde tamamlayan Ağar’ın lise yıllarında Beylerbeyi genç takımında oynadığı kaydedildi. 
     Lisenin ardından Ankara Üniversitesi Siyasal Bilgiler Fakültesi’ne devam eden Ağar’ın üniversite döneminde de futbol hayatının sürdüğü öğrenildi. 
     İlk etapta üniversitelerarası futbol maçlarında oynayan Ağar’ın, Ankara 1. Amatör Küme’de Mülkiyespor forması ile dört sene ter döktüğü ortaya çıktı. 
     Koyu bir Galatasaray taraftarı olarak bilinen Ağar, futbol yaşantısına ilişkin bu bilgileri şöyle anlattı 
     "Lisedeyken Beylerbeyi genç takımında oynamıştım. Ondan sonra üniversiteye, Ankara’ya Siyasal Bilgiler Fakültesi’ne geldiğimde o zaman üniversiteler arası futbol maçlarında oynadığımız gibi, Ankara Amatör Küme’de 4 sene oynadım, Mülkiyespor’da. Birinci Amatör Küme’de 4 sene futbolculuk hayatımız var. Okul bitince mecburen bıraktık." 

ANKA 
     
</TEXT>
</DOC>
