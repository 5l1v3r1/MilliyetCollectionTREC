<DOC>
<DOCNO> 353355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/ekonomi/eko03.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatandaşın hiç olmazsa cenazesi Mercedes'le taşınsın' 
</HEADLINE>
<TEXT>


ŞAKİR AYDIN İstanbul 

Başbakan Recep Tayyip Erdoğan, belediye başkanlığı döneminde Mercedes otomobile binemeyen vatandaşların hiç olmazsa öldüklerinde cenazeleri Mercedes'le taşınsın diye Cenaze İşleri'ne Mercedes marka araçlar aldığını söyledi. Türkiye'de yapılan yatırımların mahçup etmeyeceğini belirten Erdoğan, Mercedes - Benz yöneticilerine Türkiye'de otomobil ve minibüs üretmeleri çağrısında bulundu. 
Erdoğan, "Ülkemde taş üstüne taş koyanın başımız üstünde yeri vardır. Her yeni yatırım her yeni açılışla bu ülke adım adım geleceğini inşa ediyor" dedi. Otomotiv sektörünün ciddi bir sıçrama yaptığını hatırlatan Erdoğan, "Yakın bir zaman 250 - 300 milyon dolarlık bir sektörken bugün 11 milyar dolarlık ihracata ulaştı. Bu yılın hedefi ise 15 milyar dolar" dedi. 

2 bin 500 kişi istihdam edilecek 
Kendisi için Mercedes - Benz'in buradaki açılışlarının bir anlamı bulunduğunu ve İstanbul Büyükşehir Belediye Başkanı olduğu dönemde İstanbul'da farklı bir otobüs markasının kullanıldığını anlatan Erdoğan, şunları kaydetti 
"O zaman bir karar verdim. Dedim ki, yıllardır bu ülkede bu otobüsler kullanılıyor. Öyleyse bir adım atalım, artık benim vatandaşım Mercedes otomobile binmeye başladı ama hepsi bunu yakalayamıyor, hiç olmazsa Mercedes otobüslere binsin. Türkiye'de ilk defa bir belediye olarak 500 civarında otobüs aldık. Dedim ki, bu da yetmiyor. Bir adım daha atalım. Artık hayatlarında Mercedes otomobil kullanmayanların, hiç olmazsa cenazelerini Mercedes araçlarla taşıyalım. Mercedes araçlardan cenaze araçları da yapmaya başladık." 
Erdoğan, yeni tesiste 2 bin 500 kişinin istidam edileceğini söyledi. 


</TEXT>
</DOC>
