<DOC>
<DOCNO> 394230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas15.html </URL>
<DATE> 2005/11/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İnternette yer almayan gazetenin geleceği yok 
</HEADLINE>
<TEXT>

     Gazetelerin online veya dijital hizmetleri olmaksızın gelecekleri bulunmadığı bildirildi. 
     İspanya’nın başkenti Madrid’de yapılan Dünya Gazeteciler Birliği WAN toplantısında medya yöneticileri, dijital gelecek için aldıkları önlemleri anlattılar. 
     Bu konuda büyük yatırım yapan gazetelerden İngiliz Guardian’ın dijital yayın direktörü Simon Waldman, tüm kuruluşu dijital geleceğe hazır hale getirmeye çalıştıklarını belirterek, şu anda yüzde 20 seviyesinde olan dijital faaliyetlerini 6-7 yıl içinde yüzde 80’e çıkarmayı hedeflediklerini kaydetti. 
     Bu yıl karlı hale gelen 15 internet sitesi, İngilizce konuşan ülkelerdeki okuyucuların büyük ilgisiyle karşılaşan Guardian, diğer İngiliz gazetelerinin internet sitelerinin önünde bulunuyor. 
     İspanya’nın ikinci en yüksek tirajına sahip El Mundo gazetesinin internet sitesi de günde 750 bin ziyaretçiyle Avrupa’nın birinci ve İspanyolca konuşulan ülkelerin en çok okunan online gazetesi konumunda bulunuyor. 
     El Mundo’nun internet sorumlusu Emilio Plana Hidalgo, 10 yıl önceki dijital stratejisinin 2003’ten itibaren karlı hale geldiğini ve 2004’te 1,3 milyon avro kar sağladığını belirtiyor. 
     Avusturya’nın Voralberger Nachrichten gazetesinin bölgesel direktörü Helmar Hipp de "gazete satışlarından elde edilen gelir düşerken, online iş ortamının büyümesine" dikkat çekiyor. 
     Avusturya gazetesi gelirlerinin yüzde 15’ini internet ve buna bağlı faaliyetlerden elde ediyor. 
     Madrid’de iki gün süren toplantı, WAN, Uluslararası Yazılı Basın Federasyonu IFPP ve Uluslararası Yayın Birliği Federasyonu IFRA 
     tarafından düzenlendi. 
     
</TEXT>
</DOC>
