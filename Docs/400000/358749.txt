<DOC>
<DOCNO> 358749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur33.html </URL>
<DATE> 2005/07/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Uçuruma yuvarlanan otomobilde bulunan 3 kişi zehirlendi mi 
</HEADLINE>
<TEXT>

     Antalya’nın Korkuteli İlçesi yakınlarında, geçen ay uçuruma yuvarlanan otomobilde ölü bulunan avukat İbrahim Etem Sel, arkadaşı Ömriye Yıldız ve oğlu Buğra Yıldız’ın, zehirlenerek öldürüldükleri yönünde ihbar alan Korkuteli Cumhuriyet Savcılığı, cesetlere otopsi yapılması için mezarların açılmasına karar verdi. 
     Alınan bilgiye göre, jandarma ve Korkuteli Cumhuriyet Savcılığı’na, 6 Haziran’da sabah saatlerinde Antalya-Korkuteli Karayolu’ndaki Cehennem Deresi mevkiinde yaklaşık 50 metre derinliğindeki uçurumda, kızına ait 07 AIF 70 plakalı otomobilde ölü bulunan Antalya Barosu avukatlarından İbrahim Etem Sel 54 , arkadaşı Ömriye Yıldız 36 ve oğlu Buğra Yıldız’ın 12 , zehirlenerek öldürüldükleri ve cinayete kaza süsü vermek amacıyla aracın uçuruma yuvarlandığı yolunda ihbarda bulunuldu. 
     Kimliği açıklanmayan bir kişi tarafından yapılan ihbarın yanı sıra avukat Sel’in ailesi de aynı yönde duyumlar aldıklarını belirterek, savcılığa başvurdu. 
     İhbarda, avukat Etem Sel’in vekil olduğu bir davayla ilgili olarak yanındaki kadın arkadaşı ve oğluyla zehirlenerek öldürüldüğü ve bulundukları aracın uçurumdan yuvarlandığı, olaya 6-7 kişinin karıştığının iddia edildiği belirtildi. 
     
     ANTALYA CUMHURİYET BAŞSAVCISI VURALOĞLU 
     Antalya Cumhuriyet Başsavcısı Osman Vuraloğlu, AA muhabirine yaptığı açıklamada, gelen ihbarla ailenin başvurusunu doğrulayarak, konunun Korkuteli Cumhuriyet Savcılığı’nca incelendiğini ve cesetlere otopsi yapılması için mezarların açılması kararının alındığını bildirdi. 
     Vuraloğlu, yazışmaların tamamlanmasının ardından Avukat İbrahim Etem Sel’in Antalya’da bulunan, Ömriye Yıldız ve oğlu Buğra’nın ise Bursa’da bulunan mezarlarının açılacağını ve cesetlere otopsi yapılacağını söyledi. Başsavcı Vural, iddiaların kapsamlı olarak araştırıldığını kaydetti. 
     6 Haziran’da Cehennem Deresi mevkiindeki uçurumda otomobilde ölü 
     bulunan avukat Sel, Ömriye ve Buğra Yıldız’ın üzerlerinden kimlik ve hiçbir belge çıkmamış, ölen kişilerin kimlikleri, araç plakasından otomobilin sahibi olduğu tespit edilen Etem Sel’in kızı Şafak Günseli’nin teşhisi sonucu belirlenebilmişti. 
     
</TEXT>
</DOC>
