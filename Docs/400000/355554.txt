<DOC>
<DOCNO> 355554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/bnba.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Duncan'ın öfkesi 81-74 
</HEADLINE>
<TEXT>


NBA'de 2004 - 2005 sezonu Play - Off final serisinin yedinci maçında Detroit Pistons'ı süper pivotu Tim Duncan ile geçen San Antonio Spurs, 4 - 3'lük avantajla tarihindeki üçüncü şampiyonluğa ulaştı 

METE AKTAŞ 


Profesyonel sporların en temel ve belki de en acı gerçeği dün diye bir şeyin olmamasıdır. Profesyonel sporlarda sadece bugün ve bugün elde edilen başarılar vardır. Eğer dün gösterdiğiniz başarıyı bir gün sonra tekrarlayamazsanız yeriniz maalesef tarihin tozlu sayfalarıdır. İşte bu yüzden San Antonio Spurs'ün All - Star forveti Tim Duncan 2005 NBA Final serisinin 5. maçında rezalet bir performans gösterirken ve 6. maçın son çeyreğinde ortadan kaybolmuşken NBA'de yer aldığı 8 sezonun tamamında ligin en iyi beşine seçilmiş olmasının, 2 kez NBA Finalleri 2 kez normal sezon MVP'si olmasının 2005 NBA Final serisi sırasında hiçbir önemi yoktu. Duncan arka arkaya iki maçta oynadığı kötü oyunla takımının başını derde sokmuştu ve geçmişteki tüm başarılarına rağmen eleştiri oklarının kendisine çevrilmesini engelleyememişti. 

Uyuyan dev uyanınca 
Tim Duncan, Tim Duncan gibi oynamadığı için Spurs'ün Pistons karşısında 7. maça çıkmak zorunda kaldığını çok iyi biliyordu ve eğer takımını son 7 yıl içindeki 3. şampiyonluğuna taşımak istiyorsa normal performansının üzerine çıkması gerektiğinin, daha fazla sorumluluk alması gerektiğinin farkındaydı. 
29 yaşındaki süper yıldız bu kez baskı altında ezilmeyeceğini 7. maçta takımı San Antonio Spurs'ü son çeyrekteki oyunu ile sırtlayıp Detroit Pistons karşısında 81 - 74'lük galibiyete ve 2005 NBA Şampiyonluğu'na taşıyarak kanıtladı. 

Ginobili ateşledi 
Duncan maçı 25 sayı 11 ribaund ile tamamlarken karşılaşmanın son 18 dakikasında 17 sayı kaydederek yıldızlaştı. 2004 NBA şampiyonu Pistons'ın üst üste 2. kez şampiyon olmasını engelleyen San Antonio, 1999 ve 2003 yılından sonra 2005 yılında da NBA şampiyonluğunu kucaklarken, Tim Duncan da NBA Finalleri'nin MVP'si En Değerli Oyuncu seçildi. 2.11m'lik forvet NBA tarihinde Michael Jordan, Magic Johnson ve Shaquille O'Neal'dan sonra NBA Finalleri MVP ödülünü en az 3 kez kazanmayı başarmış 4. oyuncu olmayı başardı. Bu arada Spurs coachu Gregg Popovich de kariyerinin 3. şampiyonluğunu kazanarak NBA tarihinde en çok şampiyonluk alan 5. coach oldu. Spurs'de Emanuel Ginobili 23 sayısı ile galibiyette büyük rol oynarken, Bruce Bowen özellikle Chauncey Billups'a yaptığı başarılı savunma ve attığı kritik basketlerle, Robert Horry de benchten verdiği büyük destekle yine 7. maçın kahramanları arasındaydılar. Tim Duncan NBA şampiyonunu belirleyecek 7. maça da kötü başladı. 2. çeyreğin 4. dakikasından, 3. çeyreğin 6. dakikasına kadar attığı 8 şutun tamamını kaçıran Duncan daha sonra adeta patladı ve 3. çeyrekte 12 sayı, maçın son 18 dakikasında ise 17 sayı üretti. Liderlerinin yolu açmasıyla coşan Spurs oyuncuları, abandone olan Pistons'ın direncini kırıp 3. çeyrekte bir ara 9 sayıya çıkan farkı eriterek son çeyreğe 57 - 57'lik eşitlikle girmeyi başardılar. 6. maçın aksine son çeyrekte elleri titreyen ve sahanın her iki tarafında da kritik hatalar yapan taraf Detroit'ti. Bitime 2.57 saniye kala skor 72 - 65 Spurs'ün lehineyken, Detroit'in arka arkaya 3 pozisyonu harcaması Pistons'ın kendini ayağından vurmasına neden oldu. 

Detroit'ten bu kadar 
Spurs 7. maçı kazanmayı, şampiyonluğu kazanmayı daha fazla isteyen takım olduğunu gösterirken, Pistons da 7 maç boyunca ortaya koyduğu inatçı ve yürekli basketbolla geçen yılki şampiyonluğun tesadüf olmadığını bir kez daha ispatlamış oldu. 
Amerikalılar'ın bir sözü vardır "Good guys don't always win". Yani "iyi adamlar her zaman kazanmazlar". Ligin en centilmen takımı olarak gösterilen San Antonio ve en sessiz süperstarı Tim Duncan zafere uzanarak iyilerin de kazanabileceğini gösterdiler. 

Müthiş final 

KRTİTİK HİDAYET TÜRKOĞLU 

Hiç kuşkusuz son yılların en zevkli ve çekişmeli final serisini izledik. Aslında, geçen yıl ben San Antonio'da oynarken de şampiyonluğa çok yaklaşmıştık. Bitime 0.4 saniye kala Derek Fisher'ın basketi Lakers'ı finale taşımış, Detroit de şampiyon olmuştu. İnanıyorum ki finale San Antonio olarak biz kalsaydık şampiyonluğa ulaşırdık. 
Yedinci maç stresi çoğu takımı olumsuz etkiler. Bu konudaki en istikrarlı iki takım Detroit ve San Antonio'ydu. Bu nedenle son ana kadar maçı kimin kazanacağı belli olmadı. 
Geçen yıl finallerin MVP'si seçilen Chauncey Billups, ilk 6 maçta mükemmel oynadı. Ancak bu kez Billups'u, Bowen'la savunan Spurs rakibin en önemli silahını kilitlemiş oldu. Detroit bir de erken faul problemine girince Rasheed Wallace gibi önemli bir oyuncusunu uzun süre kullanamadı. Rasheed'in ne kadar tecrübeli bir oyuncu ve hücum silahı olduğu dördüncü çeyrekte belli oldu. Detroit takım olarak bir türlü hücum edemezken o arka arkaya zor pozisyonları baskete çevirdi ancak yalnız kalınca Detroit için yenilgi kaçınılmaz oldu. 
Son bölümde Tim Duncan oyuna müthiş bir ağırlık koydu. Eline geldiği her top ya basket ya da asist oldu. Duncan, ikili sıkıştırmalarda topu boş oyunculara çıkardı. Bowen, Ginobili ve Robert Horry de bu kritik üçlükleri baskı altında olmalarına rağmen sayıya çevirince Spurs bir yıl aradan sonra yine şampiyonluğa ulaştı. 
Tony Parker stres yüklü maçların altından kalkamıyor. Yedek oyun kurucu Udrich de tecrübesiz olunca, coach Popovich uzun süre takımını sahada oyun kurucusuz mücadele ettirdi. Pistons bu bölümlerde avantajı kullanamadı. 
Sonuçta mükemmel bir final serisi izledik. Her iki takım da şampiyonluğu hak etti. Ama ev sahibi olma avantajını iyi kullanan Spurs gülen taraf oldu. 

Masal gibiydi 

KRİTİK MEHMET OKUR 

NBA Başkanı David Stern istese böylesine heyecanlı bir final serisi organize edemezdi. 
Kazananın kim olacağını yedinci maçın son dakikalarına kadar kimsenin tahmin bile edemediği bu nefis seride hak eden taraf şampiyonluğa ulaştı. San Antonio Spurs, sezon boyunca sergilediği takım oyunu ve mücadeleci basketboluyla sarfettiği enerjinin karşılığını aldı. 
San Antonio SBC Center'daki son final karşılaşmasında sanki serinin tüm stresi bu maçın üzerine binmişti. İki takım da hücumda son derece tedirgin, savunmada ise tek sayı yemeye bile tahammülü olmayan birer savaşçı gibiydiler. Ancak Detroit Pistons uzunları, bu direnişin dozunu biraz fazla kaçırınca üst üste çalınan düdüklerle faul problemine girdiler. Ancak San Antonio, rakibinin bu dezavantajına karşın kötü hücum etmeye devam edince, Detroit, üçüncü çeyreğin ortalarına kadar üstünlüğü elinde tuttu. Bu dakikalarda fark dokuz sayıya kadar çıkınca tehlike çanları San Antonio için çalmaya başladı. İşte bu anda San Antonio'da Tim Duncan devreye girdi. Açılan farkı tek başına kapayarak takımının son çeyreğe başa baş girmesini sağladı. 
San Antonio'nun assolistleri sahneye çıkmak için son çeyreği beklediler. Bu periyotta, faul krizini iyice hissetmeye başlayan Detroit karşısında San Antonio, Ginobili ve Horry'nin üçlükleri, yine Ginobili'nin seyirciyi ayağa kaldıran müthiş smaçlarıyla oyunun akışını lehine çevirdi. Farkın yedi sayıya çıktığı 41. dakikadan sonra Detroit'in artık yapacağı bir şey kalmamıştı. 
Detroit'i, San Antonio ile birlikte belki de NBA tarihindeki en güzel, en heyecan verici final serisini yaşattığı için kutlamak gerek. Ama esas kutlanmayı hak eden, sezon boyunca sergilediği istikrar ile San Antonio Spurs... Şampiyona tebrikler... 

KADER ANI 
Bowen'ın blok partisi 
Bitime 1.02 saniye kala ve Spurs 73 - 68 öndeyken Larry Brown bir mola aldı ve bu molada en favori hücum setlerinden birini uygulama kararını verdi. Takımın o ana kadar suskun olan ancak kritik anlarda Pistons'ın ve Larry Brown'ın en çok güvendiği isim olan Chauncey Billups bir perdelemeden çıkıp sol taraftan üç sayılık atış kullanacaktı. Pistons'ın çok acil sayılara ihtiyacı vardı ve moladan sonra uygulanacak bu oyundan mutlaka basket bulmalıydılar. Billups oyun başladığında perdeden çıktı ve topla buluşur buluşmaz 3 sayılık atışa kalktı. Ancak bu kez işler yolunda gitmemişti. Ligin en iyi savunmacılarından biri olan ve bu seride de savunmasıyla yıldızlaşan Bruce Bowen perdeden sıyrılmayı başarmıştı ve Billups'a yetişmişti. Billups topu elinden çıkardı ama Bowen sol eliyle topu kesmeyi başardı. Bu kritik blok Spurs taraftarlarını çılgına çevirirken, Pistons'ın da son umutlarını çökertiyordu. 

NE DEDİN, NE DEDİN 
"İnanılmaz derecede mutluyum. O kadar çok mutluyum ki, bu mutluluğun tamamını hissedebilmek için ikinci bir vücuda ihtiyacım var." Spurs'ün Arjantinli yıldızı Emanuel Ginobili şampiyonluk sonrasında mutluluğunu bu sözlerle dile getirdi. 

NOTLAR...NOTLAR... NOTLAR... 
Spurs üç sayı çizgisi gerisinden 11 - 7 ile oynarken, Pistons 14 - 2 isabetle oynadı.Pistons 2.yarıda sadece 38.2 şut isabetiyle oynadıDetroit Pistons'dan ayrılması gündemde olan 64 yaşındaki coach Larry Brown'ın birkaç gün içinde idrar yollarındaki rahatsızlık nedeniyle ünlü Mayo Klinik'e yatacağı belirtildi.Daha önce Houston ve Lakers formalarıyla toplam 5 şampiyonluk kazanan Robert Horry, Spurs ile kazandığı bu şampiyonluk ile NBA tarihinde üç takımla şampiyonluk kazanmış 2. oyuncu oldu. Horry aktif oyuncular arasında en fazla şampiyonluk kazanan basketbolcu durumunda.Arjantinli Emanuel Ginobili 2002'de Italya şampiyonluğu, 2003 yılında NBA, 2004 yılında Olimpiyat ve 2005 yılında NBA şampiyonluğu yaşayarak son 4 senede 4 zafere ulaşmayı başardı.81 - 74'lük skor 1954 - 55 sezonundan bu yana bir final serisinin 7. maçında elde edilen en düşük skordu. 

İstatistik 
SALON SBC Center 
PERİYOTLAR 18-16, 20-23, 19-18, 24-17 

SAN ANTONIO SPURS Oyuncu Ts 1s 2s 3s Rib Ast Tç Tk Blk Süre Parker 8 1 2 2 8 1 3 2 3 - 1 - 38 Ginobili 23 5 5 6 11 2 2 5 4 1 3 - 35 Duncan 25 5 6 10 27 - 11 3 - 5 2 42 Bowen 5 - 1 3 1 1 4 1 - 1 1 41 Mohammed - - 0 3 - 7 - - - 2 22 Horry 15 5 6 2 3 2 4 5 1 1 1 1 32 Barry 5 - 1 2 1 1 4 2 2 2 1 29 TOPLAM 81 16 19 22 57 7 11 38 14 4 13 7 240 

DETROIT PISTONS Oyuncu Ts 1s 2s 3s Rib Ast Tç Tk Blk Süre Hamilton 15 3 4 6 16 0 2 8 1 - 1 1 46 Billups 13 7 8 3 5 0 3 4 8 1 1 - 40 Price 9 - 3 9 1 4 2 1 2 1 - 41 R. Wallace 11 - 4 6 1 4 1 1 2 1 1 28 B. Wallace 12 0 2 6 10 - 11 1 2 - 2 38 McDyess 10 - 5 7 - 7 2 - 2 2 23 Hunter 4 - 2 7 0 1 1 2 1 - - 21 Ham - - - - - - - - - 1 Dupree - - - - - - - - - 1 Campbell - - - - - 1 - - - 1 TOPLAM 74 10 14 29 60 2 14 34 17 8 6 6 240 


</TEXT>
</DOC>
