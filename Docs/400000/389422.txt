<DOC>
<DOCNO> 389422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yazar/sazak.html </URL>
<DATE> 2005/10/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Orhan Pamuk'a ödül 
</HEADLINE>
<TEXT>


Alman Yayıncılar Birliği'nin 'Barış Ödülü' bu yıl yazar Orhan Pamuk'a verildi. 
Pamuk, 55 yıldır verilen bu saygın ödülü Yaşar Kemal'den sonra kazanan ikinci romancımız. Yaşar Kemal ve Orhan Pamuk adlarının Nobel Edebiyat Ödülü'yle birlikte anılıyor olması da ülkemiz adına onur vericidir. Kimileri 'aday'lığa inanmıyor olsalar da insanlığın kültür zenginliğine yapıtlarıyla katkıda bulunan yazarlarımıza verilen değeri, Frankfurt Kitap Fuarı'nda düzenlenen törende gördük. 
Gözlerimiz, ülkemizi daha çok 'ticari' alanda 'pazarlama' iddiasındaki yöneticileri, başbakan ve ilgili bakanları aradı ödül töreninde. 
Türkiye adına bu gururu paylaşmak, -sevinmese bile- Kültür ve Turizm Bakanı'nın görevi olması gerekmez miydi 
Pamuk, 'romancı' kişiliğinin sırlarını ve düş gücünü harekete geçiren 'öteki'nin dünyasından hareketle kitaplarındaki siyasi özü Alman yayıncılara anlatırken kendi ülkesinde uğradığı haksızlıklara da yanıt verdi "Roman sanatıyla ilgili, her geçen gün daha çok farkına vardığım bir konuya girebilmek için söylüyorum konumuz kafamızdaki 'öteki'yi, 'yabancı'yı, 'düşman'ı değiştirmek. Romanlar tabii ki insanları anlatmak, onları tanıdığımız, dert ettiğimiz, bizimkine benzer durumlarda hayal etmek için yazılır. 
'Robinson Crusoe', Robinson kadar, onun kölesi Cuma'yı hayal etmenin kitabıdır. 
Modern romanın ilk büyük alegorik klasiği, Melville'in 'Moby Dick'i beyaz balina aracılığıyla o zamanın Amerika'sının korkularını, yani kendisine benzemeyenleri hayal etmenin kitabıdır. Bugün Amerika'nın güneyini, biz edebiyatseverler bir zamanlar Faulkner'in siyahları hayal etmesinden ayrı düşünemiyoruz. 
Almanya'ya seslenmek isteyen, Türkleri ya da onlarla ilgili bir huzursuzluğu hayal etmeyen bir Alman romancının eserinin eksik kalacağını hissediyoruz. Ya da, bugün Kürtleri, azınlıkları, konuşulamayan tarihin karanlık noktalarını hayal etmeyen bir Türk romancısının da eserinin eksik kalacağını hissediyorum." 
Orhan Pamuk'un konuşmasındaki Doğu-Batı bölümü de günümüz Türkiye'sinin AB yolculuğuna ufuk açar nitelikteydi. 
Avrupa'da Türklere karşı bir milliyetçiliğin körüklenmesinin, Türkiye'de de kaba bir milliyetçiliği kışkırtmaktan başka işe yaramadığını söyledi. Buna karşılık yapılacak seçim, 'Ya barış ya milliyetçilik' olacaktı "Avrupa'nın ruhu, aydınlanma, eşitlik ve demokrasiyse Türkler bu barışçı Avrupa'da yer almalılar." 
Barış Ödülü sahibi Orhan Pamuk'u alkışlıyoruz. 



</TEXT>
</DOC>
