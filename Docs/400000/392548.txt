<DOC>
<DOCNO> 392548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun19.html </URL>
<DATE> 2005/11/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Azerbaycan'da seçmen listelerine askeri katkı... 
</HEADLINE>
<TEXT>

     Azerbaycan'da parlamento seçimlerinde oy verme işlemi sona doğru yaklaşırken, bazı seçim bölgelerinde seçim listelerine sonradan binlerce askerin ismi eklendi. 
     Başkentin Sebail bölgesine 100-200 kişilik gruplar halinde gönderilen askerler, oy kullanma merkezlerinin dışında sıralarının gelmesini askeri düzen içinde beklerken, başlarındaki komutanın emirleri doğrultusunda beşer-onar kişilik gruplar halinde binaya girerek oy kullandı. 
     Bakü İcra Hakimiyeti valilik ve belediye başkanlığı binasının karşısındaki merkezin önüne de askeri araçlarla gelen yüzü aşkın asker, oy kullanmak için sıraya girdi. Bu merkezdeki komisyon yetkilileri, ''askerlerin normalde listede olmadığını, ancak iki gün önce yeni bir liste gönderildiğini ve bu ikinci listede 156 askerin isminin yer aldığını'' anlatarak, işlemin yasal olduğunu savundu. 
     Askerlerin olağandışı bir uygulamayla seçim merkezleri önünde toplanması üzerine, bazı milletvekili adayları söz konusu merkezlere gelerek itirazlarını bildirdiler. 
     Adayların itirazları, bu askerlerin bölgedeki askeri birliklerde görevli olmadıkları ve seçim listesinde yapılan değişiklikle ilgili kendilerine bilgi verilmediği gibi konular üzerinde yoğunlaştı. 
     
</TEXT>
</DOC>
