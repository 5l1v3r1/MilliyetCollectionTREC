<DOC>
<DOCNO> 361130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur08.html </URL>
<DATE> 2005/07/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Karadenizli kendi denizini tercih ediyor... 
</HEADLINE>
<TEXT>

     Maddi durumu iyi olmayan ve kısa süreli tatil yapmak isteyen Karadeniz insanı, sahillerde farklı alternatiflerle tatillerini geçiriyor. 
     Karadeniz Bölgesi’nde son yıllarda büyük bir ivme kazanan dağ ve yayla turizmi ile bölge, yerli ve yabancı turistlerin akınına uğruyor. 
     Bölge insanı ise denizle iç içe olan dağ ve yaylalardan farklı sosyal aktivitelerle yararlanmaya çalışıyor. 
     Trabzon’da son yıllarda açılan yüzme havuzları ile plajların yanında sahillerde çadır kentler de oluşmaya başladı. 
     Trabzon’un Akoluk Beldesi sahilinde vatandaşlar yaklaşık 50 çadırlık bir alan oluşturdu. Vatandaşlar tatillerini burada geçirerek güneşin tadını çıkarıyor. 
     Vatandaşlar, havaların ısınmasıyla birlikte, kendi imkanlarıyla kurdukları çadırlarla çok az masraf yaparak, istedikleri an denize girdiklerini, istedikleri zaman da çok yakında bulunan dağ ve yaylalara çıkarak, aynı günde hem denizin hem de yaylalarının keyfini yaşadıklarını ifade ediyorlar. Trabzon’da deniz ile iç içe olan dağ ve yaylalar, vatandaşların gönüllerince bir tatil geçirmesini sağlıyor. 
     Öte yandan, Akdeniz ve Ege sahillerini aratmayan doluluk oranlarına ulaşan plajlara, özellikle yerli turistler büyük ilgi gösterirken, gün boyu açık olan plajlarda birçok sosyal aktivite de gerçekleştiriliyor. 
     Trabzon’da bulunan Darıca, Akçakale, Mersin, Çarşıbaşı, Salacık, Yomra, Çamburnu, Araklı ve Beşikdüzü en çok tercih edilen plajlar arasında yer alıyor. 
     Karadeniz Sahil Yolu kapsamında şehir merkezinde oluşturulan T Mahmuzları’na da vatandaşlar ilgi gösteriyor. 
     
</TEXT>
</DOC>
