<DOC>
<DOCNO> 368760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas05.html </URL>
<DATE> 2005/08/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Discovery mürettebatı uzayda ne düşündü 
</HEADLINE>
<TEXT>

     ABD’nin California eyaletindeki Edwards Hava Üssü’ne dün başarılı şekilde inen uzay mekiği Discovery’nin mürettebatının, uzayda bulundukları her gün, 2003 yılında atmosfere girdikten sonra infilak eden Columbia uzay mekiğinin astronotlarını düşündüğü bildirildi. 
     Discovery’nin kaptanı Eileen Collins, mekiğin Yer’e inmesinden birkaç saat sonra yaptığı basın açıklamasında, "Uzayı keşfederek, dünya üzerinde yaşayan herkesin hayat standardını yükselttik. Bazı kişiler artık durmamız gerektiğini söylüyor, ancak biz devam etmeye kararlıyız" dedi. 
     Collins, Discovery’nin içinde, Columbia mürettebatının topluca çekilmiş bir fotoğrafının bulunduğunu, her gün bu fotoğrafa bakarak ölen 7 astronotu düşündüklerini ifade ederek, "Onları hatırlamak için fotoğrafa ihtiyacımız yoktu, ama bu fotoğrafın mekikte bulunması hoşumuza gidiyordu" açıklamasını yaptı. 
     Kaptan Collins, Columbia’nın yarım kalan misyonunu tamamladıklarını da belirtti. 
     26 Temmuz’da havalanan uzay mekiği Discovery, uzay yolculuğunu dün 
     bitirerek Yer’e başarıyla inmişti. 
     
</TEXT>
</DOC>
