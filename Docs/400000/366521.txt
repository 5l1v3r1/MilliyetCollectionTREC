<DOC>
<DOCNO> 366521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas04.html </URL>
<DATE> 2005/08/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Lauren Bacall'dan Tom Cruise'a ağır suçlamalar... 
</HEADLINE>
<TEXT>

     Ünlü sinema oyuncusu Lauren Bacall, Tom Cruise'u kaba davranmakla suçladı. 
     80 yaşındaki aktris, Time dergisinin son sayısında yer alan röportajda, ''Büyük bir aktörden bahsettiğiniz zaman bilin ki Tom Cruise'dan bahsetmiyorsunuz'' diyerek, Cruise'a tepkisini dile getirdi. 
     Bacall, Cruise'un son filmi ''Dünyalar Savaşı''nın gösterime girmesinden kısa süre önce duygularını abartılı şekilde sergilemesi ve oyuncu Katie Holmes ile herkesin gözü önünde flört etmesini ima ederek, Tom Cruise'un bütün davranışlarını son derece şaşırtıcı, hatta şok edici bulduğunu söyledi. 
     Bacall, ''Özel hayatı, ticari herhangi bir şeyi satmak için kullanmak, uygunsuz, kaba ve kesinlikle kabul edilemez bir durum ama galiba bu bir hastalık'' diye konuştu. 
     Cruise ve Holmes, Cruise'un Eyfel Kulesi'ndeki evlilik teklifinin ardından haziran ayında nişanlandıklarını açıklamışlardı. 
     Bacall, geçen sonbaharda da Cruise'un eski eşi ünlü sinema oyuncusu Nicole Kidman ile birlikte rol aldıkları filmin tanıtımı için kendisiyle röportaj yapan bir gazetecinin Kidman'ı ''efsane'' olarak nitelemesine sinirlenerek, ''O bir efsane değil. Onun yaşında efsane olunmaz, efsane olabilmek için belli bir yaşa gelmek gerekir'' demişti. 
     
</TEXT>
</DOC>
