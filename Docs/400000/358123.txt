<DOC>
<DOCNO> 358123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur12.html </URL>
<DATE> 2005/07/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Düğün konvoyunda 'PKK flaması açıldı' iddiası Damat gözaltına alındı 
</HEADLINE>
<TEXT>

     ERZURUM, DHA 
     

ERZURUM'un Hınıs İlçesi'nden aldıkları gelin Nesrin Özyurt'la birlikte kent kent merkezine gelen düğün konvoyundakilerin yasadışı terörer örgütü PKK flaması açtıkları iddia edildi. Düğün konvoyunu durduran polis, damat Köksal Ağyürek'le birlikte 14 kişiyi gözaltına aldı. 
     İhbar üzerine Karskapı semtindeki polis noktasında durdurulan düğün konvoyundakilerin kimlik kontrolleri yapıldı. Konvoyun durdurulmasına öfkelenen düğün sahipleri, polisle tartıştı. Bu sırada konvoydakilerden bir kadın eşarbıyla polislere saldırdı. 
     Olay yerine gelen Emniyet Müdür Yardımcısı Ahmet Demiral'la da tartışan ve PKK flaması açtıkları iddiasını kabul etmeyen konvoydakilerden damat Köksal Ağyürek'le birlikte 14 kişi gözaltına alındı. Karakola götürülen damat Köksal Ağyürek, Gelini Hınıs’taki evinden alıp Erzurum’a düğün yapmak için getiriyorduk. Kent merkezine girişte polisler yolumuzu kesti. Ne gelin arabasında ne de konvoyda kimse iddia edildiği gibi PKK bayrağı açmadı. Bu mutlu günümüz daha ilk günden böyle başladıysa Allah sonumuzu hayırlı etsin'' dedi. 
     
</TEXT>
</DOC>
