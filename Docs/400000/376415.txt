<DOC>
<DOCNO> 376415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko35.html </URL>
<DATE> 2005/09/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ömer Sabancı 3 Ekim'de müzakereler başlayacaktır, kuşkumuz yok 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''3 Ekim'de müzakereler başlayacaktır, hiç bir tereddüdümüz yoktur'' dedi. 
     Sabancı, ''Türkiye'de Bölgesel Gelişme Politikaları Sektör-Bölge Yığınlaşmaları'' konulu raporunun tanıtımı nedeniyle düzenlenen seminerin ardından soruları yanıtladı. 
     Sabancı, son dönemlerde yaşanan olayların bölgesel gelişmişlikle ilgili olup olmadığı yönündeki soru üzerine, Türkiye'de ekonomik ve politik istikrarın belli bir noktaya oturduğunu vurguladı. 
     Raporu 2004 yılında başlattıkları çalışmalar çerçevesinde hazırladıklarını belirten Sabancı, ''Bizim için asıl önemli olan, kısa vadeli gelişmeler yerine, Türkiye'nin bir an önce büyümek ve refah seviyesini yükseltmek için ekonomide atacağı adımlarda zaman kaybetmemesidir'' diye konuştu. 
     17 Aralık 2004'de, Türkiye'nin belli kriterleri yerine getirmesi halinde 3 Ekim 2005'de müzakerelerin açılacağının çok net söylendiğini ve bunun karar altına alındığını hatırlatan Sabancı, Türkiye'nin üzerine düşen bütün görevleri ve kriterleri yerine getirdiğini söyledi. Sabancı, devamla şöyle dedi 
     ''Şimdi AB açısından bunları sorgulamanın zamanı değildir. Kıbrıs konusunda da zaten AB Türkiye'nin böyle bir deklarasyon yapacağını biliyordu. Önümüzdeki günlerde bizim bu deklarasyonumuza karşılık AB'den de bir deklarasyon gelebilir. Ama burada önemli olan konu hukuksal kazanımlardır. Biz hukuken 3 Ekim 2005 tarihinde müzakerelere başlayacaktır kararı alındığını biliyoruz. Dolayısıyla 3 Ekim'de müzakereler başlayacaktır, hiçbir tereddüdümüz yoktur.'' Ömer Sabancı, bazı ülkelerin kendi iç politikaları sebebiyle kamuoylarına farklı mesajlar vermek için farklı yaklaşımlar sergilediğini ifade ederek, bundan bir endişe duymadıklarını, Türkiye'nin karşısına 3 Ekim'e kadar başka gündem maddeleri de çıkarılabileceğini kaydetti. 
     Sabancı, ''bunu sakin şekilde karşılayıp, hukuksal kazanımlarımızı kaybetmememiz lazım'' dedi. 
     
</TEXT>
</DOC>
