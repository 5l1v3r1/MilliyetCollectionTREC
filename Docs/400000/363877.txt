<DOC>
<DOCNO> 363877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy09.html </URL>
<DATE> 2005/07/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çelik Türkiye ne Pakistan'dır, ne Afganistan'dır, ne de İran'dır 
</HEADLINE>
<TEXT>

     Milli Eğitim Bakanı Hüseyin Çelik, ''Gerek Diyanet İşleri Başkanlığı'na bağlı, gerekse de resmi olmayan bütün kurs, bütün eğitim öğretim faaliyetleri devletin gözetimi ve denetimi altındadır, Milli Eğitim Bakanlığı'nın MEB gözetimi ve denetimi altındadır'' dedi. 
     Çelik, 2005-2006 Eğitim Öğretim Bilgilendirme Toplantısı'nda, bakanlığı döneminde yaptığı çalışmalar hakkında il valilerine bilgi verdi. 
     Son günlerde gazetelerde, İlköğretim Müfettişleri Başkanlıkları Yönetmeliği'nde yapılan değişikliklerle ilgili eleştiriler yöneltildiğini kaydeden Çelik, Kur'an kurslarının denetiminin ilköğretim müfettişlerinin yetkisinden çıkarıldığı yönünde haberler yapıldığını belirtti. Çelik, şöyle devam etti 
     ''Bu yönetmeliği değiştirirken biz, özellikle bakanlık olarak, Milli Eğitim Bakanlığı'nın ihtiyacı olan 7-8 madde ile onların asli görevlerini düzenledik. Bunun dışında, 'il valilerinin istedikleri bütün denetimleri yapmakla mükelleftirler' diye madde koyduk. Sonra bir baktık ki, 'Diyanet İşleri Başkanlığı'na bağlı olan Kur'an kursları denetim dışı bırakıldı. MEB bu işten elini çekti. Orada Taliban yetişecek, terörist yetişecek' şekilde köşe yazıları yazanlar var. Hızlarını alamadılar. 'AKP'yi gelecek nesiller lanetleyecekler' ifadesini kullananlar oldu. 
     Türkiye ne Pakistan'dır, ne Afganistan'dır, ne de İran'dır. Türkiye'nin tarihi geçmişini, birikimini, Türkiye'deki dini müesseseyi iyi bilen, iyi anlayan, kendi ülkesini ve halkını, toplumunu iyi tanıyan insanlar Türkiye'nin ne Afganistan, ne İran, ne de Pakistan olmadığını bilirler. 
     Bu şekilde zorlama yollarla, gelecek nesillerin bizi lanetleyeceğini söyleyen insanlar aslında bu tavırlarıyla günümüzdeki birçok insanın maşeri vicdanının kendilerini lanetlediğinden haberdar değil.'' 
     
     ''VALİLERİMİZ İLKÖĞRETİM MÜFETTİŞLERİNİ GÖREVLENDİREBİLİR'' 

     ''Gerek Diyanet İşleri Başkanlığı'na bağlı, gerekse de resmi olmayan bütün kurs, bütün eğitim öğretim faaliyetleri devletin gözetimi ve denetimi altındadır, MEB'in gözetim ve denetimi altındadır'' sözünün altını çizdiğini belirten Çelik, şunları söyledi 
     ''Sayın valilerimiz gerekli gördükleri hallerde, bir uygunsuzluk gördükleri hallerde ilköğretim müfettişlerini görevlendirebilirler. 
     Elbette Kur'an kurslarını denetlemesi gereken kişiler Diyanet İşleri Başkanlığı'na ait, bu işin erbabı olan insanlardır. İlköğretim müfettişlerinin çoğu 'elifba'yı bile bilmiyor. Bunlar nasıl içerik denetlemesi yapacaklar. Eğitim ortamı açısından denetleme yapabilirler, işin şekli unsurları açısından denetleme yapabilirler ama içerik denetlemesi, burada ne öğretiliyor Ne kadar doğru öğretiliyor Ne kadar doğru bir yöntem ve yaklaşımla meselesine ilköğretim müfettişleri karar veremezler. İlköğretim müfettişleri bu işten çekilmemiştir, ilköğretim müfettişleri, bu sizin göreviniz değil, siz bunu yapamazsınız gibi bir dayatmaya muhatap değil.'' 
     
     ''KİMSE BİZE CUMHURİYETÇİLİK, ATATÜRKÇÜLÜK ÖĞRETMESİN'' 

     Konuya ilişkin basın açıklaması yapıldığını anımsatan Çelik, medyanın bu konudaki yaklaşımını doğru bulmadığını söyledi. 
     Çelik, ''Türkiye demokratik, laik, sosyal bir hukuk devletidir, öyle kalacaktır. Kimse bize Cumhuriyetçilik, Atatürkçülük, laiklik öğretmesin'' diye konuştu. 
     ''Birçok eski Marksist'in, Atatürkçülük ve laiklik maskesi altında, yaptıkları uygulamalara saldırdığını'' savunan Çelik, ''Bunu ayıplıyorum, kınıyorum'' dedi. 
     
     ''1 ARTI 4 YIL EĞİTİM ÖĞRETİM YAPMAK İSTEYEN OKULLAR" 

     Toplantının ardından bir gazetecinin, ''Anadolu liselerinin hangilerine hazırlık sınıfı konulduğu netlik kazanmadığı için velilerin tercih yapmakta zorlandığını'' belirtmesi üzerine Çelik, alınan bir kararla Anadolu liselerindeki hazırlık sınıflarının kaldırılarak yabancı dil derslerinin 4 yıla yayıldığını hatırlattı. 
     Çelik, şöyle devam etti 
     ''Ancak, özel öğretim kurumları içerisinde veya devlet liseleri içerisinde altyapısı uygun olan ve 1 artı 4 yıl süreli eğitim öğretim yapmak isteyen okullar bize müracaatta bulunurlarsa ve biz uygun görürsek izin verebiliriz. Şu anda Kadıköy Anadolu Lisesi 1 artı 4 yıl eğitim uygulaması yapıyor. Galatasaray Lisesi'nde de bu uygulama var. Bu okullardaki bu uygulama 4 yıl kararı alınmadan önce böyleydi.'' 

     
</TEXT>
</DOC>
