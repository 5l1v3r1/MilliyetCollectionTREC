<DOC>
<DOCNO> 380805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun21.html </URL>
<DATE> 2005/09/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak'ta kanlı cuma 
</HEADLINE>
<TEXT>

     Bağdat'ın merkezinde patlayan bomba, cuma namazına giden kalabalık arasında 5 kişiyi öldürdü, 8 kişiyi yaraladı. 
     Fransız Ulusal Haber Ajansı AFP'ye göre, patlama, El Şabab mahallesi El Tayaran meydanında Bab El Çarşı Çarşı Kapısı yakınında oldu. Polise göre, bir adam minibüse çanta koyarak kaçarken bomba patladı. 
     Amerikan AP ajansıysa polis binbaşısı Muhammed Yunus'a dayanarak, bir intihar bombacısının kalabalık otobüsteki bombaları patlattığını açıkladı. 
     İntihar eylemcisinin, otobüs içinde bombaları elbisesinin içine sardığı da bildirildi. 
     
     2 ABD ASKERİ ÖLDÜRÜLDÜ 
     Öte yandan, Amerikan ordusunun karargahından yapılan açıklamaya göre, başkent Bağdat'ın 70 km batısında Ramadi-Felluce devriyesindeki Amerikan birliği yola yerleştirilen bombaya hedef oldu, 1 asker öldü. Ramadi'de açılan ateşle de bir Amerikan askerinin öldüğü bildirildi. 
     ABD, Irak'a saldırdığı 20 Mart 2003'ten beri 1912 askerini kaybetti. 
     
</TEXT>
</DOC>
