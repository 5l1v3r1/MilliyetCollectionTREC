<DOC>
<DOCNO> 364906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy00.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
10 numara uyum 
</HEADLINE>
<TEXT>


Başbakan'ın Londra'da görüştüğü Blair, Ek protokol'e imzanın, Rumları tanımak anlamına gelmediğini söyledi, "Türkiye istediği açıklamayı yapar" dedi 

Nevsal Elevli 


İngiltere Başbakanı Tony Blair ve Londra'ya 24 saatlik bir resmi ziyarette bulunan Başbakan Recep Tayyip Erdoğan, dün Downing Street 10 numaradaki çalışma kahvaltısında yaptıkları 1 saat 15 dakikalık görüşmenin ardından düzenledikleri ortak basın toplantısında, gündemdeki "Gümrük Birliği Ek protokolü"nün imzalanması konusunda uyumlu mesajlar verdiler. 
Blair, Türkiye'nin, Gümrük Birliği Antlaşması'nın AB'nin 10 yeni üyesini kapsayacak şekilde genişletilmesine ilişkin ek protokolü imzalamasının, Rum Kesimi'ni tanıması anlamına gelmeyeceğini yineledi. 

Deklarasyon normal 
Türkiye'nin, ek protokolün Rum Kesimi'ni tanıdığı anlamına gelmediğini belirten deklarasyon yayımlama isteğini "normal karşıladıklarını" belirten Blair, "Türkiye, istediği açıklamayı yapar" dedi. 
Erdoğan da, "Zannediyorum en uygun, kısa zamanda onaylamayı yapacağız" açıklamasını yaptı. Başbakan, İngiltere'nin dönem başkanlığından beklentisini şöyle dile getirdi "3 Ekim'de fevkalade bir hal olmadıktan sonra müzakerelere başlamamız halinde, 1, 2 veya 3 chapter'ı aşama aşarız, yıl sonuna kadar." 
Erdoğan, Claridge's Otel'de Türk gazeteciler için düzenlediği basın toplantısında ise, müzakere çerçeve anlaşmasının AB Konseyi'nde onaylanmasıyla Türkiye'nin "Kıbrıs'ı tanımama" deklarasyonu arasında ilgi kurulup kurulamayacağı sorusu üzerine, "çerçeve belgesinin net taslak olarak ortada olduğunu, Türkiye'nin deklarasyonunun ise gizliliğini koruduğunu" bildirdi. 
Deklarasyonun, bugüne kadarki yapıcı gelişmenin dışında bir gelişme içermediğini ifade eden Erdoğan, "Detayı hakkında bilgi veremem, verirsem sulandırılır" diye konuştu. Başbakan, "Ek Protokol konusunda Blair'in kafanızdaki taslakla hemfikir olduğunu söyleyebilir misiniz " sorusuna, "Hemen hemen" karşılığını verdi. Erdoğan, "Metnin yumuşatılması talebi oldu mu " sorusu üzerine, "En kötü ihtimalle şu andaki taslağa yaklaşımları bu şekilde" şeklinde konuştu. 

'Brüksel'de kapıyı ilk çalan dostum Tony'ydi' 

Erdoğan ve Blair arasındaki görüşmenin sıcak ve dostça olduğu belirtilen atmosfer, ortak basın toplantısına Erdoğan'ın Blair'e 17 Aralık'ta Brüksel'deki çabaları için teşekkür etmesiyle de yansıdı. Erdoğan, 17 Aralık akşamı görüşmelerin kopma noktasına geldiği anda Blair'in verdiği destek için şunları söyledi "Masadan ayrıldığımızda ilk odamızın kapısını çalan değerli dostum Tony olmuştur. 'Ne oldu Tayyip ' diye sormuştur ve kendileriyle bu konuları müzakere ettikten sonra yeni bir süreci orada başlattık." 

Notlar... 
Emre'yi aldık, çok mutluyum 

Başbakan Erdoğan ve İngiliz meslektaşı Tony Blair'in birbirlerine yakınlıkları dikkat çekti. İki başbakan, basın toplantısında birbirlerinin konuşmalarını güler yüzle izledi. Bir gazetecinin, Türkiye'de bombalı saldırıların ardından İngiliz Dışişleri'nin yaptığı Türkiye'ye seyahat uyarısını hatırlatması üzerine Blair, "Hiçbir şekilde terörün amacına hizmet etmesine imk n vermemeliyiz. Şu anda İngiliz Dışişleri'nin seyahat konusunda Türkiye'yi nasıl değerlendirdiğini bilmiyorum. Teröre karşı birlik olmalıyız" dedi.Blair, basın toplantısında, tuttuğu futbol takımı Newcastle'ın Inter'den Emre Belözoğlu'nu transfer etmesine işaret ederek, "Tuttuğum takım şimdi çok iyi bir Türk oyuncu aldı. Takımım güçlenecek. Çok mutluyum" dedi. 

'Biz olsak çay veririz' 
İki liderin basın toplantısını izleyen yabancı gazetecilerden bir bölümü, Erdoğan'ın çok düşünceli göründüğünü söylerken, bir bölümü de Başbakan'ı mutlu gördüklerini belirtti.İki liderin görüşmesini takip etmek için sabah 07.30'dan itibaren Başbakanlık Konutu "10 Numara"nın bulunduğu Downing Street'te kuyruğa giren gazeteciler, aniden bastıran şiddetli yağmur yüzünden sırılsıklam oldu, birçok gazetecinin fotoğraf makinesi ıslandı. 
Türk gazeteciler, "Bizde olsaydı yabancı gazeteciler bir odaya alınır, çay, kahve ikram edilirdi" diyerek yakındılar. 

'Dinimizde intihar yok' 

Başbakan Erdoğan, terörün önüne 'İslam'ın konulmasından rahatsız olduğunu vurguladı 

Başbakan Recep Tayyip Erdoğan ve İngiltere Başbakanı Tony Blair, yaptıkları görüşmede, İngiltere ve Mısır'daki terör saldırılarını ele aldılar, terörizme karşı işbirliğini teyit ettiler. 
Blair, ortak basın toplantısında Erdoğan ile öncelikle iki ülkenin ortak sorunu olan terörü ele aldıklarını belirtti. İki ülkenin de terörizmi ve doğasını iyi tanıdığını belirten Blair, Erdoğan ile bu konuda ortaya konulabilecek işbirliğini görüştüklerini bildirdi. 

Ortak çalışma 
Erdoğan da, terörle mücadele konusunda şunları söyledi 
"Özellikle 20 Kasım'da İngiltere Başkonsolosluğu'nun da hedef alındığı 2003 saldırıları İstanbul'da meydana gelen terör eyleminden sonra İngiltere ile Türkiye arasında istihbarat noktasında başarılı bir çalışma var. Bu dayanışmayı geliştirmeliyiz. H l bizi anlamakta zorlananlar var... 
Terörün önüne kalkıp hemen İslamı koymanın, sıfat olarak yapıştırmanın yanlış olduğunu tekrar vurgulamak durumundayım. İslamın terörü kabul etmesi mümkün değil. Bunu da Sayın Blair başından beri hep ifade ettiler. Müteşekkirim." 
Erdoğan, "Dinimizde intiharın yeri yok. Sizinle savaşmayanları öldürüyorsunuz. Bunlar dinimizde olmayan şeyler" dedi. 

Medeniyetler buluşması için 5 ayrı zirve yapılacak 

DIŞ HABERLER SERVİSİ 

Birleşmiş Milletler Genel Sekreteri Kofi Annan'ın Hıristiyan ve Müslüman dünyaları arasında diyalog sağlamayı hedefleyen "Medeniyetler İttifakı" projesi, dün Başbakan Recep Tayyip Erdoğan ve İspanya Başbakanı Jose Luis Rodriguez Zapatero'nun İngiltere Başbakanı Tony Blair ile ayrı ayrı yaptıkları görüşmelerde gündeme geldi. 
Erdoğan, Blair ile görüşmesinin ardından düzenlenen basın toplantısında, "İnşallah, 5 ayrı zirvede bu çalışmayı sürdüreceğiz. Bunun ilk zirvesi de İspanya'da Barcelona'da olacak. Final zirvesini de İstanbul'da planlıyoruz. 17-18 ülkenin bu çalışmaya katılımı söz konusu" dedi. 
Erdoğan, bir gazetecinin, Batı'da terör olaylarının "İslami terör" olarak nitelendirildiğini anımsatarak, "Bu durum, çoğunluğu Müslüman olan Türkiye'nin AB'ye üyeliğini nasıl etkileyecek " diye sorması üzerine, "Bu durumun, AB'ye girişi hızlandırması gerektiğini, Türkiye'nin üyeliğinin, medeniyetler buluşmasının AB'de gerçekleşmesi" olduğunu dile getirdi. 
BM Genel Sekreteri Kofi Annan, geçtiğimiz günlerde bu projede Müslüman ülkeler adına Erdoğan'ı, Hıristiyan ülkeler adına da Zapatero'yu görevlendirmişti. 


</TEXT>
</DOC>
