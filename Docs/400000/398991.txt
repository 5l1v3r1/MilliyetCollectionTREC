<DOC>
<DOCNO> 398991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy08.html </URL>
<DATE> 2005/11/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu toplandı 
</HEADLINE>
<TEXT>

     Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere 
     Çalışma ve Sosyal Güvenlik Bakanlığı’nda çalışmalara başladı. 
     Çalışma ve Sosyal Güvenlik Bakanı Murat Başesgioğlu, komisyon toplantısının açılışında yaptığı konuşmada, yasal dayanağını İş Kanunu’ndan alan komisyonun, işçi, işveren ve hükümet temsilcilerinden oluştuğunu anımsattı. 
     Komisyonun belirlediği asgari ücretin kamu düzeniyle ilgili olduğunu ve iş sözleşmelerinde belirlenen ücretten daha düşük ücret tespit edilemeyeceğini ifade eden Başesgioğlu, "Asgari ücret belirlemeyi sözleşme özgürlüğüne aykırı bulan yaklaşımların aksine, hükümetimiz asgari ücreti bir sosyal koruma ücreti olarak görmekte ve işgücü piyasalarına çalışanlarımız lehine bir müdahale aracı olarak değerlendirmektedir" dedi. 
     Tespit edilecek asgari ücretin, ücret ortalamalarını, SSK pirim gelirlerini, vergi gelirlerini, kıdem tazminatlarını, toplu iş sözleşmelerindeki taban ücreti ve asgari ücrete bağlı para cezalarını, Çıraklık Kanunu’na tabi kişileri etkilediğini anlatan Başesgioğlu, bu nedenle komisyonun pek çok ölçütü dikkate aldığını kaydetti. 
     Başesgioğlu, asgari ücret tespit edilirken, ülkenin içinde bulunduğu sosyal ve ekonomik durumun, ücretliler geçinme indekslerinin, eğer bu indeksler yoksa geçinme indekslerinin, ücretlerin genel durumunun ve geçim şartlarının komisyon tarafından göz önünde bulundurulduğunu belirtti. 
     SSK’nın 2004 Eylül kayıtlarına göre, 2 milyon 696 bin 627 çalışanın bildiriminin asgari ücret üzerinden yapıldığını ifade eden Başesgioğlu, bu rakamın toplam çalışanların yüzde 43.6’sına tekabül ettiğini bildirdi. Başesgioğlu, halen brüt asgari ücretin 488 YTL 70 YKr, netinin 350 YTL 15 YKr, işverene maliyetinin ise 593 YTL 77 YKr olduğunu işaret ederek, belirlenecek asgari ücretin hayırlı olmasını diledi. 
     
     "ÜLKEYE EN UYGUN ASGARİ ÜCRET BELİRLENECEK" 
     TİSK Yönetim Kurulu üyesi ve komisyon işveren heyeti başkanı Ali Nafiz Konuk ise asgari ücret belirlenirken Türkiye’nin temel göstergelerinin göz ardı edilmemesini istediklerini söyledi. 
     Belirlenecek asgari ücretin kayıt dışını teşvik etmemesi, işletmelerin ve ülkenin rekabet gücünü olumsuz yönde etkilememesini beklediklerini dile getiren Konuk, ayrıca ülke şartlarına uygun bir asgari ücretin belirlenmesi için üzerlerine düşeni yapmaya hazır olduklarını kaydetti. 
     Gerçeklerin göz ardı edilemeyeceğini ifade eden Konuk, gelecek temel göstergeleri değerlendirerek ülkeye en uygun asgari ücretin belirleneceğine inandıklarını vurguladı. 
     Türk-İş Genel Eğitim Sekreteri Mustafa Türkel de asgari ücretin Türkiye’de çalışma hayatıyla ilgili bir çok dengeyi etkilediğine dikkati çekti. Asgari ücretin maalesef açlık sınırının altında olmaya devam ettiğini ifade eden Türkel, işçi kesimi olarak asgari ücret konusunda geçen dönemlerde ortaya koydukları görüşleri koruduklarını bildirdi. 
     Türkel, asgari ücretin en düşük memur maaşı seviyesine çıkarılmasını istedi. Asgari ücret üzerindeki vergi ve sigorta yükünün fazla olduğunu savunan Türkel, hükümetin bu konuda gerekli adımları atmasını beklediklerini söyledi. Türkel, "Asgari ücret aynı zamanda milyonlarca işsiz insanın işe girmesi için bir umut ücreti olarak masada durmaktadır" diye konuştu. 
     Çalışma hayatının öncelikli sorununun ülkedeki kayıt dışı olduğunu vurgulayan Türkel, kayıt dışının kayıt altına alınması yönünde atılacak her türlü adımı destekleyeceklerini bildirdi. 
     
     "ŞU ANDA ÜCRET TELAFFUZ ETMEK DOĞRU OLMAZ" 
     Çalışma ve Sosyal Güvenlik Bakanı Başesgioğlu, bir gazetecinin, hükümetin gelecek yıl için enflasyon hedefinin yüzde 5 olduğunu anımsatarak, "Asgari ücret tespit edilirken, bu oran mı dikkate alınacak " sorusu üzerine, asgari ücret miktarını ve diğer unsurlarını belirlemekte Asgari Ücret Tespit Komisyonu’nun yetkili olduğunu belirtti. İlgili birimlerden istenecek bilgiler doğrultusunda komisyonun ücret konusunda bir karara varacağını ifade eden Başesgioğlu, "Onun için şu anda orana bağlı, miktara bağlı bir ücret telaffuz etmenin doğru olmadığı kanaatindeyim. Bu husus, ancak komisyon çalışmalarıyla ortaya çıkacaktır" dedi. 
     Başesgioğlu, geçen günlerde bölgesel asgari ücretle ilgili tartışmalar yaşandığını anımsatarak, şöyle devam etti 
     "Asgari ücretin bütün ülkede tek bir ücret olarak uygulanması, belirlenmesi veya eski tarihlerde olduğu gibi bölgesel olarak uygulanması konusu da komisyonun takdirindedir. Ancak, biz hükümet olarak bölgesel asgari ücretin uygulanması veya görüşülmesi konusunda bir altyapının henüz hazır olmadığı, işçi ve işveren kesimleri arasında bir uzlaşmanın gerçekleşmediğini tespit ettik. Belki bu konu, ileri ki günlerde ve başka platformlarda tartışma konusu olur, ama en azından bu toplantıda bölgesel asgari ücret konusunda bir çalışma olmayacağını hükümet adına ifade etmek istiyorum." 
     
</TEXT>
</DOC>
