<DOC>
<DOCNO> 366606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/ygokce.html </URL>
<DATE> 2005/08/03/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Taç'a atılan kovanlar 
</HEADLINE>
<TEXT>



Yusuf Bahar, İstanbul Büyükşehir Belediyesi'nde çalışıyor. Yeni evlenmiş, henüz çocuğu yok... Aile Yalovalı... Kardeşleri ve yeğenleri var. Yalova'da ailesine ait dükkanlardan onun da payına küçük bir gelir düşüyor. 
Yusuf Bahar, pazar günü yeğenleriyle birlikte Atatürk Olimpiyat Stadı'ndaki Everton - Fenerbahçe maçına gitmiş. Biletix'ten - ücretiyle aldığı - biletlerin geçerli olduğu numaralı tribüne gitmiş. Tribün kalabalık olmadığı için kendi yerlerini aramamışlar, hep birlikte - gelişigüzel - seçtikleri koltuklara oturmuşlar. 
Fenerbahçe'nin, Everton'a attığı golün sevinciyle coşan Yusuf Bahar, dizinin üstünde, kasığına yakın bir yerde korkunç bir yanma hissetmiş, sonra da silahla vurulduğunu anlamış. Doktorlar, bacaktaki kurşunu henüz çıkarmamışlar. Sakat kalma olasılığını gözönünde bulundurarak tedavisini kontrol altında sürdürüyorlar. Kurşunun çıkarılıp çıkarılmamasına daha sonra karar verecekler. 
Bir futbol müsabakasını seyretmeye gelmiş masum bir insanın - nereden ve kim tarafından ateşlendiği henüz belirlenemeyen - bir silahtan çıkan kurşunla yaralanması, üzülerek görüyorum ki, sorumluluk duygusunun toplumumuzda hiç kimse tarafından paylaşılmadığını gösteriyor. 
Dahası... 
İstanbul Valiliği, Emniyet Müdürlüğü, Türkiye Futbol Federasyonu, Gençlik ve Spor İl Müdürlüğü ile maçın ev sahipliğini üstlenen Fenerbahçe Spor Kulübü yöneticilerinin şu ana kadar yaptıkları açıklamaların hiçbiri, bu ülkede insan olmanın değerini teslim etmiyor. 
İstanbul Valisi Sayın Muammer Güler, Stat Müdürü'nün, Fenerbahçe Kulübü yöneticilerinin isteğine uyarak biletsiz seyirciler için kapıları açtırdığını öne sürerek yanlışın ilk adresini gösteriyor. Emniyet Müdürü Sayın Celalettin Cerrah'ın medyaya dolaylı olarak yansıyan açıklamalarında ise "Kapıları özel güvenlik görevlileri açtı, hiçbir şekilde sorumluluk kabul etmiyoruz" dediği anlaşılıyor. 

Trajikomik 
Ölümden kıl payı kurtulan Yusuf Bahar'ın, böylece kim vurduya gittiği kaygısına kapılıyorum. Yusuf Bahar'ın vekili olarak sorumlular hakkında 250 milyarlık tazminat davası açmaya hazırlanan Avukat Zeki Bulgan ile konuştum... 
İşte anlattıkları 
"- Ben bir ceza avukatıyım. Silahlarla ilgili özellikleri az - çok bilirim. Şimdi bazı görevliler, kovanların stat dışında bulunduğunu, böylece stat içindeki sorumluların - emniyet, özel güvenlik, spor teşkilatı ve kulüp temsilcilerinin - olaydan dolayı sorumlu tutulamayacağını iddia ediyor... Bir tabanca mermisi en çok 80 metre menzillidir. Etkili mesafesi yaklaşık 40 metredir. Olimpik bir statta nasıl oluyor da tribünlerin dışından ateşlenen silah, onca engeli ve uzaklığı aşarak tribünde oturan insanı yaralayabiliyor " 
Zeki Bulgan'ın anlattığı trajikomik durum burada da bitmiyor... Bazı ilgililer, otomatik bir koruma ve örtme duygusuyla dikkatleri dağıtıp işi sulandırmaya başlamışlar "Silahla yaralandığı ne malum Galiba bir demir parçasıyla yaralandı. Böyle şeyler olur. Üzüldük, ama yapacak bir şey yok. Tedavisini yaptıralım, yardım edelim, bu iş kapansın" mesajları göndermişler. 
Hukuk devletinde böyle bir şey olabilir mi Bulgan'ın anlattığına göre, olay yerinde sağlıklı bir arama - tarama yapılmamış, mermi kovanı bulunmamış, daha sonra dışarıda bulunduğuna dair söylentiler yayılmış. Fizik olarak inanılmaz masallar anlatılmaya başlanmış. 
Fenerbahçe yöneticileri, taraftara yaranma popülizminin nerelere varabileceğini öğrenmişler midir, bilmiyorum... Valilik ve Emniyet Müdürlüğü, olayı kapatmaya mı çalışıyor, yoksa Süper Lig'in başlamasına üç gün kala hepimizin kanını donduran bu vahşete karşı örnek oluşturacak bir duyarlılık mı sergiliyor 
Anlayamıyorum. 

Biletix ve hukuk 
Elimde, geçen yıldan kalma maç biletleri var. Bu biletlerin tümü Biletix tarafından basılıyor. Biletin ön yüzündeki bilgiler, maçın adını, geçerli olduğu tarihi, stat planı içinde tribün bölümünü, koltuk numarasını ve fiyatını gösteriyor. 
Arka yüzde 2 puntoyu geçmeyen irilikte - daha doğrusu miniklikte - Biletix'in özel uyarıları var. İşte oradan bir bölüm 
"... Bilet sahipleri, biletin ilgili olduğu gösteriden önce veya sonra, gösteri esnasında, gösteriye ilişkin olarak ya da gösteri mahallinde vuku bulacak tüm zararlardan dolayı gösteriden sorumlu olanlara elemanlar, gösteriyi sahneleyenler vs. karşı oluşabilecek ilgili tüm tazminat taleplerinden şimdiden feragat etmişlerdir. Gösteri organizatörünün ya da mekan müdüriyetinin önceden yazılı onayı olmadıkça gösteri için satılan biletler, gösteriye giriş hakkı dışında hiçbir amaç için kullanılamaz..." 
Şimdi bu uyarılarla Yusuf Bahar'ın başına gelenleri bir kez daha düşünün ve maça gidip gitmeyeceğinize karar verin. 
Hukukçular, tüketici dernekleri, taraftar dernekleri bu uyarılara ne der, bilemiyorum. Ama bildiğim bir şey var... Bu biletler futbolseverlere şu mesajı veriyor "Parayı öde, maçı - ya da konseri - izle... Canını Allah'a emanet et, geldiğin gibi gazla " 
Eh, bu kadar zulüm de fazla 

Tüm seyircilere sigorta 
Atatürk Olimpiyat Stadı'nda yaşanan olay, spor alanlarındaki sosyal sorumluluklarımızın da yeniden gözden geçirilmesi gereğini hatırlattı bana... 
Maça para ödeyerek giren her biletli seyircinin, stat içinde ve yakın çevresinde oluşabilecek tüm kaza ve olaylara karşı, maç günü sigorta ettirilmeleri hiç kimsenin aklına gelmiyor mu Sigorta şirketleri, çok minik ve özel tarifelerle bu hizmeti gerçekleştirebilirler. Hemen her sosyal hizmette hile, üçkağıt ve sömürü görülebileceğinden çerçeveyi de sağlam tutarlarsa huzur içinde maçlara gidebiliriz... 
Özellikle kulüpler bu işe kafa yormalı... Hatta bazıları sigortacılık, sigorta acenteliği de yapıyorlar. Parayla birlikte hizmeti de düşünüyorlarsa, geç kalmasınlar 



</TEXT>
</DOC>
