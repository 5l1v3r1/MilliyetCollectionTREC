<DOC>
<DOCNO> 365323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun22.html </URL>
<DATE> 2005/07/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rum Savunma Bakanı ve bir komutan istifa etti 
</HEADLINE>
<TEXT>

     Rum yönetimi Savunma Bakanı Kiriakos Mavronikolas ve Rum Milli Muhafız Ordusu RMMO Komutanı Korgeneral Athanasios Nikolodimos görevlerinden istifa etti. 
     Rum basınına göre, Mavronikolas ve Nikolodimos, RMMO'nun Üçşehitler köyündeki ''Grigori Afksentiu'' isimli 346. Piyade Taburu'nda önceki gün, Fransız menşeli ''Aspilas'' tipi tanksavar silahı üzerine yapılan eğitim sırasında meydana gelen ve 3'ü ağır olmak üzere toplam 18 Rum askerinin yaralandığı patlama nedeniyle istifa etti. Yaralı askerlerden biri, tedavi için İsrail'e gönderildi. 
     Mavronikolas ve Nikolodimos, dün Rum yönetimi lideri Tasos Papadopulos ile kısa bir görüşme yaptılar ve patlamanın siyasi ve askeri sorumluluğunu üstlendiler. 
     Rum Savunma Bakanı Mavronikolas, istifa kararının gerekçesini, ''18 kişinin yaralandığı böylesine ciddi bir kazadan sonra istifayı doğal bir hareket olarak buluyorum'' sözleriyle açıkladı. 
     Rum basını, RMMO Komutanı Nikolodimos'un istifasını Rum Savunma Bakanı'na, Savunma Bakanı Mavronikolas'ın da istifasını Rum yönetimi lideri Tasos Papadopulos'a sunduğunu, Mavronikolas'ın, ''Nikolodimos'un istifasını kabul etme yetkisine sahip olmadığını, bu yetkinin Papadopulos'ta olduğunu'' açıkladığını yazdı. 
     İstifa dilekçelerinin akıbetinin 1-2 gün içinde belli olacağı ve Papadopulos'un, kaza sonrasında, Mavronikolas ve Nikolodimos'un olayı yönetimlerinden memnun olduğunu belirttiği kaydediliyor. 
     Bu arada, Rum basını, RMMO kışlasında gerçek mermilerle eğitim yapılmasını sert ifadelerle eleştiriyor. 
     Fileleftheros gazetesi, ''Ölümle eğitim yapıyorlardı'', Simerini gazetesi, ''Mükellefler ve seferiler için ölüm ruleti. 5 yıldır, mermilerin gerçek olduğunu bilmiyorlardı'' başlıklarını kullandı. 
     Simerini, eğitim subayının RMMO askerlerine, ''Korkmayın, alın. Tanksavarın içindeki eğitim mermisidir'' dediğini ve bunun üzerine askerlerin sırayla tanksavara yakından baktıkları, bazılarının dokunduğu yolunda bilgi bulunduğunu yazdı. Gazete, Aspilas roketatarlarının içinde bulunan mermilerin gerçek mermi olduğunun 5 yıldır bilinmediğine işaret etti. 
     
</TEXT>
</DOC>
