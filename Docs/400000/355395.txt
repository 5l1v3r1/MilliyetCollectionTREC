<DOC>
<DOCNO> 355395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun23.html </URL>
<DATE> 2005/06/25/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
AB, "her türlü" İran hükümetiyle çalışmaya hazır... 
</HEADLINE>
<TEXT>

     Avrupa Birliği AB , insan hakları, nükleer program ve diğer konularla ilgili gelişmelere açık ''her türlü İran hükümetiyle çalışmaya hazır olduğunu'' açıkladı. 
     AB Dış Politika ve Güvenlik Yüksek Temsilcisi Javier Solana'nın sözcüsü, İran'da Mahmud Ahmedinecad'ın cumhurbaşkanlığına seçilmesiyle ilgili açıklamasında, ''AB'nin İran'daki seçim sonuçlarını dikkatle izlediğini, AB üyesi ülkelerin, birçok kişinin aday olamamasından üzüntü duyduğunu'' belirterek, ''sadece ifade ve toplanma özgürlüğünün gerçekten özgür ve eşit seçim sürecini garanti ettiğini'' söyledi. 
     AB'nin İran'daki siyasi ve ekonomik reformlarla insan hakları, terörle mücadele ve Ortadoğu gibi endişe uyandıran gelişmelere önem verdiğini yineleyen sözcü, ''bu tip gelişmelerin, AB ve İran arasındaki ilişkilerle ticaret ve işbirliği anlaşması konusundaki müzakerelerin amacına ulaşabilmesi için gerekli olduğunu'' kaydetti. 
     Sözcü, ''AB, bu hedeflere ulaşmak için kendisiyle çalışmak isteyen her türlü hükümetle çalışmaya hazır'' dedi. 
     
</TEXT>
</DOC>
