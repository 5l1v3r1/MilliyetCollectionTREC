<DOC>
<DOCNO> 365684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonsiy09.html </URL>
<DATE> 2005/07/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gül Limanları deklarasyona koymayı hiç düşünmedik 
</HEADLINE>
<TEXT>

     Dışişleri Bakanı Gül, limanların ve havaalanlarının Rumlara açık olmadığını belirten bir maddeyi deklarasyona koymayı hiç düşünmediklerini kaydetti. 
     NTV ve CNN Türk televizyonlarına konuşan Gül, Gümrük Birliği’nin sadece sanayi mallarını kapsadığını anımsatarak, "Hizmet sektörü ve serbest dolaşım, tam üyelikle ilgili konulardır bu yüzden de limanların ve havaalanlarının Kıbrıs Rum Kesimi’ne açılması öngörülmemiştir. Öngörmediğimiz birşeyi de maddelere koymayız" dedi. Kıbrıs ile ilgili deklarasyonun, Gümrük Birliği Ek Protokolü’nde bağımsız olmadığının altını çizen Gül, şöyle konuştu 
     "Biliyorsunuz ki bir mektup teatisi oldu. Gönderdiğimiz mektup 3 parçadan oluşuyordu. İlk kağıt protokolü imzaladık ve bir deklarasyon yayınlıyor ifadeleri olan bir kapaktı. 
     İkinci kısımda teknik olarak protokol vardı. Üçüncü kısımda da deklarasyon yer aldı. Bunların üçü de birbirine eşit önemde bir pakettir. TBMM’ye de bir paket halinde gidecektir". 
     Gül, Kıbrıslı Türklere verilen vaatlerin tutulup tutulmadığı konusundaki bir soruyu yanıtlarken, referandumun ardından KKTC ekonomisinde düzelmelerin meydana geldiğini belirtti. Kıbrıslı Türklerin artık dünya kamuoyunca pekiştiğini söyleyen Gül, KKTC liderlerinin Rusya, ABD ve İngiltere’de resmen kabul gördüğünü, pek çok yabancı ülkenin önemli günlerinde Kıbrıslı Türk liderlere davet geldiğini belirtti. 
     Gül, Kıbrıslı Türklerin İslam Konferansı Örgütü’nde de KKTC adıyla temsil edildiğini ve adaya uçakların indiğini dile getirirken, ancak bu gelişmelerin yeterli olmadığının da altını çizdi. 
     Gül, Türkiye’nin çıkarına olan konularda hükümetle muhalefetin işbirliği içinde olduğunu belirterek, protokolün Mecliste oylanması sürecinde de aynı destekle karşılacaklarını söyledi. 
     
</TEXT>
</DOC>
