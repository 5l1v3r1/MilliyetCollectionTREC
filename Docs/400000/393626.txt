<DOC>
<DOCNO> 393626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/siyaset/siy05.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsimsiz plaketler toplandı 
</HEADLINE>
<TEXT>


MEHMET AKTAN, RECAİ AKSU Köln 


Başbakan Recep Tayyip Erdoğan'ın, Almanya'da hafta sonu katıldığı Avrupa Türk Demokratlar Birliği UETD açılışından sonra verilen yemekte şirketlere dağıtılan bronz, gümüş, altın ve platin plaketlerin üzerinde isim olmaması şaşkınlık yarattı. Plaketlerin Erdoğan'ın gelişinden yararlanarak UETD için bağış toplama aracı olarak görüldüğü ve son dakikada hazırlandığı iddia edildi. 
Başbakan Erdoğan'ın geçtiğimiz hafta sonu Köln'de açılışına katıldığı UETD ile ilgili tartışmalar dinmiyor. Erdoğan'ın Türkiye için lobi çalışmaları yapacak derneğin 'yeni bir başlangıç' olduğunu söylemesi, Almanya'daki diğer Türk sivil toplum örgütleri arasında tepki toplamıştı. Tepki toplayan bir diğer nokta da derneğin düzenlediği yemeğe 350 euroluk davetiye alınarak katılınması ve bağış karşılığı dağıtılan plaketlerdi. 

En az 200 bin euro toplandı 
Verildiği kişinin adı yazmayan, plaketlerin üzerinde "Gönül zenginliğinizin onur belgesi olan Avrupa'daki Türk lobisine katkılarınız, milletimiz için unutulmayacaktır" yazısı dikkat çekti. Bin euroya kadar bağış yapanlara bronz, 2 bin 500 euronun üstünde bağış yapanlara gümüş, 5 bin euro üstündeki bağışa altın ve 10 bin euronun üzerinde bağış yapanlara platin plaket verildi. Bu işin çok aceleye geldiğini belirten UETD Başkanı Fevzi Cebe, özür diledi ve plaketleri toplayıp üzerlerine şirket isimlerini yazdıracaklarını söyledi. 
Açılıştan sonra, Başbakan Erdoğan'la, Schröder'in de katıldığı Hyatt Otel'deki akşam yemeğine 350'şer euro ödeyerek katılanların sayısı 200'ün üzerinde... Davetiye ve plaket alan şirketlerin yaptığı bağışlarla geceden elde edilen gelirin en az 200 bin euro olduğu belirtiliyor. 


</TEXT>
</DOC>
