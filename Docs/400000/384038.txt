<DOC>
<DOCNO> 384038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/ekonomi/eko03.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Refah yolu açıldı, sabırlı ve kararlı olalım' 
</HEADLINE>
<TEXT>


AB ile müzakerelerin başlamasını sevinçle karşılayan iş dünyası, Türkiye'nin girdiği yolda çok daha karalı ve sabırlı olması gerektiği görüşünde. Özellikle yabancı yatırımlar, portföy yatırımları ve turizm gelirlerinde yükseliş bekleniyor, tarım sektörü ise bu süreçten kaygılı 


Sabancı Holding Yönetim Kurulu Başkanı Güler Sabancı 
'Türkiye'nin medeniyet projesi' "AB, Türkiye için bir medeniyet projesi. Bu projenin önemli bir dönüm noktası yaşandı. Bundan sonra da zorluklar olacak. Türkiye çok önemli reformlar gerçekleştirdi, kendine düşen her şeyi yaptı. Parlamentomuzu, hükümetimizi, destek veren tüm sivil toplum kuruluşlarını, tüm Türkiye'yi kutluyorum." 

Yabancı Sermaye Derneği Genel Sekreteri Mustafa Alper 
'Yabancı sermaye girişi 25 milyar doların üzerine çıkar' "AB'nin kararı yabancı sermayeyi son derece olumlu etkileyecek. Yabancı sermaye girişindeki artış 25 milyar dolar üzerindeki rakamlara imk n sağlayacak. Türkiye hak ettiği yatırımları alacak." 

Koç Holding Yönetim Kurulu Başkanı Mustafa Koç 
'Alaturka krizlere yer yok' "Avrupa, Türkiye'nin tam üyelik müzakerelerinin başlamasıyla medeniyetler çatışması tezini boşa çıkarmaya istekli olduğunu gösterdi. Önümüzde uzun bir yol var. Türkiye'ye düşen, sağladığı muazzam ilerlemeyi sürdürmek. Alaturka siyasi krizlere, basit uygulama hatalarına yer yok." 

TOBB Başkanı Rifat Hisarcıklıoğlu 
'Alnımız açık yürüyelim' "Şimdi Türkiye'nin yapması gereken, son dakika engellerine yenik düşmeden AB yolunda alnı açık başı dik yürümek. Son dönemde bir kez daha yoğun şekilde gördük ki, AB ile müzakere etmek, sabır, kararlılık ve ciddi bir teknik hazırlık gerektiriyor." 

TZOB Genel Başkanı Şemsi Bayraktar 
'Tarımsal üretimde kota baskısı olabilir' "AB'de çok fazla üründe kota var. Bizim 10 - 20 yıl sonraki ihtiyaçları dikkate alarak üretimimizi artırmamız lazım. Yoksa büyük bir kota baskısıyla karşıkarşıya kalırız. Üretimi artırmadan AB'ye girerseniz, en fazla süt sektörü etkilenecek. Üretimi kayıt altına almadan AB'ye girersek, büyük bir kota baskısı ile karşı karşıya kalırız. Üretimi artırma şansımız olmaz." 

Gedik Yatırım Yönetim Kurulu Başkanı Erhan Topaç 
'10 yılda, 82 milyar dolar para girişi olur' "AB'ye uyum sürecinde, Türkiye'ye 10 yılda 82 milyar dolar civarında para girişi bekliyoruz. Kamu borcunun düştüğü yerde sermaye piyasalarına, borsaya para kalır. Bugüne kadar parayı devlet emiyordu. Böyle bir ortam olmayacak." 

TUROB Başkanı Timur Bayındır 
'23 milyon turist gelir' "Türkiye'nin Avrupa Birliği ile müzakerelere başlaması Türk turizminde doping etkisi yaratacak. Bu yıl 20 milyonun üzerinde yabancı turisti Türkiye'de ağırlayacağız. 2006 yılında ise bu rakamın 23 milyon kişinin üzerine çıkmasını hedefliyoruz." 

İktisadi Kalkınma Vakfı Başkanı Davut Ökütçü 
'Tüm kesimler müzakerelerde yer almalı' "Artık, yeni dönemde toplumun tüm kesimlerini içine alan bir anlayışla sürece hazırlanmamız gerekiyor. 8 - 9 Ekim'de TOBB, TÜSİAD, TİM, TİSK, TİSK, İSO, İTO, TBB'nin de aralarında bulunduğu çok sayıda sivil toplum örgütü ve firma bazında destekleyici kurumların katılacağı müzakere sürecine ilişkin bir arama konferansı düzenliyoruz." 


</TEXT>
</DOC>
