<DOC>
<DOCNO> 366845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/dunya/axdun01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazedeyken devirdiler 
</HEADLINE>
<TEXT>


Moritanya Devlet Başkanı Taya'nın Kral Fahd'ın cenazesine katılmak için Suudi Arabistan'a gitmesini fırsat bilen ordu birlikleri ülke yönetimine el koydu 

DIŞ HABERLER SERVİSİ 


Nüfusunun büyük çoğunluğu Müslüman olan, zengin petrol ve doğalgaz yataklarına sahip kuzeybatı Afrika ülkelerinden Moritanya'da başkanlık muhafızları öncülüğündeki bir grup askeri birlik, 1984'ten beri Devlet Başkanı koltuğunda oturan Maaouya Ould Sid'Ahmed Taya'yı bir darbeyle devirdi. 
Darbeciler ülkeyi yönetmek için bir askeri konsey oluşturduklarını ve Taya'nın "totaliter rejimine" son verdiklerini açıkladı. Askeri Adalet ve Demokrasi Konseyi tarafından imzalanan bildiride, konseyin ülkeyi 2 yıl yöneteceği belirtildi. Kendisi de bir darbeyle işbaşına gelen ve şimdiye kadar birçok defa darbe girişimlerine hedef olan Taya'nın dünkü darbe sırasında, ölen Suudi Arabistan Kralı Fahd'ın cenazesine katılmak için Riyad'da bulunduğu bildirildi. Darbe üzerine Nijer'in başkenti Niamey'e giden Taya'nın burada Nijer Devlet Başkanı'yla görüştükten sonra bir villaya geçtiği, darbeyle ilgili açıklama yapmadığı öğrenildi. 
Taya'nın ülke dışında olmasından yararlanan darbeciler başkent Nuakşot'taki genelkurmay başkanlığı, devlet radyo ve televizyon binaları ile bakanlıkları ele geçirdi. Nuakşot havaalanı sivil uçuşlara kapatıldı. 
AFP'nin bildirdiğine göre, yerel saatle sabah 05.00'te harakete geçen askeri birlikler, başkanlık sarayına giden yolları kapatarak medya organlarının yayınını durdurdu. Nuakşot caddelerinde yalnızca askeri araçların görüldüğü ve darbecilerin kentin önemli noktalarına uçaksavarlar yerleştirdiği bildiriliyor. Darbeciler, aralarında Genelkurmay Başkanı'nın da bulunğu komutanlarla bazı üst düzey askeri yetkilileri tutuklarken, Nuakşot sokaklarına dökülen halk sevinç gösterisinde bulundu. Bu arada Avrupa Birliği, Afrika Birliği ve BM Genel Sekreteri Kofi Annan, darbeyi kınarken, ABD yönetimi de Taya'nın işbaşına dönmesi çağrısında bulundu. 

3 kez kurtulmuştu 
İsrail ile diplomatik ilişkisi bulunan 3 Arap ülkesinden biri olan Moritanya'da 1 milyar varillik petrol rezervi ile 30 milyar metreküp doğalgaz bulunuyor. Devlet Başkanı Taya, ABD'nin bölgedeki en sıkı müttefiki olarak tanınıyor. 1984'te darbeyle iktidara gelen Taya, ülkeyi demir yumrukla yönettiği ve muhalif seslere izin vermediği gerekçesiyle şimdiye kadar 3 kez devrilmek istendi. 2003 haziranında yapılan kanlı darbe girişiminden kurtulan Taya geçen yılın ağustos ve eylül aylarında da 2 kez devrilmeye çalışıldı. Avrupa, Moritanya'yı fazlasıyla ABD'nin etkisinde olmakla suçluyor. 


</TEXT>
</DOC>
