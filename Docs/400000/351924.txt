<DOC>
<DOCNO> 351924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur02.html </URL>
<DATE> 2005/06/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Sultanahmet'te çatışma 1 ölü, 2 yaralı 
</HEADLINE>
<TEXT>

     Bulut MÜLHİM İSTANBUL DHA 

      İSTANBUL Sultanahmet’te Derviş Çay Bahçesi’nde iki grup arasında çıkan silahlı çatışmada 1 kişi öldü, 2 kişi de yaralandı. 
     Drej Ali olarak tanınan yeraltı dünyasının ünlü isimlerinden Ali Yasak’a ait olduğu iddia edilen Derviş Çay Bahçesi’nde iki grup arasında kavga çıktı. Silahlarını çeken kimliği belirsiz kişiler çay bahçesinde bulunan Mehmet Altınsöz, Ahmet Duran ve Cuma Işıkay’a ateş açtı. 
     Olayda yaralanan Mehmet Altınsöz, Ahmet Duran ve Cuma Işıkay, çevredekiler tarafından hastaneye kaldırıldı. Haseki Hastanesi’ne kaldırılan yaralılardan Mehmet Altınsöz yapılan müdahalelere rağmen kurtarılamadı. Ahmet Duran ve Cuma Işıkay’ın ise sağlık durumlarının iyi olduğu öğrenildi. 
     Nedeni henüz belirlenemeyen olayda kaçan zanlıların yakalanması için polis geniş çaplı soruşturma başlattı. 
     
</TEXT>
</DOC>
