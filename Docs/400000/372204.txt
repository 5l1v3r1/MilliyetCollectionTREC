<DOC>
<DOCNO> 372204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo08.html </URL>
<DATE> 2005/08/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Nicolas Anelka Samsun'da zor 
</HEADLINE>
<TEXT>

     Hafta sonu seyircisinin karşısına Samsunspor karşılaşmasıyla çıkmaya hazırlanan Fenerbahçe, dünü tek idmanla tamamladı. 
     Antrenör Roland Koch yönetiminde gerçekleştirilen antrenmanda, önceki günkü maçta forma giyen oyuncular düz ve kademeli koşu yaptıktan sonra tesislere gitti. Diğer oyuncular ise Koch eşliğinde çift kale maç yaptılar. Sakatlıkları bulunan Kemal ve Rüştü, sahada kısa bir süre koşu yaptıktan sonra salonda çalıştı. İzinli olan Alex'in yanı sıra tedavisi süren Anelka da çalışmaya katılmadı. Fransız oyuncunun hafta sonuna yetişmesi zor gözüküyor. 
     Alman Milli Takımı'nın efsane futbolcusu Thomas Haessler'in jübile maçına katılmak için Almanya'ya giden teknik direktör Christoph Daum ve asistanı Murat Kuş, çalışmada yer almadı. Daum, Haesler'in de forma giyeceği Köln All-Star takımının başında sahaya çıkacak. Öte yandan, antrenmanda futbolcular, Serkan'ın 22. yaş gününü Brezilya usulü kutladı. Oyuncular, ilk kez Brezilya usulü kutlamaya şahit olan yeni transfer Appiah'ın da kafasında yumurta kırdı. 
     
</TEXT>
</DOC>
