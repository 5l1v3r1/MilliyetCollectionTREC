<DOC>
<DOCNO> 372409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun04.html </URL>
<DATE> 2005/08/24/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
"Londra'da bombalar elle patlatıldı" 
</HEADLINE>
<TEXT>

     İngiltere'de yayımlanan The Guardian gazetesi, Londra'da 7 temmuzda gerçekleştirilen ve 52 kişinin öldüğü saldırılarda, bombaların cep telefonuyla değil elle patlatıldığını yazdı. 
     Gazete, ismini açıklamadığı bir polis şefine ve antiterör uzmanlarına dayandırdığı haberinde, üç metro treninde ve bir otobüste meydana gelen patlamaların, bir düğmeye basılarak gerçekleştirildiğini savundu. 
     Gelişmenin, soruşturma açısından önemli bir aşama olduğunu yazan gazete, "cep telefonu yoktu, bombaları kesinlikle manuel olarak ateşlediler" ifadelerini kullandı. 
     Polis yetkilileri ise araştırmada önemli bir aşamaya geldiklerini ve böyle bir iddianın araştırmaya zarar vereceğini söyleyerek yorum yapmaktan kaçındı. 
     New York polis şefi Raymond Kelly, ağustos ayı başında bombalardan üçünün cep telefonu düzeneğiyle patlatıldığını açıklamıştı. 
     
     Madrid'de telefon kullanıldı 
     11 mart 2004'te İspanya'nın başkenti Madrid'de düzenlenen ve 191 kişinin ölümüyle sonuçlanan bombalı saldırılarda da cep telefonu düzeneğinin kullanıldığı açıklanmıştı. 
     The Guardian ayrıca, polisin şu anda dört intihar bombacısının cesetlerini toplamaya çalıştığını ve bunun önemli ipuçlarını ortaya koyacağını yazdı. 
     
</TEXT>
</DOC>
