<DOC>
<DOCNO> 383203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonyas03.html </URL>
<DATE> 2005/10/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İlk teravih namazı 4 Ekim Salı günü kılınacak... 
</HEADLINE>
<TEXT>

     İslam dünyasının kutsal ayı Ramazan, 4 Ekim Salı günü kılınacak ilk teravih namazı ve 5 Ekim Çarşamba günü gerçekleştirilecek ilk iftar ile başlayacak. 
     Ramazan’da, ilk orucun tutulacağı 5 Ekim Çarşamba günü iftar Adana’da 18.26, Ankara’da 18.35, Bursa’da 18.50, Çanakkale’de 19.00, Çorum’da 18.26, Diyarbakır’da 18.06a, Edirne’de 18.59, Erzurum’da 18.01, Gaziantep’te 18.18, Iğdır’da 17.50, İstanbul’da 18.50, İzmir’de 18.58e, Konya’da 18.37, Sinop’ta 18.24, Tekirdağ’da 18.55, Trabzon’da 18.07, Van’da 17., Zonguldak’ta ise 18.38’de yapılacak. 
     Arife günü olan 2 Kasım’da son oruç tutulacak ve 3 Kasım’da Ramazan Bayramı başlayacak. 
     
     DİYANET İŞLERİ BAŞKANLIĞI’NDAN GENELGE 
     Diyanet İşleri Başkanı Ali Bardakoğlu, Ramazan dolayısıyla yayınladığı genelgede, Ramazan ayına özel vaaz ve irşat programları hazırlanmasını, vaazlarda birlik ve beraberliği pekiştirici üslup kullanılmasını ve siyaset yapılmaması için önlem alınmasını istedi. 
     Genelgeye göre, merkezi konumdaki bazı camilerde merkezi vaaz sisteminden ayrılarak, ilahiyat fakülteleri öğretim üyeleri, imam hatip liseleri meslek dersleri öğretmenleri ile din kültürü ve ahlak bilgisi öğretmenleri, emekli müftü ve vaizler canlı vaaz verecekler. 
     Vaazlarda birlik ve beraberliği pekiştirici üslup kullanılacak, yanlış anlaşılabilecek ifade ve yorumlardan kaçınılacak, "siyaset ve şahsiyet yapılmaması" için önlem alınacak. 
     Ramazan ayı boyunca görevlisi bulunmayan veya ibadete açıldığı halde kadro tahsis edilemeyen camilerde din hizmetlerinin aksatılmaması için emekli Diyanet personeli veya imam hatiplik yeterlilik belgesi almış olanlara görev verilecek. İmkanlar ölçüsünde hiçbir cami görevlisiz kalmayacak. 
     Ramazan öncesinde, camilerdeki halılar, sarık ve cüppelerin bakımı yapılacak, elektrik, ısıtma tesisatları, ses cihazları elden geçirilecek ve eksiklikler giderilecek. 
     
     EZAN SESİNİN KULAĞA HOŞ GELMESİ SAĞLANACAK 
     Genelgeye göre, ezanlar okunurken ses cihazları lüzumundan fazla açılmayacak, cihazlar sesin kulağa hoş gelmesini sağlayacak şekilde ayarlanacak. 
     Camilerdeki vaaz ve irşat programları cemaatin dikkatini çekecek ve takibini temin edecek şekilde her gün düzgün bir şekilde panoya yazılacak. 
     Bayanlara ayrılan mekanların daha geniş ve sağlıklı olması için çalışmalar yapılacak ve olumsuzluklar giderilmeye çalışılacak. 
     Ramazan ayı boyunca din görevlileri hastane, hapishane, çocuk ıslahevi ve çocuk yuvası gibi yerleri ziyaret edecek, ihtiyaç sahibi öksüz, yetim, hasta, yaşlı ve fakir kimsesizlerle ilgilenecek. 
     Vatandaşların gösterişli iftar yemekleri vermek yerine, halkla bütünleşmeyi sağlayacak, daha çok muhtaçların gözetildiği iftarlara yönelmelerine öncülük yapılacak. 
     Ayrıca müftülükler, imkanları ölçüsünde iftar davetleri verecek ve bu davetlerin prestij kaybına neden olmamasına dikkat edilecek. 
     
     HAZRETİ ALİ BÜTÜN YÖNLERİYLE HALKA TANITILACA 
     Genelgeye göre, Hazreti Ali’nin şehit edilişinin 1344. yıldönümü olan 25 Ekim Salı günü, Hazreti Ali’nin bütün yönleriyle halka tanıtılması için program yapılacak ve bu konu radyo ve televizyonlarda işlenecek. 
     Hazreti Muhammed ve hayatta olmayan bütün İslam ve devlet büyüklerinin ruhlarına ithafen merkezi bir camide mevlit okutulacak. 
     
     ÇOCUKLARIN CAMİYE GELMESİ TEŞVİK EDİLECEK 
     Çocukların camiye gitmesi ve cemaate katılması teşvik edilecek. 
     Yaşının gereği bazı olumsuz davranışlar sergileyen, camide dikkati dağıtan çocuklara karşı kırıcı ve küstürücü tavır yerine, doğru davranışa yönlendirecek tarzda yumuşak, sevecen, hoşgörülü bir yaklaşım sergilenecek. 
     Ramazan boyunca bütün din görevlileri görevlerinin başında bulunacak, zaruri haller dışında hiçbir cami görevlisine izin verilmeyecek. 
     Yatsı ve teravih namazlarına cemaatin rahatlıkla yetişebilmesi için müftülükler, mevsim ve bölge şartlarını dikkate alarak gerektiğinde yatsı namazı vaktinde zaman ayarlaması yapabilecek. 
     Bu yıl 29 Ekim’i 30 Ekim’e bağlayan gece saatler bir saat geriye alınacağı için din görevlileri bu düzenlemeyi zamanında yapacak. 
     İmamlar, namaz kıldırırken "süratten" kaçınacak, teravih namazını kısa sürelerle kıldırmaya özen gösterecek. İmkanlar ölçüsünde bazı camilerde hatimle teravih namazı kıldırılmasına özen gösterilecek ve bu camiler önceden vatandaşlara duyurulacak. 
     Sabah ezanları, Diyanet Takvimi’nde gösterilen imsak vaktinde her camide aynı anda ve ehil kişiler tarafından okunacak. 
     
</TEXT>
</DOC>
