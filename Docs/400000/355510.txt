<DOC>
<DOCNO> 355510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas11.html </URL>
<DATE> 2005/06/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ferhan Şensoy, Nasrettin Hoca için boğaza maya çaldı 
</HEADLINE>
<TEXT>

     46. Uluslararası Akşehir Nasreddin Hoca Şenliği öncesinde İstanbul'da kortej yürüyüşü ve denize maya çalma töreni yapıldı. 
     Akşehir Belediyesi'nce düzenlenen etkinlikte İstiklal Caddesi üzerinde oluşturulan kortej, bando eşliğinde Taksim Meydanı'na yürüdü. 
     Bu sırada Nasreddin Hoca'yı temsil eden sanatçı Ferhan Şensoy da eşeğe ters binerek gruba eşlik etti. 
     Grup, Taksim Cumhuriyet Anıtı'nın önüne geldiğinde saygı duruşunda bulunuldu ve İstiklal Marşı okundu. Daha sonra Beyoğlu Belediye Başkanı Ahmet Misbah Demircan, Akşehir Belediye Başkanı Mustafa Baloğlu ve Ferhan Şensoy tarafından anıta çelenk bırakıldı. 
     Grup daha sonra otobüslerle Kabataş İskelesi'ne geldi. 
     Burada basın açıklaması yapan Akşehir Belediye Başkanı Baloğlu, ''Bu yıl dopdolu bir şenlik hazırladık. Nasreddin Hoca'yı ilk defa bir anketle seçtik. Bu yılki Nasreddin Hoca Ferhan Şensoy oldu. Kendisine Akşehir'de 5 Temmuz'da yapacağımız törenle ödülünü vereceğiz. Bugün, tutuncaya kadar bu yoğurdu denize mayalayacağız'' dedi. 
     Ferhan Şensoy ise Nasreddin Hoca'nın evrensel bir değer olduğunu belirterek, ''Nasreddin Hoca, bazı edebiyatçıların yapamadığını yaparak bütün dillere çevrilmiştir. Bir mizahçı olarak, Nasreddin Hoca seçilmekten gurur duyuyorum'' şeklinde konuştu. 
     Daha sonra Şensoy ve Belediye Başkanı Baloğlu, Kabataş'ta denize maya çaldı. 
     Şensoy, bu sırada ''Bu, yoğurt mayası değil barış mayasıdır. Asya ve Avrupa'nın ortasında umarım ki tutsun'' dedi. 
     Törene, Ali Kırca ve Kadir Çöpdemir de katıldı. 
     
</TEXT>
</DOC>
