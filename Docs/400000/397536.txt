<DOC>
<DOCNO> 397536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/ysenay.html </URL>
<DATE> 2005/11/24/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Maalesef 
</HEADLINE>
<TEXT>



Fenerbahçe, Milan ile oynayacağı dünkü önemli karşılaşma için pek de ciddi düşünceler taşımadan yarışmaktaydı nedense... Milan sanki sahanın sahibiymiş gibi düdükle birlikte oyunu sarıp sarmalıyor, Fenerbahçe kendi defansı içinde hazırlık pasları oluşturmaya niyetlenirken, İtalyanlar çimeni çepeçevre kaplayan bir futbol bütünlüğü yaratıyordu Kadıköy'de... Milan bu ileri görüşlü düşünce ve pas zenginliklerini sürdürürken, Fenerbahçe'nin "acemi bir manga gibi maksatsız" kalışını anlamakta zorluk çekiyordu bütün tribünler... Milan üçlü-dörtlü gruplarla "baskın çıkışlar" düzenlerken, sarı-lacivertliler rakibi karşılamakta büyük zorluklar yaşıyor, hele hele Shevchenko tilki gibi dolaştığı boş bölgelerde önüne toplar aldıkça tribünlerin de yüreklerini ağızlarına getiriyordu doğrusu... Peki de, Servet-Deniz ikilisi Milan maçı için "oynamaları şart futbolcular" iseler niçin bu genç adamlar Vestel Manisa 90 dakikasında oynatılarak bugüne hazırlanmamışlardı Anelka ileride komik durumlara düşmekteydi zaman zaman... Niçin onu, Milan defans kalabalığı içinde böylesine yalnız bırakan bir "hücum fakirliğine mahkum oynatma" Daum için bu maçı kazanma planlarının kaçıncı sayfalarında işaretlenmişti bizler hiç anlayamadık doğrusu... 

Açıklayın 
Alex sakat olabilir. İyi de o olmayınca, Fenerbahçe kontak mı kapatacak yani... Selçuk berbat oynuyor. Onu alıyor, yerine Kemal'i koyuyorsun. Allah aşkına Milan gibi bir Avrupa devine karşı yaptığınız bu değişikliklere hiç kendiniz de inanıyor musunuz Daum hoca Shevchenko adını Dünya listelerinin başlarına yazdırmış bir isim... Onun elini-kolunu sallayarak attığı dört goldeki sprintlerine tavır koyacak karşı isminiz kimdi hocam, söylesenize... Bu yıldırım hızındaki oyuncu maça girerken herkes kaç gol atacağı korkusunun sualini soruyordu yanındakilere... İyi de bu şimşek adama karşı perdeleme yapacak, durduracak, onu Milan adına "İstanbul kahramanı" olmasını önleyecek isimleriniz kimdi üstat, açıklayabilir misiniz 
Bu yıl da Avrupa defteri kapandı bu maçla... Artık iç mücadelerle avunur ve siz de işinize gelen beyanatlarla "icra-i meslek eylersiniz bu ülkede"... Ama şunu hepimiz biliyoruz ki, Fenerbahçe'nin, Avrupa klasmanındaki kürsülere sizin futbol aklınızla çıkması hiç mümkün değildir. MAALESEF. 



</TEXT>
</DOC>
