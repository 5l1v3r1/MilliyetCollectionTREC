<DOC>
<DOCNO> 383226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/guncel/axgun02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce onay, sonra uyarı 
</HEADLINE>
<TEXT>


Dışişleri Bakanlığı, Sivil Havacılık Genel Müdürlüğü'nü,"Kürdistan Havayolları, Türk hava sahasını kullanabilir" diye uyardı. Ancak uyarı, onaydan sonra geldi 

GÜLÇİN ÜSTÜN Ankara 

Kürdistan Havayolları'nın Türk hava sahasını kullanmak için girişimde bulunacağı istihbaratı Dışişleri Bakanlığı'na ağustos ayında ulaştı. Dışişleri, Sivil Havacılık Genel Müdürlüğü'ne SHGM , şirketin Türkiye üzerinden uçmasına izin verilmemesi gerektiğini bildirdi. "Kürdistan Havayolları" da Türkiye üzerinden uçmak için Alman Hamburg International şirketini aracı kullandı. Aracı şirketin 19 Eylül - 25 Ekim için Frankfurt - Erbil seferi yapma girişimi üzerine SHGM, 16 Eylül'de bir yazı göndererek Dışişleri'nden görüş sordu. Dışişleri de 22 Eylül'de, firmanın bayrağı ve personelinin Alman olduğu gerekçesiyle olumlu görüş bildirdi. SHGM de Alman şirkete onay verdi. 

'Acilen bilgi iletin' 
Ancak seferler başladıktan sonra SHGM'ye bir yazı daha gönderen ve uçuş izninde sakınca olmadığı görüşünü tekrarlayan bakanlık, şu ifadeleri kullandı 
"Buna rağmen basın - yayın organlarında uçuşları Kürdistan Havayolları'nın organize ettiği, müracaatının reddedileceğini bildiği için Alman firmayla anlaştığı yorumları yapılmaktadır. Ayrıca Kürdistan Havayolları seferlerinin Ürdün üzerinden gerçekleştirildiği kaydedilmektedir. Konuyla ilgili bilgileri bakanlığa acilen iletin." 
SHGM de bunun üzerine Hamburg International şirketinin Türkiye temsilciliği ile irtibat kurarak, bilgi istedi. Ancak bu sırada Milliyet'in ortaya çıkardığı, "Türkiye hava sahası üzerinden Frankfurt - Erbil seferi" sıkıntı yarattı. Alman şirkete verilen iznin kaldırılamayacağını belirten SHGM yetkilileri, böyle bir durumda Almanya'nın da Türk şirketlerine yasak getirebileceğini ifade etti. 


</TEXT>
</DOC>
