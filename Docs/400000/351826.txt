<DOC>
<DOCNO> 351826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko31.html </URL>
<DATE> 2005/06/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Barclays Capital Mortgage yasa taslağı, birinci sınıf bir taslak 
</HEADLINE>
<TEXT>

     Dünyada ipotek teminatlı tahvil piyasasının önde gelen kuruluşlarından Barclays Capital'in Yönetici Direktörü Ted Lord, Türkiye'de Mortgage sistemine ilişkin hazırlanan yasa taslağının, birinci sınıf bir taslak olduğunu, bunun sadece Türkiye'den değil, yurt dışından da pek çok yatırımcıyı çekeceğini söyledi. 
     Lord, Sermaye Piyasası Kurulu SPK ve Barclays Capital tarafından düzenlenen ''İpotek Teminatlı Tahvil'' konulu konferansta yaptığı konuşmada, bu tahvillerin son derece güvenli olduğunu, Almanya ve diğer Avrupa ülkelerindeki deneyimlerde de mükemmel enstrüman olduğunun görüldüğünü vurguladı. 
     İpotek teminatlı tahvillerin Mortgage sisteminin uygulanabilirliğini daha da kolaylaştırdığını ifade eden Lord, dünya çapında 75 merkez bankasının bu tahvili kullandığını söyledi. 
     Son dönemlerde birtakım emeklilik fonları ve sigorta şirketlerinin yanı sıra kişisel anlamda da bu enstrümana yatırım yapanların sayısının arttığını kaydeden Lord, Hollywood'da da bazı film yıldızlarının bu tahvillere yatırım yaptıklarını anlattı. 
     Lord, İrlanda'da faaliyet gösteren Bank of Ireland'ın çok kısa sürede Mortgage fonlarını ihraç etmeye başladığını, piyasaya 2 milyar avroluk taleple çıkmalarına rağmen talebin 4 milyar avroyu bulduğunu ve Ortadoğu'dan Çin'e kadar birçok ülkeden ilgi gördüklerini belirtti. 
     Lord, İspanya'da Mortgage destekli ipotek tahvilleri piyasaya çıktığında 5 milyar avroluk bir büyüklük oluştuğunu, 2001-2005 yılları arasında dolaşımdaki tahvillerin büyüklüğünün 130 milyar avroya ulaştığını bildirdi. 
     Lord, ''Avrupa'nın en sağlam emlak piyasasının İspanya'da olduğunu söyleyebiliriz. Sistem geliştikten sonra konut edinmedeki 3 yıllık ödeme vadeleri 30-35 yıla kadar çıktı. Bankaların karlılığı arttı ve İspanyollar çok daha iyi koşullarda konut edinme imkanına kavuştu'' diye konuştu. 
     
     ''TÜRK BANKALARININ BU İŞE GİRMELERİ BİZİ HEYECANLANDIRIYOR'' 
     Ted Lord, geçtiğimiz yıllarda dünya finans piyasalarında çok dramatik değişiklikler yaşandığını, ABD ve birçok Avrupa ülkesinde artan bütçe açıklarının söz konusu olduğunu ifade ederek, ''Artık yatırımcılar şunu gördüler bütçe açığı olsun olmasın ipotek teminatlı tahviller o kadar sıkı yasal düzenlemelere tabii tutulmuş ki çok kaotik ve dalgalı finans durumlarına rağmen daha güvenli'' dedi. 
     Lord, Türk bankalarının Mortgage sistemiyle birlikte ipotek teminatlı tahvil işine girmeleri ihtimalinin kendilerini çok heyecanlandırdığını, bunun yabancı yatırımcılar için iyi bir fırsat yaratacağını söyledi. 
     İpotek teminatlı tahvil piyasasında dünyada Barclays Capital'ın lider olduğunu belirten Lord, ''Türkiye'de Mortgage sistemine ilişkin hazırlanan yasa taslağı, birinci sınıf bir taslak. Sadece Türkiye'den değil, yurt dışından da pek çok yatırımcıyı çeker diye düşünüyorum'' diye konuştu. 
     Lord, dünyada ipotek teminatlı tahvillerin daha güvenli bir enstrüman olmasından dolayı önceden hisse senetlerine yatırım yapanların artık buna yatırım yaptıklarını söyledi. 
     Soruları da yanıtlayan Lord, Batı ülkelerinde ipotek teminatlı tahvillerin devlet tahvillerine kıyasla getirilerinin daha iyi olduğunu ifade etti. 
     
     TASLAĞA 29 HAZİRAN'DA SON ŞEKLİ VERİLECEK 
     SPK Başkanı Doğan Cansızlar da konuşmasında, Mortgage sistemine ilişkin hazırlanan yasa taslağına, 29 Haziran'daki çalıştayda son şeklinin verileceğini, Eylül ya da Ekim ayında yasalaşacağını tahmin ettiklerini kaydetti. 
     İpotek teminatlı tahvilin Mortgage sisteminin enstrümanlarından biri olduğunu belirten Cansızlar, bu sistemde banka ve finans kuruluşlarının, alacakları ipotekleri bir havuzda biriktireceklerini ve bütün bu biriktirilen ipoteklere karşı borçlanma senedi ihraç edebileceklerini söyledi. 
     İpotek teminatlı tahvillerin, şirketlerin iflasından bile etkilenmediğine dikkati çeken Cansızlar, sistemin Avrupa ve dünyada oldukça yaygın olduğunu kaydetti. 
     Cansızlar, 2006 başlarında hayata geçirilmesi planlanan Mortgage sistemine bir anda milyonlarca insanın dahil olmayacağını, arz-talep dengesine göre sistemin oturacağını belirtti. 
     Reel faizlere ilişkin bir soru üzerine Cansızlar, reel faizlerdeki iniş trendinin bundan sonra da devam edeceğini öngördüklerini ve faizler düştükçe sistemin daha fazla işleyeceğini vurguladı. 
     Şu anda bankaların konut kredilerine uyguladığı faizin yüzde 1.35 seviyelerinde olduğuna işaret eden Cansızlar, ''Mortgage sisteminin oturması için aslında faizin yüzde 1'in altında bir seviyede olması lazım. Reel faizin düşük olmasının yanı sıra sistem için faizin dalgalanma seviyesinin de düşük olması şart'' diye konuştu. 
     Mortgage sistemine ilişkin hazırlanan yasa taslağında uygulanacak faizin, banka ve müşteri arasında yapılacak anlaşmayla belirleneceğine yönelik esnek bir hükmün yer aldığını kaydeden Cansızlar, ''Yani isteyen sabit, isteyen değişken faizle, isteyen döviz, isteyen TL bazında kredi alabilir. Bununla çok esnek bir yapı getirdik'' dedi. 
     Cansızlar, ipotek teminatlı tahvilin sadece yerli yatırımcılar için değil, yabancı yatırımcılar için de önemli bir enstrüman olduğunu vurguladı. 
     Ödünç piyasasına ilişkin bir soru üzerine ise Cansızlar, bunun hisse senedinde kaydileşmenin başlamasından sonra Takasbank piyasasında işlemeye başlayacağını bildirdi. 
     
</TEXT>
</DOC>
