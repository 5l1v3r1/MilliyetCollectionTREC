<DOC>
<DOCNO> 367075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo27.html </URL>
<DATE> 2005/08/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Almanya Milli Takımı'nda bir Türk sporcu... 
</HEADLINE>
<TEXT>

     Almanya'da doğup büyüyen ve ailesi aslen Bursalı olan genç masa tenisi sporcusu Fulya Özler 18 , bu sporda gösterdiği başarılı performansıyla, Almanya Masa Tenisi Gençler Milli Takımı'nda mücadele ediyor. 
     Yaz tatilini geçirmek için Bursa'ya gelen milli sporcu, antrenmanlarını sürdürmek için Çanakkale'de düzenlenen ''1. Troya Uluslararası Masa Tenisi'' turnuvasına Bursa Büyükşehir Belediyespor sporcularıyla katıldı. 
     Özler, AA muhabirine yaptığı açıklamada, 2002 yılında Moskova'da yapılan Avrupa Yıldızlar Masa Tenisi Turnuvası'nda Avrupa 3.'lüğünü elde ettiğini, hedefinin olimpiyatlarda derece alabilmek olduğunu söyledi. 
     Bu ülkede doğup büyüdüğü için Almanya Milli Takımı'nın formasını giydiğini belirten Özler, 9 yıldır oynadığı masa tenisinden hedeflerine ulaşmak için çok çalıştığını, gençlerde önemli başarılara imza atarak, büyükler kategorisine geçmek istediğini bildirdi. Özler, 'İlerleyen dönemde Türk Milli Takımı'nda forma giymek ister misin' şeklindeki soruya, ''Bunu tabiki isterim. Ancak şu anda böyle bir durum söz konusu değil, ayrıca böyle birşey de konuşulmadı'' yanıtını verdi. 
     
</TEXT>
</DOC>
