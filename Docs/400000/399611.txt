<DOC>
<DOCNO> 399611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko09.html </URL>
<DATE> 2005/12/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kuş Gribi"nin sektöre etkisi sürüyor... 
</HEADLINE>
<TEXT>

     Durmuş Ali Başkan AA 

Balıkesir'in Manyas İlçesi'ne bağlı Kızıksa Beldesi'nde görülen ''Kuş Gribi''nin ardından tavukçuluk sektöründe yaşanan olumsuz gelişmelerin devam ettiği ve sektördeki toparlanma sürecinin henüz tamamlanmadığı bildirildi. 
     Şeker Piliç A.Ş. Genel Müdür Yardımcısı Emre Bor, kuş gribi vakası nedeniyle piliç eti tüketicisinin gereksiz yere panik havasına sokulduğunu ve bu durumun sektörü olumsuz yönde etkilediğini anımsattı. 
     Yaşanan gelişmelerin ardından sektörün toparlanma yönünde çalışma başlattığını belirten Bor, ''Ancak, toparlanma süreci henüz tamamlanmış değil. Etkileri bir süre daha devam edecektir'' dedi. 
     Bor, satışlarının krizin ilk günlerine göre yüzde 70 oranında arttığını ifade ederek, şöyle konuştu 
     ''Buna rağmen fiyatlar maliyetin çok çok altında seyrediyor. Burada önemli olan kar eder hale gelmek. Satışlar az olsa bile fiyatlar iyi olursa sektör toparlanır. Bu yüzden sektör için maliyetin altında çok satış yapmanın faydası yok. Bütün piliçlerin perakende satış fiyatı 2 YTL, fabrika çıkış fiyatları ise 1,4 ve 1,5 YTL. Rakamlar çok düşük, sektör için fiyatların kar eder hale gelmesi çok önemli.'' Bor, sektörün kendini toparlayabilmesi için krizle birlikte günlük kesim adetlerini düşürdüğünü belirterek, ''Kesim adetleri tüm sektörde düştü, çünkü toparlanmanın en önemli şartı buydu. Bundan sonrası için ise daha iyimser düşünüyoruz'' diye konuştu. 
     Kriz günlerinde bile sektörde fazla işçi çıkışı yapılmadığını da ifade eden Bor, devletin SSK primlerini ertelemesinin de sektöre verilen en önemli desteklerden birisi olduğunu sözlerine ekledi. 
     
</TEXT>
</DOC>
