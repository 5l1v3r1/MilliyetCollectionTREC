<DOC>
<DOCNO> 372820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy14.html </URL>
<DATE> 2005/08/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
ABD Maslahatgüzarı Türkiye'nin PKK sorununun çözümünde sabırsız 
</HEADLINE>
<TEXT>

     ABD Maslahatgüzarı Nancy Mceldowney, Türkiye'nin terör örgütü PKK sorununun çözümünde sabırsız olduğunu söylerken, ''bu sabırsızlığın nedenini anlıyoruz'' dedi. 
     ABD Maslahatgüzarı Mceldowney, Devlet Bakanı Kürşad Tüzmen'i makamında ziyaret ederek, bir süre görüştü. 
     Tüzmen, kabulde yaptığı konuşmada, Mceldowney'in kendisine nezaket ziyaretinde bulunduğunu belirtirken, başta ABD ile ticaret ilişkileri olmak üzere pek çok konuyu tartışacaklarını söyledi. 
     Türkiye ile ABD arasında toplam 5 milyar dolarlık bir ticaret hacmi olduğuna işaret eden Bakan Tüzmen, Ocak-Haziran rakamlarına göre bunun 2.3 milyar dolarının Türkiye'nin ABD'ye yaptığı ihracat, 2.7 milyar dolarının da ABD'nin Türkiye'ye yaptığı ihracat olduğunu kaydetti. 
     Türkiye'nin ABD'ye ithalatında yüzde 17'lik bir artış söz konusu iken, ihracatında bir miktar azalma olduğuna dikkat çeken Tüzmen, bunun da Türk Lirasının aşırı değerli olmasından kaynaklandığını söyledi. 
     İki ülke arasındaki ticaret hacminin 10 milyar doları geçmesini hedeflediklerini ifade eden Tüzmen, DTM'nin ülkeler stratejisi çerçevesinde 2006 yılında ABD, Güney ve Kuzey Amerika'da çalışmalarda bulunacaklarını belirtti. 
     Çalışmaların ABD'nin eyaletlerini de kapsayacağını ifade eden Tüzmen, ''çünkü ABD'de bazen bir eyaletin dış ticaret rakamı, Türkiye'nin ticaretinden daha fazla oluyor. Bu potansiyeli de dikkate almak lazım'' dedi. 
     
     ABD MASLAHATGÜZARI 

     ABD Maslahatgüzarı McEldowney de, iki ülke arasındaki ticari ve ekonomik ilişkilerin geliştirilmesinin önemini vurgularken, ABD'nin Türkiye ile Habur sınır kapısının genişletilmesi ve etkin hale getirilmesi konusunda çalışmalar yaptığını, bunun da ticaretin artırılmasında etkili olacağını kaydetti. 
     Bir gazetecinin ''ABD, PKK'nın Kuzey Irak'tan temizlenmesi konusunda söz veriyor ancak somut adımlar atılmıyor. Türkiye ne zaman somut adımları görecek '' şeklindeki sorusu üzerine, ABD Maslahatgüzarı McEldowney, Türkiye ile bu konuda dost ve müttefik olarak çalışmakta kararlı olduklarını vurguladı. 
     
     ''BU HEPİMİZİN MÜCADELESİ'' 

     Ancak Türkiye'nin terör örgütü PKK sorununun çözümü konusunda ''sabırsız'' olduğu görüşünü savunan McEldowney, şöyle devam etti 
     ''Bu sabırsızlığın nedenini anlıyoruz. Bu çok zor ve karmaşık problemin çözümünde elimizden gelen herşeyi yapıyoruz. Türkiye'nin PKK ile mücadelesi, bizim hepimizin paylaştığı mücadele. Bu konuda Türkiye ve Irak'la çalışarak elimizden gelen herşeyi yapıyoruz.'' 
     
     TÜZMEN'DEN İNGİLİZCE CEVAP 

     Konuşmasını Türkçe olarak ''elimden gelen herşeyi yapacağım'' diye sürdüren McEldowney, Tüzmen'in bunu ''güzel bir ifade'' olarak değerlendirmesi üzerine, sözlerini Türkçe sürdürdü ve ''evet güzel bir ifade, özellikle de bu konuda'' dedi. 
     Bakan Tüzmen de ABD'nin terör konusunda Türkiye'yi çok iyi anladığını anlatırken, ''ABD, son zamanlarda PKK konusunda elinden geleni yapacağını her platformda söylüyor'' şeklinde konuştu. 
     Bu arada Tüzmen, McEldowney'e İngilizce olarak, ''bu konuda yeterince şarkı söyledik, dansı görmek istiyoruz'' dedi. 
     
</TEXT>
</DOC>
