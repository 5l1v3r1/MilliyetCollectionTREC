<DOC>
<DOCNO> 355911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo03.html </URL>
<DATE> 2005/06/27/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Beşiktaş, Joh Carew'i Olimpique Lyon’a verdi.. 
</HEADLINE>
<TEXT>

     Beşiktaş, Norveçli futbolcusu John Carew’in, Olimpique Lyon’a transferi konusunda Fransız kulübüyle anlaşma sağladı. 
     Siyah-beyazlı kulüp, bu transfer için Olimpique Lyon’dan 7 milyon 600 bin avro bonservis ücreti, ileriki transferlerinden de yüzde 30 pay alacak. 
     Bugün Carew’e talip olan Fransız kulübünün yetkilileriyle uzun süren transfer görüşmeleri yapan Beşiktaş Kulübü Asbaşkan ve Futbol Şube Sorumlusu Kıvanç Oktay, A.A muhabirine yaptığı açıklamada, kulübün menfaatleri doğrultusunda Norveçli oyuncuyu Olimpique Lyon’a verdiklerini söyledi. 
     Oktay, Carew’in kendilerine ailevi durumundan dolayı artık Türkiye’de kalmak istemediğini iletmesi üzerine harekete geçtiklerini belirterek, şöyle konuştu 
     "Carew için daha önce de Avrupa kulüplerinden teklif geliyordu. Ancak biz kendisini bırakma taraftarı değildik. Ailevi durumlarından dolayı Türkiye’den ayrılmak istediğini söyledi. Biz de ona yardımcı olduk ve kulübün menfaatleri doğrultusunda da iyi bir transfer rakamıyla bunu gerçekleştirdik. 7 milyon 600 bin Avro ve ileriki satışlarından yüzde 30 pay almak şartıyla bonservisini Lyon’a verdik." 
     
</TEXT>
</DOC>
