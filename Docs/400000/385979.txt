<DOC>
<DOCNO> 385979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yasam/axyas02.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li vekillerin 'ada' gerginliği 
</HEADLINE>
<TEXT>


Balıkesir'e bağlı olan Marmara Adası'nın Tekirdağ'a bağlanması isteği iki ilin AKP'li milletvekilleri arasında krize yol açtı. Başbakan'a bile yansıyan krizde, ada halkı tercihini Tekirdağ'dan yana kullandı 

ÖNDER YILMAZ Ankara 

AKP'nin Balıkesir ve Tekirdağ milletvekilleri arasında, Marmara Adası nedeniyle gerginlik yaşandığı ortaya çıktı. 
AKP Tekirdağ Milletvekili ve TBMM İçişleri Komisyonu Başkanı Ziyaeddin Akbulut'un, Balıkesir'e bağlı Marmara Adası'nın Tekirdağ'a bağlanması için 7 ay önce verdiği kanun teklifi krize neden oldu. Balıkesir ve Tekirdağ milletvekilleri birbirlerine küserken, uzlaşmazlığın büyümesi üzerine, teklif AKP grubunda beklemeye alındı. 'Ada kavgası', yasama döneminin başlamasının ardından Başbakan Recep Tayyip Erdoğan'a yansıtıldı. 

Hem oy hem para kaygısı 
Erdoğan'ın, "Ada halkı neyi istiyorsa onu yapın" talimatı üzerine, başta Balıkesir Milletvekili Turhan Çömez olmak üzere AKP'liler vatandaşların görüşüne başvurdu. "Tekirdağ'a bağlanalım" yanıtı alan Balıkesir milletvekilleri geri adım atmak zorunda kaldı. 
Balıkesir milletvekillerinin adayı kaybetmek istememelerinin ardında 'oy' kaygısının yattığı öne sürüldü. Belediye seçimlerini AKP'nin kazandığı adanın Tekirdağ'a bağlanmasıyla, Balıkesir'deki oy dengesinin milletvekilleri ve yerel yönetimin aleyhine bozulacağı belirtildi. Nüfusun azalması nedeniyle genel bütçeden Balıkesir'e ayrılan payda azalma olacağı için, yerel yöneticilerin de karara karşı çıktıkları öğrenildi. 

Tekirdağ'a daha yakın 
Balıkesir'e 140 kilometre uzaklıktaki ada sakinlerinin ihtiyaçlarını 49 kilometre uzaklıktaki Tekirdağ'dan karşıladığını kaydeden AKP Tekirdağ Milletvekili Akbulut, şunları söyledi 
"Vatandaşlarımız idari işlemlerini yürütmek için 140 kilometre uzaklıktaki il merkezine gidiyor ve bir gün Balıkesir'de kalmak zorunda kalıyor. Vatandaş bu durumdan çok şik yetçi. Marmara ilçesi bize ait olmalı." 
AKP Balıkesir Milletvekili Çömez ise, "Bu konu siyasi nitelik kazandı. Teklif görüşülürken, komisyon üyesi olmama rağmen toplantıya katılıp gereken yanıtı vereceğim" diye konuştu. 
Marmara Adası'yla ilgili kanun teklifi bugün İçişleri Komisyonu'nda görüşülecek. 




</TEXT>
</DOC>
