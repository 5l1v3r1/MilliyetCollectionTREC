<DOC>
<DOCNO> 380925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo19.html </URL>
<DATE> 2005/09/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray'da ilk 11 değişiyor... 
</HEADLINE>
<TEXT>

     Lig lideri Galatasaray, hafta sonunda yapacağı Samsunspor maçının hazırlıklarını, yaptığı tek idmanla sürdürdü. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren idmanda, sarı-kırmızılı futbolcular taktik ağırlıklı çalıştı. 
     Sakatlığı nedeniyle hafta başından bu yana takımla çalışmayan Necati'nin iyileşerek idmana çıkması, teknik heyeti memnun etti. 
     Dünkü idmanda ayak bileğinden sakatlanan Ayhan da çalışmada yer alırken, sakatlıkları süren Ergün, Hakan Şükür, Altan ve Cihan takımdan ayrı koşu yapmakla yetindi. Sakatlığı süren Hasan Kabze ise idmanda yer almadı. 
     Çift kale maçta Ümit Karan, attığı gollerle göz doldururken, Hasan Şaş'ın ise hırslı olması dikkati çekti. 
     
     İLK 11 DEĞİŞİYOR 
     Samsunspor maçında savunmanın sağında, sakatlığı nedeniyle oynayamayacak olan Cihan'ın yerine Gerets'in genç Uğur'a yer vermesi bekleniyor. 
     Daha önce 4 hafta oynayamayacağı açıklanan, ancak kısa bir sürede iyileşen Iliç'e de eksikler nedeniyle Samsunspor maçında forma şansı doğdu. Hakan Şükür'ün yokluğunda forvette Gerets'in Ümit-Necati ikilisine yer vermesi, orta alanda da Necati'nin boşluğunu Iliç ile doldurması bekleniyor. 
     Galatasaray, Samsunspor maçının hazırlıklarını, yarın öğleden sonra yapacağı antrenmanla tamamladıktan sonra, akşam saatlerinde uçakla Samsun'a gidecek. 
     Sarı-kırmızılı ekipte, sakatlıkların çokluğu nedeniyle uzun süredir kadroya giremeyen Suat'ın 18 kişilik maç kadrosunda yer alması bekleniyor. 
     
</TEXT>
</DOC>
