<DOC>
<DOCNO> 374801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo27.html </URL>
<DATE> 2005/09/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Halil Altıntop, Almanya'da ayın futbolcusu seçildi 
</HEADLINE>
<TEXT>

     Almanya Birinci Ligi Bundesliga takımlarından FC Kaiserslautern'de oynayan milli futbolcu Halil Altıntop, Almanya'nın önde gelen spor dergilerinden Kicker'in okuyucuları tarafından ayın futbolcusu seçildi. 
     Ayın futbolcusu adayları arasında FC Bayern Münihli futbolcu Roy Makaay ve Werder Bremenli Ivan Klasnic ile yarışan Halil, Kicker okuyucularının yüzde 41,19'unun oyunu alırken, Makaay yüzde 39,76, Klasnic de yüzde 19,05 oranında oy aldı. 
     Halil, dergiye verdiği röportajında, FC Kaiserslautern'den ayrılıp ayrılmayacağı kararını sezonun ilk yarısından sonra vereceğini belirterek, ''Şu an Kaiserslautern'de kalma şansım yüzde 50. Milli takımda da önemli goller atmam durumunda Kaiserslautern'in ilk konuşacağım kulüp olduğunu Başkan Jaeggi biliyor. Kaiserslautern ile sözleşmemi uzatmak isterim, ancak kulübün hedeflerinin ne olduğunu, ne yapmak istediğini bilmek isterim'' dedi. 
     Halil, her şeyden önce kendisini Bundesliga'da ispatlamak istediğini, daha sonra İtalya, İspanya ve İngiltere gibi ülkelere gidebileceğini kaydetti. 
     Türk milli takımının durumuna da değinen Halil, ''Gurubumuzda ikinci olmak için Danimarka'yı yenmemiz gerekir. Disiplinli oynarsak bunu başarırız. İlk karşılaşmada iki puanı kaçırdık'' şeklinde konuştu. 
     Fatih Terim'in Hakan Şükür ile Alpay gibi tecrübeli oyuncuları takıma geri çağırdığını hatırlatan Halil, ''Bunu çok iyi anlıyorum. Zaman, deneme zamanı değil'' dedi. 
     Danimarka maçının ikinci yarısında oyuna girebileceğini ifade eden Halil, Türkiye'nin 2006 yılında Almanya'da yapılacak Dünya Futbol Şampiyonası'na katılmasının önemli olduğunu söyledi. 
     Bundesliga'da Makaay ile aynı sayıda gol attığının hatırlatılması üzerine de Halil, ''Bu beni daha da motive ediyor. Gol atmak için daha hırslı oluyorum'' dedi. 
     Bir forvet olarak gol atmak istediğini, bunu da ancak kendine güven duyması durumunda başarabileceğini belirten Halil, ''Teknik direktörün sana güveni varsa daha fazla risk üstleniyorsun. Ne kadar çok gol atarsan o kadar da çok kendine güven duyuyorsun'' diye konuştu. 
     Takım arkadaşı Ervin Skela da Halil'in çok iyi bir futbolcu olduğunu ifade ederek, ''Kalitesini ilk antrenmanda gördüm. İnanılmaz bir potansiyele sahip. Bu sezon onunla çok sevineceğiz'' dedi. 
     Kaiserslautern Teknik Direktörü Michael Henke, Halil'in takımdan ayrılması konusunda yaptığı açıklamada, ''Halil bu takımda ne bulduğunu iyi biliyor. Sadece bir kaç avro için bundan çabuk vazgeçmez'' şeklinde konuştu. 
     Eski teknik direktörü Hannes Bongartz da Halil'in biraz geç de olsa bu kadar iyi oynayacağının önceden belli olduğunu ifade ederek, ''Bir teknik direktör arkadaşım 'Halil, Nistelrooy gibi bir oyuncu' demişti. Bu çok doğru'' dedi. Halil'in sahada çok etkili olduğunu ifade eden Bongartz, Halil'in forvet özelliğinin yanı sıra oyun kurma özelliğine de sahip olduğunu kaydetti. 
     Halil'in başlangıçta teknik direktörü tarafından tam desteğe sahip olmadığı için iyi oynayamadığını savunan Bongartz, ''Bunu bana her zaman söylüyordu. Şimdi teknik direktörün güvenine sahip. Bu nedenle Bundesliga'nin en iyi forvetlerinden biri oldu'' şeklinde konuştu. 
     
</TEXT>
</DOC>
