<DOC>
<DOCNO> 395766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko40.html </URL>
<DATE> 2005/11/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
"Genişlemiş AB içinde Türkiye, çok daha startejik bir ülke olacak" 
</HEADLINE>
<TEXT>

     Avrupa Birliği'nin genişlemiş yapısı içinde Türkiye'nin, çok daha stratejik bir ülke pozisyonunda bulunacağı ve ençağdaş demokratik yapıya sahip olacağı belirtildi. 
     Avrupa'nın önde gelen düşünce kuruluşlarından Avrupa Reform Merkezi tarafından, AB'nin geleceğine ilişkin yapılan analize göre, ekonomik, sosyal ve siyasi yapısıyla AB'ye uyum sağlamaya çalışan Türkiye'nin, genişlemiş AB içinde, çok gelişmiş bir demokratik yapıya sahip olacağı kaydedildi. 
     Analizde, Türkiye'nin ekonomik ve stratejik gücünün artarak devam edeceği, AB'ye Türkiye üzerinden giden enerji koridorlarının sağlayacağı stratejik güçten en etkin şekilde faydalanacağı vurgulandı. 
     
     ENERJİ KÖPRÜSÜ OLARAK TÜRKİYE.. 
     Türkiye'nin özellikle, Kafkaslar ve Orta Asya'da enerji kaynaklarına sahip olan ülkelerle yakın ve etkili ilişkileri, enerji kaynaklarına sahip bu ülkelerle, enerji tüketen ülkeler arasında enerji köprüsü olma çabalarının, Türkiye'nin, AB içindeki önemini daha da arttıracağı belirtildi Türkiye'nin, Balkanlar, Kafkasya ve Ortadoğu'daki ilişkilerinin de jeostratejik yapısının güçlenmesinde etkili olacağı kaydedildi. 
     AB'nin gelecekteki genişlemiş yapısında ise eski Doğu Bloku ülkeleri, Ortadoğu ve Afrika ülkelerinin ticaret ve yatırımlarının yüzde 70'inden fazlasının AB'ye bağımlı olacağı ifade edildi. 
     Çin, Hindistan gibi yeni güçlerin dahil olacağı yeni küresel düzende ise Ortadoğu, Kafkaslar ve Orta Asya ülkelerinin, enerji kaynakları açısından önem taşıyacağı vurgulandı. 
     
</TEXT>
</DOC>
