<DOC>
<DOCNO> 360772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo01.html </URL>
<DATE> 2005/07/13/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Fenebahçe'ye Brezilya sistemi 
</HEADLINE>
<TEXT>

     Çift forvete dönüp, onların arkasında Alex’i oynatmayı düşünen Daum, orta sahaya Parreira’nın baklava dizilişini yerleştirmeyi planlıyor 
     
     Anlatıyor, uyguluyor 
     Yeni sezonla birlikte Fenerbahçe’nin sisteminde küçük de olsa, bir değişiklik yaşanacak. 12 gündür süren yeni sezon hazırlıkları sırasında yaptırdığı taktik çift kalelerde bunun sinyallerini veren Daum, önce oyuncularına değişiklikleri anlatıp, sonra sahada uygulatıyor. Top rakipteyken, oyunu sıkıştırmalarını isteyen Alman hocanın yaptığı en büyük değişiklik, tek forvetten çifte dönmek. Tecrübeli teknik adam, Alex’i de bu ikilinin arkasında görevlendiriyor. 
     
     Sola yeni transfer 
     Daum orta sahaya ise Parreira’nın 1995 96 sezonunda Fenerbahçe, şu anda da Brezilya Milli Takımı’nda uygulattığı baklava sistemini yerleştirmeyi düşünüyor. Taktik çift kalelerde ön libero Aurelio’nun sağında Serkan görev yapıyor. Solda ise büyük olasılıkla yeni transfer edilecek yabancı oynayacak. Dörtlü savunmayı değiştirmeyen Daum’un forvetteki tercihleri ise Anelka ile Nobre. Sakat Anelka’nın yokluğunda burada Tuncay görev yapıyor. 
     
</TEXT>
</DOC>
