<DOC>
<DOCNO> 366063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko15.html </URL>
<DATE> 2005/08/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yaş incir üretiminde, dünya lideriyiz... 
</HEADLINE>
<TEXT>

     Türkiye, geçen yıl 280 bin ton üretim miktarı ve dünya üretiminde sahip olduğu yüzde 26 oranındaki pay ile dünyanın en büyük yaş incir üreticisi olma özelliğini korudu. 
     İzmir Ticaret Borsası İZTB ''2004 İktisadi Raporu''ndan derlenen bilgilere göre, yaş incir üretiminde Türkiye'yi Mısır 190 bin ton, Yunanistan 80 bin ton, İran 75 bin ton, Fas 67 bin ton, İspanya'da 61 bin ton üretimle izledi. Türkiye ile onu izleyen 5 ülke, dünyadaki toplam üretimin de yüzde 64'ünü gerçekleştiriyor. 
     Türkiye'de incir ağacı sayısında 2001 yılında başlayarak belirgin bir artış yaşandı. Geçen yıl 9 milyon 700 bin adeti meyve veren, 800 bin adeti meyve vermeyen olmak üzere toplam 10 milyon 500 bin ağaç sayısına ulaşıldı. 
     
     DÜNYA YAŞ İNCİR DIŞ TİCARETİ 
     Türkiye, dünyanın en büyük yaş incir ihracatçısı olma konumunu uzun yıllardır korurken, dünya toplam ihracatı içinde de yüzde 38'lik paya sahip. 
     Dünya yaş incir ihracatında Türkiye'nin ardından Avusturya, Hollanda, İspanya ve İtalya ''en büyük ihracatçı ülkeler'' sıralamasında yer alıyor. Beş ülke, 2003 yılında dünya ihracatının yüzde 75'ini gerçekleştirdi. Aynı yıl en fazla yaş incir ithalatı yapan ülkeler arasındaysa Fransa, Rusya, Avusturya, Almanya, Hollanda ve İngiltere yer aldı. 
     Geçen yıl Türkiye'nin yaş incir ihracatı, önceki yıla göre yüzde 13.5 artarak, 10 bin 376 ton olarak gerçekleşti. 
     
     DÜNYA KURU İNCİR İHRACATI 
     Türkiye, 2003 yılında 42 bin 5 ton ile dünya kuru incir ihracatının yüzde 59'luk kısmını gerçekleştirerek, 78 milyon dolar döviz girdisi elde etti. 
     Dünyada kuru incir ihracatında ortalama fiyatın kilogramda 1.8 dolar civarında seyrettiği, ihracat içindeki payının çok yüksek olması nedeniyle söz konusu fiyatın belirleyicisinin, genellikle Türkiye olduğu ifade ediliyor. 
     
</TEXT>
</DOC>
