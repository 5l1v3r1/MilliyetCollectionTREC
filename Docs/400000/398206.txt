<DOC>
<DOCNO> 398206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy06.html </URL>
<DATE> 2005/11/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi, Palandöken'e 5 yıldızlı otel yapacak 
</HEADLINE>
<TEXT>

     İstanbul Büyükşehir Belediye Meclisi, belediyenin Erzurum Palandöken'de 500 yatak kapasiteli 5 yıldızlı otel tesisi gerçekleştirmesini kabul etti. 
     Büyükşehir Belediye Meclisi, Meclis 2. Başkanvekili Ahmet Selamet başkanlığında toplandı. Toplantıda ilk olarak ''Erzurum Palandöken Kış Sporları Merkezi kapsamındaki Konaklı Köyü'nde 5 yıldızlı otel tesisi yapılmasına'' ilişkin Hukuk Komisyonu raporu ele alındı. 
     Meclis üyelerince, İstanbul Büyükşehir Belediyesi'nin Palandöken'de 500 yatak kapasiteli 5 yıldızlı otel tesisi gerçekleştirmesi kabul edildi. 
     Meclis'te ayrıca, İstanbul'da Fidan Borsası kurulmasına ilişkin, Çevre ve Orman Bakanlığı ile belediye arasında ''Ortak Hizmet Projesi Protokolü'' imzalanması konusunda Belediye Başkanı Kadir Topbaş'a yetki verildi. 
     
     BULGARİSTAN'DA CAMİ RESTORASYONU 
     Toplantıda, Bulgaristan'ın Filibe kentinde Osmanlı dönemine ait Filibe Cuma Camii'nin ''Röleve Restitüsyon ve Restorasyon'' projesi bedeli hakkındaki Hukuk Komisyonu raporu da ele alındı. 
     Belediye Meclis üyelerince kabul edilen raporda, Filibe Cuma Camii'nin restorasyonu yapılarak hizmete açılması için 2.7 milyon YTL'lik tutarın İstanbul Büyükşehir Belediyesi Başkanlığı tarafından karşılanması yer alıyor. 
     Meclis'te devam eden görüşmelerde söz alan CHP Grup Başkanvekili Kemal Akar, belediyenin Palandöken'de otel tesisi gerçekleştirmesini eleştirerek, ''İstanbul Büyükşehir Belediyesi Meclisi kendi işlevi dışında işlere, böyle sıkıntılara girmemeli'' dedi. 
     Gerek Palandöken'deki otel inşaatı, gerekse Filibe'deki cami restorasyonu işlerinin İstanbul Büyükşehir Belediyesi'nin işi olmadığını dile getiren Akar, ''Tüm bunlar Kültür ve Turizm Bakanlığı'nın işidir'' diye konuştu. 
     
     İETT HİZMETLERİNE 2006'DA ZAM YOK 
     Bakırköy ve Durusu belediyelerinin 2006 bütçelerinin görüşülerek onaylandığı Meclis'te, İETT'nin 2006 bütçesi de ele alındı. 
     İETT Genel Müdür Vekili Mehmet Öztürk, Meclis'te yaptığı sunumda, kurumun çalışmaları hakkında bilgi vererek, 2006'da İETT hizmetlerine zam yapmayacaklarını açıkladı. 
     Meclis'te daha sonra CHP Grubu adına söz alan Can Özyedierler, ''İETT'nin son 11 yıldır iyi yönetilmediğini ve yapılan kötü hizmeti ucuza da sunmadığını'' savundu. 
     Levent'teki eski İETT garajına yapılacak Dubai Towers projesine de atıfta bulunan Özyedierler, bu arazi için daha önce yerli firmaların daha iyi koşullarda teklifler verdiklerini söyledi. 
     ''Bu işler böyle olmaz, ihaleyle olur'' diyen Özyedierler, İETT Genel Müdürü Muammer Kantarcı'nın emekliliğini istemesine ilişkin de ''Kantarcı istifa etmedi, kaçtı'' dedi. 
     Meclis'te görüşmelerin ardından İETT'nin 1 milyar 427 milyon 806 bin 599 YTL'lik 2006 yılı bütçesi kabul edildi. 
     
</TEXT>
</DOC>
