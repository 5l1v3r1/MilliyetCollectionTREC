<DOC>
<DOCNO> 355051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun29.html </URL>
<DATE> 2005/06/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Büyükanıt'ın Atina ziyareti yunan basınında Türk komutan sıcak karşılandı 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt'ın Atina'yı ziyareti, Yunan basınında geniş yer buldu. 
     ''Türk komutanın Atina'da son derece sıcak karşılandığını'' kaydeden Yunan basını, Orgeneral Büyükanıt'ın, dengi Korgeneral Nikos Duvas ile görüşmesinin ''tarihi'' olarak değerlendirildiğini ve iki ordunun Ege'de güven artırıcı önlemler çerçevesinde işbirliğinin daha da geliştirilmesi yönündeki arzuların teyit edildiğini yazdı. 
     Yunan devletinin kuruluşundan bu yana, Yunan Savunma Bakanlığı'nda dün ilk kez İstiklal Marşı'nın çalındığına dikkati çeken Yunan basını, Orgeneral Büyükanıt'ın, Korgeneral Duvas'ı Türkiye'ye davet ettiğini, ziyaretin sonbaharda beklendiğini kaydetti. 
     Orgeneral Büyükanıt'ın, Korgeneral Duvas'a iyi niyet jestinde bulunarak, Türk ordusunun yeniden yapılanması konusunda bilgi verdiğini yazan gazeteler, ''verilen bu bilgilerden Ege ordusunda bir azalmanın kaydedilmiş olduğunun anlaşıldığını'' belirtti. 
     Öte yandan, Orgeneral Büyükanıt'ın ziyareti sırasında, Türk savaş uçaklarının Ege'de ''ihlalerde bulunduğunu'' öne süren Yunan basını, Yunanistan Savunma Bakanı Spilyos Spilyotopulos'un, Orgeneral Büyükanıt ile görüşmesi sırasında konuyu gündeme getirdiğini iddia etti. 
     
</TEXT>
</DOC>
