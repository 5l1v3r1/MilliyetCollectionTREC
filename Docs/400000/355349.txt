<DOC>
<DOCNO> 355349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/yasam/yas02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık müdürüne hastanede kurşun 
</HEADLINE>
<TEXT>


İstanbul İl Sağlık Müdür Yardımcısı Fuat Kantarcı, denetim için gittiği hastanede ayağından vuruldu 

M.AKİF ERDEM İstanbul 

İstanbul İl Sağlık Müdür Yardımcısı Fuat Kantarcı, denetimde bulunmak için gittiği Ümraniye Devlet Hastanesi önünde uğradığı silahlı saldırıda ayağından yaralandı. 
Kantarcı, yetkililer ve bazı memurlar hakkında disiplin soruşturması yapmak üzere dün saat 16.00 sıralarında Kazım Karabekir Mahallesi'ndeki Ümraniye Devlet Hastanesi binasına geldi. Makam otomobili hastane bahçesine girdiği sırada, 20 - 25 yaşlarında bir kişi yaklaşarak otomobilden inmek üzere olan Kantarcı'ya 2 el ateş etti. 
Kurşunlardan biri Kantarcı'nın sağ ayağına isabet ederken, saldırgan yaya olarak kaçtı. Uzman polisler, otomobile isabet eden çekirdekleri incelenmek üzere aldı. Kantarcı'nın sağlık durumunun iyi olduğu ve olayla ilgili soruşturma başlatıldığı bildirildi. 




</TEXT>
</DOC>
