<DOC>
<DOCNO> 382601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy15.html </URL>
<DATE> 2005/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"ABD askerleri 25 Telaferli kadına tecavüz etti" 
</HEADLINE>
<TEXT>

     Irak Demokrat Türkmen Partisi Genel Başkan Yardımcısı Kasım Ömer, ABD askerlerinin Telafer’de 25 kadına tecavüz ettiğini, bunlardan birinin namusunu korumak için ilk kadın canlı bomba olarak dün kendini patlattığını bildirdi. 
     Atatürkçü Düşünce Derneği Genel Başkanı Ertuğrul Kazancı, Ulusal Kanal Yönetim Kurulu Başkanı Ferit İlsever, Türkmen Danışma Meclisi Başkanı Prof. Dr. Ümit Akkoyunlu, Türkmeneli Aydılar Derneği Genel Başkanı Fuat Tigin ve Irak Demokrat Türkmen Partisi Genel Başkan Yardımcısı Kasım Ömer, ABD Büyükelçiliği karşısında bulunan Best Otel’de, Telafer’e yardım için başlatacakları kampanya hakkında basın mensuplarına bilgi verdiler. 
     Irak Demokrat Türkmen Partisi Genel Başkan Yardımcısı Ömer, Telafer’de bir insanlık dramı yaşandığını belirterek, halkın aç ve susuz olduğunu söyledi. 
     Telafer’in iki Kürt bölgesi arasında tampon bölge olduğunu, bu sebeple halkın bilinçli olarak sürgün edilmeye çalışıldığını ifade eden Ömer, 9 mahalle, 32 etaptan oluşan şehrin çevresine önce 75 kilometre uzunluğunda hendek kazıldığını, daha sonra tanklarla evlerin teker teker yıkılmaya başlandığını anlattı. 
     Şehrin sularının kesildiğini ve su tanklarının da bilinçli olarak bölgeden uzaklaştırıldığını belirten Ömer, halkın bir bölümünün göç etmek zorunda kaldığını, ancak şehirde hala kalabalık Türkmen ailelerinin yaşamla ölüm arasında mücadele verdiğini bildirdi. 
     Bazı ABD askerlerinin bir ay içerisinde 25 Telaferli kadına tecavüz ettiğini söyleyen Kasım Ömer, bu kadınlardan birinin, namusunu ve şerefini korumak için ilk kadın canlı bomba olarak dün kendini patlattığını ve olayın medyada yer bulduğunu kaydetti. 
     Ömer, ABD askerlerinin "direnişçileri ele geçirmek" gerekçesiyle şehire girdiğini, ancak kadın, çocuk onlarca masum insanı da öldürdüğünü savunarak, "Ana karnındaki ceninler bile kurşunlanıyor" dedi ve bunlara ilişkin fotoğrafları basın mensuplarına gösterdi. 
     
     "HER ŞEY BOP YÜZÜNDEN" 
     Telafer’in ortadan kaldırılması ile kuzey sınırı boyunca bir Kürt devletinin kurulması için çalışmaların büyük bölümünün tamamlanacağını savunan Ömer, İsrail’in Gazze’den çekilmesinin de "Büyük Ortadoğu Planı-BOP" ile ilgili olduğunu kaydetti. 
     "İsrail’in güneye doğru genişlemesi gerekmiyor, onlar kuzeye yönelecekler" diye konuşan Ömer, Telafer kentinin tamamen Kürtlerin eline geçmesinin ardından kurulacak Kürt devletinin hem ABD hem de İsrail’in emelleri doğrultusunda çalışacağını belirtti. 
     
     TELAFER’E HABUR’DAN YARDIM 
     Ulusal Kanal Yönetim Kurulu Başkanı Ferit İlsever ise dünyanın değişik bölgelerindeki barışsever ve antiemperyalist örgütlerin katılımıyla Türkiye’de yürütülecek kampanyayla ayni ve nakdi yardım toplanacağını bildirdi. 
     İlsever, toplanacak yardımı, "yüzlerce aydın, öğretim üyesi ve kitle örgütü temsilcileri ile" Habur sınır kapısından konvoylar eşliğinde Telafer’e götüreceklerini de kaydetti. 
     Telafer’deki ABD askerlerinin faaliyetlerinin amatör kamerayla çekilmiş görüntülerinin de sinevizyonda izletildiği toplantıda, diğer sivil toplum kuruluşları temsilcileri de fikir ve düşüncelerini anlattı. 
     
</TEXT>
</DOC>
