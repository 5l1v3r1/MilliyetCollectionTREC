<DOC>
<DOCNO> 357768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo10.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ringin kralları 
</HEADLINE>
<TEXT>


Boksörlerimiz Akdeniz Oyunları'nda fırtına gibi esti. Atagün Yalçınkaya ve Bülent Ulusoy altına uzanırken, Selçuk Aydın, Savaş Kaya ile Yıldırım Tarhan gümüş madalya kazandı 


Güreş ve halterden sonra madalyalara ambargo koyan diğer bir branşımız boks oldu. Almeria'daki Akdeniz Oyunları'nda final maçlarında ringe çıkan 5 boksörümüz iki altın, üç gümüş madalya kazandı. 
51 kiloda Olimpiyat 2.'si Atagün Yalçınkaya, Tunuslu Walid Cherif'i 40-21 yenerek birincilik kürsüsüne çıkmayı başardı. 69'ta mücadele eden Bülent Ulusoy da, Fransız Xavier Noel'in karşılaşmaya çıkmamasıyla hükmen galip ilan edilerek altın madalyaya uzanan diğer bir sporcumuz oldu. 
Los Angeles Spor Salonu'nda yapılan müsabakalarda 75'te Savaş Kaya, Mısırlı Muhamed Hikal karşısında 25-22, 60'ta Selçuk Aydın İtalyan Domenico Valentino'ya 40-24, 81'de de İhsan Yıldırım Tarhan Tunuslu Murad Sahraoi'ye 30-20 mağlup olarak ikincilik kürsüsüne çıktı. 
Boks Milli Takımı, aldığı bu sonuçlarla 10 sporcuyla katıldığı oyunlarda 9 madalya kazandı. Ay - Yıldızlı ekibimiz, 2 altın, 3 gümüş, 4 bronz madalya ile rakipleri karşısında üstünlüğünü gösterdi. 

Eşref rest çekti 

Antrenörünün "Maaşım ödenmiyor, ülkeme geri dönebilirim" sözlerinin ardından milli atlet de, hocasına destek çıktı 

15.Akdeniz Oyunları'nda altın madalya kazanan Eşref Apak, buruk bir mutluluk yaşıyor. Belarus antrenörü Astapkovich'in maaş ve kadro sorununun kendisini de olumsuz etkilediğini belirten Apak, "Hocamın yedi ayda bana kazandırdıkları ortada. Bir kez daha antrenör değişikliğine tahammül edemem. Eğer Astapkovich dönerse, ben de onunla giderim" dedi. Almeria'da 77.88 metreyle rahat bir şampiyonluk elde ederek Dünya Şampiyonası öncesi moral bulan Apak, "Antrenörüm kısa sürede rekorumu geliştirmemi sağladı. Helsinki'deki Dünya Şampiyonası öncesi kafam hiç rahat değil. Ona yapılan haksızlık, bana yapılıyor demektir. O da ülkesindeki ailesine bakmak için bu işi yapıyor. Ancak ne maaşı var, ne kadrosu. Astapkovich ülkesine dönerse ben de onunla gideceğim. Orada kendime bir hayat kurup, Türkiye'ye sadece milli takımda yarışmak için gelirim" diye konuştu. Antrenörünün ağabeyinin çekiçte Dünya rekortmeni olmasının da kendisi için büyük bir fırsat olduğuna değinen Apak, sözlerini şöyle sürdürdü 
"Birlikte çalışırken danışmamız gereken bazı noktalar olduğunda hocam hemen ağabeyini arıyor. O da bize her zaman yardımcı oluyor. Bir anlamda bir değil, iki antrenörüm var. Çalışan insana hakkı verilmeli." 

Güreş karakolluk 

İspanya'dan önceki gün dönen Güreş Milli Takımı, birçok krize neden oldu. Aydın Polatçı hakkındaki taciz iddiasının ardından Levent Kaleli de bir vatandaşı yumrukladı 

Akdeniz Oyunları'ndan ülkeye dönen ilk kafilede yer alan güreşçilerin yolculuğu oldukça olaylı sona erdi. 
Aydın Polatçı, uçuş sırasında servis nedeniyle tartıştığı hostese tacizle suçlanırken, İstanbul Atatürk Havalimanı'nda da Levent Kaleli, bir vatandaşı yumruklayarak karakolluk oldu. Havalimanı çıkışında yolcu bekleyen bir vatandaşın önünde durması nedeniyle sert bir ikazla karşılaşan Kaleli ile söz konusu kişi arasında tartışma çıktı. Vatandaşın küfür etmesi üzerine sinirlenen milli güreşçi, araya giren polislere rağmen yumruğunu salladı. Gözü şişen vatandaşın şikayetçi olması üzerine havalimanı polisi tarafından karakola götürülen Kaleli, ifadesi alındıktan sonra serbest bırakıldı. 

Az altınlı rekor madalya 

Almeria'da bu akşam kapanış töreniyle sona erecek olan Akdeniz Oyunları'nda Türkiye, madalya sayısında rekor kırarken, altın madalyada ise son üç oyunların gerisinde kalacak. Boksta dün gelen beş madalyayla birlikte toplam madalya sayısını 73'e yükselten Türkiye, oyunlar tarihindeki en fazla sayıya ulaştı. Ülkemiz daha önce en çok madalyayı 1997'de İtalya'daki oyunlarda 65 madalyayla elde etmişti. 

Sevinemediler 

Akdeniz Oyunları'nda şampiyonluğu kazanan Bayan Basketbol Milli Takımımız'ın sevinci kursağında kaldı. 
Ay-Yıldızlı ekibimiz, ilk şoku kupa seramonisinde yaşadı. Seramonide bayan basketbolcularımıza madalyaları verilirken, teknik ve idari kadroya madalya verilmediği gibi milli marş sırasında kürsüye çıkartılmadı. 
Öte yandan, dün erkek milli takımı ile birlikte yurda dönen Ay-Yıldızlı bayanlar, ikinci şoku Madrid'deki aktarmada yaşadı. Milliler, havalimanında bagajların gelmediğinin ortaya çıkması üzerine sıkıntılı anlar yaşadılar. Yetkililer, kayıp olan 14 valiz için "Uçak küçük olduğundan bagaya alınmamış" gibi "komik" bir açıklama yapınca kafilemiz ile görevliler arasında gerginlik yaşandı. 

Kürekçiler şov yaptı 

Türk kürekçileri Akdeniz Oyunları'nda 3 madalya kazanırken, takım olarak da İtalya'dan sonra en başarılı ekip oldu. Tek çiftede Mete Yeltepe ve 2 çiftede Sami Kaya - Saim Kaya ikilisi ile 2 gümüş madalyanın sahibi olan Ay - Yıldızlı ekibimiz, 2 tekte ise Ahmet Yumrukaya - Emre Mersinli ile üçüncülük kürsüsüne çıktı. Oyunların kürek yarışmaları değerlendirmesinde, 5 puan toplayan İtalya'nın ardından Türkiye 3 puanla ikinci, Fransa da 2 puanla üçüncü sırayı aldı. 

Erişmiş ve Türk kürsüden uzak 

Almeria'daki Akdeniz Oyunları'nda mücadele eden Atletizm Milli Takımı'nda dün yarı maraton koşan iki sporcumuz madalyanın uzağında kaldı. 18 atletin katıldığı bayanlar yarışında Türkan Erişmiş 1.17.56'lık derecesiyle 5. oldu. 26 atletin madalya mücadelesi verdiği erkeklerde ise Abdülkadir Türk, 1.08.10 ile 9. sırayı elde etti. 


</TEXT>
</DOC>
