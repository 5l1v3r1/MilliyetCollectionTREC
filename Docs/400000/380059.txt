<DOC>
<DOCNO> 380059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur34.html </URL>
<DATE> 2005/09/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ata'nın cenezisin Türk bayrağına sardılar 
</HEADLINE>
<TEXT>

     Annesi Semra Yücel ile katıldığı "Gelinim Olur musun " adlı TV programıyla tanınan ve Adana’da kaldığı otel odasında ölü bulunan Ata Türk’ün cenazesi, İstanbul’da toprağa verildi. Ünlü simaları görmek isteyen çok sayıda vatandaş törene katılınca, cenaze miting alanına döndü. 
     Yapılan otopsi sonucu extacy kurbanı olduğu anlaşılan Ata'nın tabutunun şehit olmuş gibi Türk Bayrağı'na sarılması ise tartışmalara neden oldu. Kimlerin tabutunun Türk bayrağına sarılacağı yasalarla belirlendiği halde, Ata Türk'ün cenazesinin keyfi bir şekilde Türk bayrağına sarılması ve arkasında "Gelinim Olur musun" yarışmacılarının sıralanması tepki çekti. 
     Türk 24 için Fatih Camii’nde düzenlenen törene, babası Hamit Türk ve ablası Seçil ile arkadaşları katıldı. Anne Semra Yücel ise tansiyonu düştüğü için camiye geldiği araçtan çıkmadı. 
     
     ARBEDE ÇIKTI 

     Tören sırasında, görüntü almaya çalışan basın mensupları ile koruma oldukları ifade edilen bazı kişiler arasında arbede çıktı. Bu nedenle cami avlusunu dolduran kişiler arasında bulunan çocuklar ezilme tehlikesi geçirdi. 
     
Bu sırada, Ata’nın ablası Seçil de fenalık geçirdiği için yakınları tarafından avludan uzaklaştırıldı. 
     Ata’nın bir yarışmacı arkadaşının da katılımıyla büyüyen arbede, araya giren Hamit Türk ve bazı vatandaşların müdahalesiyle yatıştırıldı. 
     Ata Türk’ün cenazesi, öğle vakti kılınan namazın ardından götürüldüğü Cebeci Mezarlığı’nda toprağa verildi. 
     
     SEMRA HANIM NE DEMİŞTİ 

     Semra Yücel, oğlu Ata'nın ölümünün ardından "Üzülmüyorum. Çünkü ben asker kızıyım. Bir şehit vermem gerekiyordu, verdim. Bunca şehit varken benim de vermem gerekiyordu. Ben Allah'tan büyük değilim, demek ki yanına alması gerekiyordu" demişti. Bu sözlere şehit derneklerinden tepki gelmişti. 
     
</TEXT>
</DOC>
