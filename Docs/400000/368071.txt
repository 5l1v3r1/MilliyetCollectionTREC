<DOC>
<DOCNO> 368071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo01.html </URL>
<DATE> 2005/08/08/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Canaydın ''Taraftarın infialini normal karşıladık'' 
</HEADLINE>
<TEXT>

     Galatasaray Kulübü Başkanı Özhan Canaydın, taraftarların Konyaspor maçındaki protestolarını normal karşıladıklarını söyledi. 
     Maçtan sonra basın mensuplarına açıklama yapan Canaydın, yeni sezonun bütün takımlara hayırlı olmasını dileyerek, ''Zor bir maç oldu. Rakiplerimiz de ilk maçlarında zorlandılar. Konyaspor iyi bir takım. Neticede 3 puanı aldık. Taraftarların infiali olabilir, normal karşılıyoruz'' dedi. 
     Özhan Canaydın, kendilerinin devletin ve federasyonun talimatlarını uyguladığını vurgulayarak, ''Alışacağız bunlara. Taraftarla bizim problemimiz yok. Biz taraftarlarımızdan memnunuz. Para verip içeri girip her şeyi söylemeye de hakları var. Biz de gayet olgunlukla karşılamış olduk'' diye konuştu. 
     Konyaspor Kulübü Başkanı Ahmet Şan ise maçta çok erken bir gol yediklerini ifade ederken, takımının oyundan genelde memnun olduğunu bildirdi. Galatasaray ile başa baş mücadele ettiklerini anlatan Şan, ''Maçın hakemi Cem Papila'yı tebrik ediyorum, iyi maç yönetti. Takımım önümüzdeki haftalarda bu puan kaybını telafi eder. Bazı oyuncularımız hazır değil, bazı eksiklerimiz var. Konyaspor bu sezon üst sıraları zorlayacaktır'' ifadesini kullandı. 
     
     FUTBOLCULAR SAHADAN VE PROTESTOLARDAN YAKINDI 

     Galatasaraylı futbolcular ise maçtan sonra sahanın zemininden ve protestolardan şikayetçi oldular. 
     Hakan Şükür, her sezon başı olduğu gibi yine zor bir başlangıç yaptıklarına işaret ederek, sahanın zemininden şikayetçi oldu. Sahanın patates tarlası gibi olduğunu ifade eden Hakan, ''Bugün için söylenmesi gereken önemli şey o. 3 ay burada maç oynanmadı. Buranın yetkililerine bunu sormak lazım. Top alıp vermekte zorlandık'' dedi. 
     Hakemin bir penaltılarını vermediğini ileri süren Hakan Şükür, ''Hakeme söyledik, Görmedim dedi, geçen yıl da Görmedim demişti. Onun dışında maçta hata olmadı. Mühim olan rakiplerimizin puan kaybettiği haftada 3 puan kazanmamızdı. Bu sezon inşallah hep takip edilen olmak istiyoruz'' diye konuştu. 
     Hakan, protestoların kendilerini inanılmaz üzdüğünü de belirterek, şöyle devam etti 
     ''Taraftarlarımızın Galatasaray'ı desteklemeleri en doğru olanı. Biz bu tür aktivitelerden inanılmaz derecede üzülüyoruz. Sahadaki performansımızı etkiliyor. Biz taraftarıyla yönetimiyle bir ekibiz. Buraya çok kaliteli bir oyuncu gelecekse gelsin, çünkü çok kaliteli bir ekibimiz var, giren çıkanı aratmıyor. Bize destek verirlerse şampiyon oluruz.'' Orhan da, sahanın inanılmaz derecede bozuk olduğunu bildirdi. Ümit Karan ise Ali Sami Yen Stadı'nın zeminini ilk kez bu kadar kötü gördüğünü ifade etti. 
     Tribündeki protestoların konsantre olmalarını etkilediğini söyleyen Hasan Şaş, ''Biz takım olarak kendimize yetiyoruz, ama seyirci kendine göre davranıyor. Fenerbahçe'nin Beşiktaş'ın transfer yapması taraftarı etkiliyor'' dedi. 
     Maçtan önce takım arkadaşlarının isteği üzerine saçlarını kazıdığını ve hocasının kendisini ilk 11'de oynatmasını beklemediğini vurgulayan Hasan Şaş, ''1 ay süreyle sakattım. 5-6 antrenmanla bu maça çıktım. Sakatlığım süresince kendime iyi baktım, bence iyi oynadım. 4 günüm vardı önümde, hocanın bana forma vereceğini zannetmiyordum. Ama o kadar çok çalıştım ki antrenmanda, maçta da bana inandığı için teşekkür ettim'' diye konuştu. 
     Necati de sahanın zeminin kötülüğünü anlayamadığını dile getirirken, Galatasaray olarak birlik ve beraberlik içinde olmaları gerektiğine işaret etti. 
     Song ise penaltı pozisyonunda elle oynamanın bulunduğunu söyleyerek, hakemin kararının doğru olduğunu kaydetti. 
     
</TEXT>
</DOC>
