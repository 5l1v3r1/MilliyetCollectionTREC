<DOC>
<DOCNO> 362484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo29.html </URL>
<DATE> 2005/07/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Trabzonspor Tercihimizin birinci sırasındaki oyuncuları aldık... 
</HEADLINE>
<TEXT>

     Trabzonspor Yönetim Kurulu Üyesi Murat Bozoğlu, dış transferde tercihlerinin birinci sırasında yer alan oyuncuları aldıklarını belirtti. 
     Bozoğlu, yaptığı açıklamada, amaçlarının transfer edecekleri futbolcuları kamp dönemine yetiştirmek olduğunu, bunun için çok çalıştıklarını ifade ederek, şunları kaydetti 
     ''En üst düzey futbolculara talip olduk. Brezilya'da bazı futbolcuların transferleri yarım saat içerisinde bitebiliyor, ama bizim gibi üst düzey futbolculara talip olursanız, bu iş uzuyor. Tercihimizin birinci sırasındaki oyuncuları aldık. Yani alabileceğimizin değil, oradaki en iyi oyuncuları transfer ettik. Amacımız, Trabzonspor'a en iyilerini kazandırmak.'' Deivid'in transferi için süre gerektiğini, fakat fazla zamanlarının bulunmadığını vurgulayan Bozoğlu, ''Belki önümüzde 10 günlük bir süre olsaydı bu transfer bitecekti. Ama bizim bu kadar zamanımız yok. Ayrıca Deivid ile Obina arasında futbol tekniği açısından fark yok'' dedi. 
     Trabzonspor'un maddi bir sorununun olmadığını vurgulayan Bozoğlu, ''Tolga'nın transferinden elimize 3 milyon 750 bin dolar para geçti. Bu oyuncunun parasıyla bazı transferler yaptık. Ayrıca forvet oyuncusuna da iyi para ayırdık'' diye kaydetti. 
     Trabzonspor'un forvet oyuncusu transfer ettikten sonra da çalışmalarına devam edeceğini kaydeden Bozoğlu, şunları vurguladı 
     ''Forvet oyuncusu aldıktan sonra da eksik bulduğumuz noktalara oyuncu alacağız. Her an her şey olabilir. Türkiye'de en iyi yerli futbolcular Trabzonspor'da. Biz takımda doğrudan oynayacak oyuncular arıyoruz. Onun için de Türkiye'den düşük bedelli gelecek vaat eden futbolcular arıyoruz.'' 
     
</TEXT>
</DOC>
