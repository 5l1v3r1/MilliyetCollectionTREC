<DOC>
<DOCNO> 391373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko01.html </URL>
<DATE> 2005/11/01/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Doğan Grubu'nun POAŞ hisseleri yüzde 92.98'e ulaştı 
</HEADLINE>
<TEXT>

     Doğan Şirketler Grubu Holding A.Ş'nin sahip olduğu hisselerin, Petrol Ofisi A.Ş'nin POAŞ toplam sermayesine oranı yüzde 92.98'e ulaştı. 
     Doğan Şirketler Grubu Holding A.Ş'den POAŞ'ın hisse senetlerinin çağrı yoluyla toplanmasına ilişkin olarak Borsa'ya yapılan açıklamada, 14 Ekim 2005 tarihinde başlayan hisse senetlerinin toplanması sürecinin bugün saat 17.00'de sona erdiği belirtildi. 
     Yapılan çağrıya POAŞ ortaklarından şirket sermayesinin yüzde 4.62'sini temsil eden 19 milyon 285 bin 118.11 YTL nominal bedelli hisse senedi sahiplerinin iştirak ettiği dile getirilen açıklamada, söz konusu hisseler karşılığında toplam 87 milyon 940 bin 138.58 YTL ödeme yapıldığı kaydedildi. 
     Açıklamada, çağrı sonrasında POAŞ'ın 417 milyon 450 bin YTL ödenmiş sermayesinin yüzde 92.98'ini temsil eden 388 milyon 148 bin 1 YTL nominal bedelli hissenin Doğan Şirketler Grubu Holding A.Ş'ye, yüzde 00008'ini temsil eden 33.81 YTL nominal bedelli hissenin Doğan Enerji Yatırımları Sanayi ve Ticaret A.Ş'ye, kalan yüzde 7.02'lik kısmının ise halka açık paylardan oluştuğu ifade edildi. 
     Açıklamada, Doğan Şirketler Grubu Holding A.Ş'nin çağrı öncesinde de POAŞ'ın hakim hissedarı olduğundan yapılan çağrı işleminin POAŞ'ın yönetim ve kontrolünde herhangi bir değişikliğe yol açmadığı bildirildi. 
     
</TEXT>
</DOC>
