<DOC>
<DOCNO> 397349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy08.html </URL>
<DATE> 2005/11/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TMSF, 3 yıl içinde banka batıklarından 8 milyar dolar tahsil etmiş olacak 
</HEADLINE>
<TEXT>

     Türkiye, bugüne kadar yapılan ve önümüzdeki üç yıl içinde yapılacaklarla birlikte, banka batıklarından yaklaşık 8 milyar dolar tahsil etmiş olacak. 
     Devlet Bakanı ve Başbakan Yardımcısı Abdüllatif Şener, TMSF’nin bugüne kadar toplam 2 milyar 575 milyon 900 bin dolar tahsilat yaptığını belirterek, 2005-2007 dönemi projeksiyonları dikkate alındığında banka eski hakim ortaklarından, üç yıl içerisinde 5 milyar 380 milyon dolarlık tahsilat yapılmasının beklendiğini söyledi. 
     DYP Denizli Milletvekili Ümmet Kandoğan’ın soru önergesini yanıtlayan Şener, TMSF’ye devredilen alacakların tahsilatı konusunda bilgi verdi. 
     Bakan Şener, l Ocak 2003 ile 30 Eylül 2005 tarihleri arasında 8 müzayedede toplam bin 639 gayrimenkulun 232 milyon 600 bin YTL, 7 kapalı zarf açık arttırma ihalesinde bin 191 adet gayrimenkulun 148 milyon bin 100 YTL bedelle satıldığını belirtti. 
     Şener, aynı dönem içerisinde 38 kara aracının 824 bin YTL, 247 sanat eserinin düzenlenen müzayedede 10 milyon 700 bin YTL bedelle satışının gerçekleştirildiğini kaydetti. Şener, yine aynı dönemde toplam 108 iştirakin satışından 809 milyon 794 bin 363 dolar elde edildiğine işaret ederek, 30 Eylül itibariyle devir ve temlik alınan 206 bin 360 kredi dosyasının muhasebe bakiye banka bilançolarında 
     kayıtlı rakam toplamının 7 milyon 270 bin 915 YTL olduğunu ifade etti. TMSF’nin 2005-2007 dönemi projeksiyonları dikkate alındığında banka eski hakim ortaklarından, üç yıl içerisinde yapılması beklenen tahsilat tutarının 5 milyar 380 milyon dolar olduğuna işaret eden Devlet Bakanı ve Başbakan Yardımcısı Şener, "2001 yılından başlamak üzere Fon bankalarından, devir ve temlik alınmış olan diğer kurumsal ve ticari alacaklar ile bireysel alacaklar ve kredi dışı davalarla ilgili tahsilat işlemleri bugüne kadar sürdürülmüştür" dedi. Abdüllatif Şener, TMSF bünyesinde geri ödeme sözleşmelerinin, protokol ve diğer bankaların katılımıyla imzalanan Finansal Yeniden Yapılandırma Sözleşmeleri dışında finansal alacaklarla satışına yönelik projeler kapsamında, ilk alacak satış işleminin 23 Ağustos 2004’te düzenlendiğini ve anapara büyüklüğü yaklaşık 222 milyon 800 bin dolar olan bir kurumsal ticari alacak portföyünün, doğrudan satış yöntemiyle satıldığını ifade etti. l Eylül 2005 tarihinde düzenlenen ikinci alacak satış ihalesinde ise anapara büyüklüğü yaklaşık 934 milyon dolar olan kurumsal ve ticari alacakların ihale edildiğini kaydeden Şener, "Bu portföyde bireysel takipteki alacaklar, kredi dışı dava dosyaları ve takip edilen alacak dosyaları bulunmaktadır. TMSF, satışa sunulan portföy için alıcıdan 161 milyon dolarlık peşinat tutarını bu yıl içerisinde tahsil edecek ve ayrıca alıcının kuracağı Varlık Yönetim Şirketi’nin 5 yıllık sürede yapacağı brüt tahsilatlardan da yüzde 43 oranında hasılat payı alacak" dedi. Bakan Şener, 30 Eylül 2005 tarihine kadar kurumsal ve bireysel alacaklardan yapılan 728 milyon 600 bin dolar tahsilat tutarı dışında yaklaşık 183 milyon dolar tahsilat sağlanmış olacağını bildirdi. 2005 yılı sonu itibariyle Fon’un kurumsal ve ticari nitelikteki alacaklarının satış ihaleleri yoluyla satıldığını belirten Şener, "Sadece kredi dışı dava dosyaları ve bireysel takipteki alacaklar Fon bünyesinde takip edilecektir. Söz konusu alacaklar için de halen sağlanmakta olan tahsilatlara ilave olarak değişik çözümleme teknikleri üzerinde durulmaktadır" dedi. 
     
</TEXT>
</DOC>
