<DOC>
<DOCNO> 375824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur13.html </URL>
<DATE> 2005/09/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Başpehlivanlar yumruklarla kavga etti 
</HEADLINE>
<TEXT>

     
     Hasan AKDEMİR- Mehmet ÇAKMAK ELMALI Antalya , DHA 
     
ANTALYA'nın Elmalı İlçesi'nde bu yıl 6'ncüsü gerçekleştirilen Tarihi Elmalı Yağlı Pehlivan Güreşleri’nin son günü yapılan başpehlivanlık tur mücadelesinde, son 4 yılın başpehlivanı Kenan Şimşek, rabiki Ramazan Yayar'la yumruklaşınca güreşlerden çekildi. 
     Başpehlivanlık ilk turunda çekilen kurada, 2003 yılı Kırkpınar Başpehlivanı, son 4 yıldır da Elmalı Güreşleri'nde Başpehlivan olarak altın kemer takan Kenan Şimşek ile Ramazan Yarar eşleşti. Bugün saat 11.00 sıralarında er meydanına çıkan iki güreşçinin karşılaşması devam ederken, Yarar'ın yaptığı ters bir hareket nedeniyle Şimşek'in kaşı yarıldı. 
     Canı yanan ve yüzünden kan süzülen Şimşek, öfkeyle rakibine yumruk atınca, iki pehlivan kavgaya tutuştu. Hakemlerin araya girmesiyle kavga kısa sürede yatıştırıldı. Sahaya giren sağlık görevlileri, Şimşek'e ilk müdahaleyi yaptı. Hakemler, yaralanan Şimşek'in güreşe devam etmesini uygun görmedi. Bunun üzerine Şimşek sahadan çekildi. Yarar'ın ise müsabakalara devam etmesine karar verildi. 
     Saat 15.00 sıralarında Spordan Sorumlu Devlet Bakanı ve Başbakan Yardımcısı Mehmet Ali Şahin de karşılaşmaları izlemek için Elmalı'ya geldi. 
     Antalya'nın Elmalı İlçesi'ndeki 6'üncü Tarihi Elmalı Yağlı Pehlivan Güreşleri'nde, sabah yaşanan kavganın ardından, öğleden sonra yapılan yarı final müsabakaları da olaylı geçti. 
     Başpehlivanlık yarı finalinde, bu yıl Kırkpınar'da başpehlivan olan Şaban Yılmaz ile Antalyalı güreşçi Osman Aynur arasındaki yarı final müsabakasında olaylar çıktı. Hakemler, pasif güreştiği gerekçesiyle Yılmaz'a 3 kez ihtar verdi. Yılmaz'ın daha sonraki 20 dakika boyunca hamle yapmadığını kaydeden hakemler, güreşçiyi hükmen yenik saydı. Bunun üzerine hırslanan Yılmaz'ın taraftarları ve güreşçi arkadaşları sahaya indi. Osman Aynur'un taraftarları ve arkadaşları da sahaya girince çıkan olaylara Çevik Kuvvet müdahale etti. 
     
     BAKAN GÜÇLÜKLE YATIŞTIRDI 
     Güreşleri izlemek için ilçeye gelen Spordan Sorumlu Devlet Bakanı ve Başbakan Yardımcısı Mehmet Ali Şahin ile müsabakaları izleyen Antalya Valisi Aladdin Yüksel, saha tamamen boşaltılmadan karşılaşmalara devam edilmememesini istedi. Güvenlik güçlerine takviye olarak jandarma getirildi. Bakan Şahin, hakem heyeti ile tartışan ve Antalyalı olduğu için Osman Aynur'u kayırdıklarını iddia eden Yılmaz'ı yanına çağırdı. Yılmaz, Osman Aynur'u kastederek, Sizin hakeminiz varsa benim de Allah'ım var'' diyerek, Aynur'un hakemleri tehdit edip korkuttuğunu söyledi. Bakan Şahin, profesyonel bir sporcu olarak hakemlerin verdiği kararı kabul etmesini öğütledi. 
     Şahin, daha sonra Ankara Büyükşehir Belediyesi pehlivanı Vedat Ergin'den Yılmaz'ı sakinleştirmesini istedi. Antalyalı güreşçi Aynur'un finale çıktığı yağlı güreşlerde, güreş ağalığını 85 bin YTL vererek inşaat mühendisi Muhammet Alkaya kazandı. 
     
</TEXT>
</DOC>
