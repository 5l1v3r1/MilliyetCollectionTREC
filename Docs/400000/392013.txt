<DOC>
<DOCNO> 392013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo21.html </URL>
<DATE> 2005/11/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Cavcav "Tahkim Kurulu'ndan istifa edenler, 'adam gibi adam' insanlar" 
</HEADLINE>
<TEXT>

     Gençlerbirliği Kulübü Başkanı İlhan Cavcav, futbol kamuoyunda son günlerde tartışılan konularla ilgili olarak açıklamalarda bulundu. 
     Beştepe İlhan Cavcav Tesisleri'nde, kulüp yönetimi ve futbolcularla bayramlaşma sonrasında basın mensuplarına açıklama yapan Cavcav, 28 yıldır Gençlerbirliği Kulübü Başkanlığı yaptığını ve 2. kez ceza kuruluna sevk edildiğini bildirdi. 
     Halim Çorbalı'nın Futbol Federasyonu Başkanı olduğu dönemde de ceza kuruluna sevk edildiğini hatırlatan Cavcav, şöyle devam etti 
     ''KKTC'de maç yapmamız nedeniyle o dönemde ceza kuruluna sevk edilmiştim. Ben 2 ay hak mahrumiyeti, kulübüm de UEFA Kupası'na katılması durumunda kupalardan 2 yıl men cezası almıştı. Şimdi de Bıçakcı Federasyonu verdi. Fenerbahçe Kulübü'nün çok değerli başkanının konuları kamuoyuna yanlış aktardığından üzüntü duyduğumu ifade etmek istedim. Federasyon görevine devam etmeli, Tahkim Kurulu görevi bırakmalı diye söylemlerde bulunmadım.'' 
     
     MOSTUROĞLU'NA SİTEM 
     İlhan Cavcav, Futbol Federasyonu Başkan vekili Şekip Mosturoğlu'nun, Fenerbahçeli olmasının gurur verici olduğunu belirterek, ''Bulunduğu mevki nedeniyle Tahkim Kurulu üyelerine ağıza alınmayacak sözler sarf etti'' görüşünü savundu. 
     Kendisinin de Galatasaraylı olduğunu vurgulayan Cavcav, ''Aynı zamanda Gençlerbirliği Kulübü Başkanıyım. Galatasaray ile 30-50 kez de oynayıp yendiğimiz zaman mutlu oluyorum. Galatasaray başka takımlara yenildiğinde ise üzülüyorum. Disiplin Kurulu, ceza verirse ki suçlu değilim, cezamı çekmeye hazırım'' diye konuştu. 
     Tahkim Kurulu'ndan istifa eden üyelerin ''Adam gibi adam'' olduğunu ifade eden Cavcav, şunları kaydetti 
     ''Bu arkadaşlarımı kaybetme üzüntüsüyle, istifadan vazgeçirebilmek için açıklama yaptım. 9 kişinin Tahkim Kurulu'ndan istifasına ilk kez rastladım. Futbol Federasyonu Başkanı'nın gayretleriyle 6 kişinin istifalarından dönmesi iyi oldu. Bu kuruldaki üyeler, 4-5 saat toplantı yapıp, 100 milyon ücret alıyorlar. Yani bu işi amatörce yapıyorlar. Bu üyeleri başımızın üstünde tutmamız gerekir.'' 
     
     ''FEDERASYONU SEÇİME GÖTÜRME NİYETİMİZ YOK'' 
     Futbol Federasyonu'nun hatalarının bulunduğunu öne süren Cavcav, ''Yüzde 70 sevabı varsa, yüzde 30 da günahı olsun. Bu federasyon benim düşmanım değil. Futbol Federasyonu'nu genel kurula götürme niyetimiz yok. Seçim gündemimiz yok'' diye konuştu. 
     
     DENİZ BARIŞ OLAYI 
     Fenerbahçe ile aralarında sorun olan Deniz Barış'ın bir ''vaka'' olduğunu vurgulayan Cavcav, ''Deniz Barış olayı ile ilgili olarak Fenerbahçe'den çağrı gelmedi'' dedi. 
     Cavcav, Deniz'in 2 gün önce geldiğini, mağdur ve güç durumda olduğunu kendisine söylediğini belirtirken, şöyle dedi 
     ''Bonservisinde iskonto yaptık. O da bize 500 bin Avro'yu kendisinin, 250 bin Avro'yu da kulübünün ödeyeceğini ifade etti. Kulübüyle görüşüp, kendilerine döneceğini söyledi. Fenerbahçe'den bana çağrı gelmedi. Bana haber verirlerse, işi çözeriz. Deniz'in durumu, Ribery ve Ortega ile olan bir durum değil.'' Cavcav, mukavelesi olan bir futbolcunun büyük bir kulüp tarafından transfer edildiğini ve kendilerinin mağdur olduğunu savunarak, ''O dönem, Deniz'in yerini doldurabilmek için 2 milyon 250 bin Avro'ya 2 futbolcu aldık'' dedi. 
     
     BAYRAMLAŞMA 
     Bu arada Cavcav, başkan vekili Atilla Aytek, kulüp basın sözcüsü Muammer Akyüz ile bazı yöneticiler, teknik direktör Mesut Bakkal, antrenör Bülent Korkmaz ve futbolcularla bayramlaştı. 
     Burada yaptığı konuşmada da takımdan ve oyunculardan övgüyle söz eden Cavcav, ''Tüm oyuncularımın ve yakınlarının bayramlarını kutluyorum. İyi yolda ilerliyoruz. İnşallah daha iyi yerlere geleceğiz'' dedi. 
     Takım kaptanı Erkan Özbey de başkanın iltifatları nedeniyle mutlu olduklarını ve başarılı olmak için ellerinden geleni yapacaklarını söyledi. 
     
</TEXT>
</DOC>
