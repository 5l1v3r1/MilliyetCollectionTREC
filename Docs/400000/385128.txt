<DOC>
<DOCNO> 385128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur20.html </URL>
<DATE> 2005/10/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sakarya Valisi Okutan, tazminata mahkum oldu... 
</HEADLINE>
<TEXT>

     Sakarya 2. Asliye Hukuk Mahkemesi tarafından Sakarya Valisi Nuri Okutan'a 5 bin YTL'lik manevi tazminat cezası verildi. 
     İl Halk Kütüphanesi eski Müdürü Reşat Özçayır tarafından, Vali Okutan aleyhine açılan 20 bin YTL'lik manevi tazminat davası sonuçlandı. Reşat Özçayır'ın, ''toplum önünde rencide edildiği'' gerekçesiyle açtığı davada mahkeme heyeti, Vali Okutan'ın 5 bin YTL manevi tazminat ödemesine karar verdi. 
     
     VALİ OKUTAN, CEZAYA İTİRAZ EDECEK 

     Sakarya Valisi Nuri Okutan, gazetecilere yaptığı açıklamada, hukuk yolunun herkese açık olduğunu ve karara saygı duyduğunu söyledi. 
     Temyize başvuracağını belirten Okutan, kütüphaneyi ziyaret ettiğinde çok kötü bir manzara ile karşılaştığını, görev ve sorumluluk anlayışı duygusu içinde tepki gösterdiğini söyledi. 
     Tepkinin soru-cevap şeklinde oluştuğunu ifade eden Okutan, şunları söyledi 
     ''Tepki daha sonra basına yansıdı. Bu beni ve müdürümü üzdü. Daha sonra yanıma çağırdım. Basında metanet duygularımı dile getirdim. Tazminat davası da açmış oldu. Ve şu anda 5 bin YTL'ye mahkum edildim. Karara saygılıyım. Bu haliyle de müdürüme, mesai arkadaşıma herhangi bir menfi duygu taşımıyorum. Aslında tepkim tamamen kamu adına eğitime duyduğum, kütüphaneye verdiğim önemden kaynaklanıyor.'' 
     
     OLAYIN GELİŞİMİ 

     Vali Okutan, İl Halk Kütüphanesi'nde 9 Aralık 2004 tarihinde yaptığı inceleme sırasında rastladığı olumsuzluklara tepki göstermişti. Kütüphane Müdürü Reşat Özçayır'ın, ''personel yok'' cevabı vermesi üzerine ise Okutan, ''Yeterli memur yok diye hep şikayet edersiniz. Gidin prefabriklerde oturun. Terk et burayı çabuk terk et'' diyerek Özçayır'ı kovmuş daha sonra da Sapanca'ya tayin etmişti. 
     
</TEXT>
</DOC>
