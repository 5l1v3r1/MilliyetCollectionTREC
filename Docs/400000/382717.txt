<DOC>
<DOCNO> 382717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/gun04.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün yazdırdığı eser 
</HEADLINE>
<TEXT>


Eski Diyanet İşleri Başkanı Tayyar Altıkulaç, Milliyet okurlarının 29 kuponla sahip olacağı "Kur' n-ı Kerim Türkçe Meali" isimli eserin Atatürk tarafından kültürümüze kazandırıldığını söylüyor 

İSTANBUL Milliyet 

Eski Diyanet İşleri Başkanı Tayyar Altıkulaç, Milliyet'in okurlarına armağanı Elmalılı Hamdi Yazır'ın "Kur'an-ı Kerim Türkçe Meali" isimli eserinin bugüne kadar aşılamadığına dikkat çekti. 
Altıkulaç, Milliyet okurlarının 29 kupon karşılığında sahip olabileceği bu eser için "Bakınız, ben Diyanet İşleri Başkanlığı yaptım. Pek çok eser kazandırdık kültürümüze, ama bu eseri aşamadık. Bu kadar önemli bir kaynak eser Atatürk'ün talimatıyla ancak başarılmıştır" dedi. 

Bütçe ayrıldı 
Bu kitabın Atatürk tarafından yazdırıldığını anlatan Altıkulaç, eserle ilgili şu bilgileri verdi "Atatürk din konusunda 2 önemli kaynağın kültürümüze kazandırılmasını sağlamıştır. TBMM'den ayrılan bir bütçe ve Atatürk'ün talimatıyla Elmalılı Hamdi Yazır'a Kur'an-ı Kerim tefsiri yazdırılmıştır. Diğeri de 'Sahihi Buhari Muhtasarı Tecrid-i Sarih' diye bir hadis kitabıdır. Hz. Muhammed'in hadislerinin en sahih olanlarıdır bunlar. Tabii birçok kaynak vardır ama hadisler konusunda en sahih kabul edileni budur. Bir tarafta Kur'an-ı Kerim, bir tarafta Hz. Muhammed'in hadisleri Atatürk tarafından kültürümüze kazandırılmıştır." Elmalılı Hamdi Yazır'ın mealinden Kur'an-ı Kerim'in çok önemli bir eser olduğunu özellikle vurgulayan Altıkulaç, "Ben herkesin evinde hem tefsirin hem mealinin olmasını tavsiye ederim" diye konuştu. 


</TEXT>
</DOC>
