<DOC>
<DOCNO> 359880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonspo07.html </URL>
<DATE> 2005/07/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ULEB Avrupa Ligi'nde Efes Pilsen B, Ülkerspor C Grubu'nda... 
</HEADLINE>
<TEXT>

     Basketbolda ULEB Erkekler Avrupa Ligi'nde grup kuraları, bugün Çek Cumhuriyeti'nin başkenti Prag'da çekildi. 
     Türk temsilcilerinden Efes Pilsen, B Grubu'nda İsrail'in Maccabi Tel Aviv, İtalya'nın Armani Jeans Milano, İspanya'nın Winterthur FC Barcelona, Hırvatistan'ın Cibona VIP Zagreb, Polonya'nın Prokom Trefl Sopot, Yunanistan'ın Olimpiakos ve Litvanya'nın Lietuvos Rytas takımlarıyla eşleşti. 
     Bir diğer Türk temsilcisi Ülkerspor ise C Grubu'nda Yunanistan'ın Panathinaikos, Rusya'nın CSKA Moskova, İtalya'nın Montepaschi Siena, İspanya'nın Real Madrid ve Unicaja Malaga, Fransa'nın Pau-Orthez ve Sırbistan-Karadağ'ın Partizan Belgrad takımlarıyla aynı grupta yer aldı. 
     A Grubu'nda ise İspanya'nın Tau Ceramica, İtalya'nın Benetton ve Climamio Bologna, Yunanistan'ın AEK Atina, Litvanya'nın Zalgiris Kaunas, Slovenya'nın Union Olimpija, Almanya'nın GHP Bamberg ve Fransa'nın Strasbourg takımları mücadele edecek. 
     
     MAHMUTİ GRUPTAN ÇIKIP YOLUMUZA DEVAM ETMEK İSTİYORUZ 

     ULEB Erkekler Avrupa Ligi'nde B Grubu'nda mücadele edecek olan Efes Pilsen'in antrenörü Oktay Mahmuti, öncelikli hedeflerinin grupta ilk 5'e girip bir üst tura çıkmak olduğunu söyledi. 
     Mahmuti, ULEB Erkekler Avrupa Ligi kura çekimi sonrası yaptığı açıklamada, takımların henüz yeni sezon kadrolarını tam oluşturmadığını belirterek, "Bu nedenle grupların zorluğu hakkında görüş bildirmek erken. Bizim gruba kim gelirse gelsin fark etmezdi. Biz grupta ilk 5'e girip, yolumuza devam etmek istiyoruz. Grubu ne kadar yukarıda bitirirsek, o kadar avantajlı oluruz. Her zamanki gibi hedefimiz final four'a kalmak" diye konuştu. 
     Efes Pilsen Genel Menajeri Engin Özerhun ise zorlu bir grupta yer almalarına rağmen, iyi mücadele ederek grubu üst sıralarda bitirmek istediklerini söyledi. 
     Özerhun, Türk takımlarının yer almadığı A Grubu'nun, diğerlerine oranla daha kolay olduğunu, ancak her şeye rağmen bulundukları B Grubu'nu iyi bir yerde bitirmeyi hedeflediklerini söyledi. 
     Grupta Maccabi Tel Aviv, Armani Jeans Milano, Winterthur FC Barcelona gibi güçlü ekiplerin yanı sıra, her zaman tehlike yaratabilecek Hırvatistan'ın Cibona VIP Zagreb, Polonya'nın Prokom Trefl Sopot, Yunanistan'ın Olimpiakos ve Litvanya'nın Lietuvos Rytas ekiplerinin yer aldığını hatırlatan Özerhun, "Dikkatli olmamız gereken bir grup. Tüm maçlarımıza aynı konsantrasyonla çıkarak, grubu üst sıralarda bitirmek ve sonraki turlar için avantaj elde etmek istiyoruz" şeklinde konuştu. 
     
     ATAMAN GÜÇLÜ BİR GRUPTAYIZ, AMA BİZ DE GÜÇLÜYÜZ 

     Basketbol ULEB Erkekler Avrupa Ligi C Grubu'nda mücadele edecek olan Ülkerspor'un antrenörü Ergin Ataman, "Güçlü bir gruptayız, ama biz de güçlü bir ekibiz" dedi. 
     Ataman, Avrupa Ligi'nde zayıf takımın olmadığını ve 3 grupta da bir denge söz konusu olduğunu ifade ederek, "Geçen yıl olduğu gibi güçlü bir gruptayız. İlk 5'e girmek istiyoruz. Grubumuzda Pau Orthez ve Partizan'ın diğer takımlara oranla daha aşağıda olduğunu düşünüyorum. Ama Panathinaikos ile CSKA Moskova final four oynadı. Real Madrid var, Siena var. Çok çetin mücadeleler olacak. Biz her şeye rağmen grubu üst sıralarda bitirmeyi amaçlıyoruz" diye konuştu. 
     Ülkerspor Genel Menajeri Hakan Artış ise henüz Avrupa Ligi'ne katılan hiçbir takımın kadrosunun netleşmediğini ve transferlerin sürdüğünü hatırlatarak, "Ancak geçen seneki performanslara göre bakıldığında güçlü bir gruptayız. Kıran kırana maçlar olacak. Hedefimiz ilk 5'e girmek" dedi. 
     
</TEXT>
</DOC>
