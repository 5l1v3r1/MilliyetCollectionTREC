<DOC>
<DOCNO> 353481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo08.html </URL>
<DATE> 2005/06/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Halil Mutlu, IWF'den savunma için duruşma talebinde bulundu... 
</HEADLINE>
<TEXT>

     Dünya ve Olimpiyat Şampiyonu Milli Halterci Halil Mutlu, Köln Doping Kontrol Merkezi'nde yapılan B numunesinin analizinin de pozitif çıkmasının ardından, Uluslararası Halter Federasyonu'ndan IWF savunması için duruşma talebinde bulundu. 
     B numunesinin açılışında federasyon başkanı Hasan Akkuş ile birlikte hazır bulunan ve 2 gün boyunca laboratuvarda testleri takip eden Dr. Kaya Livanelioğlu, Mutlu'nun yazılı bir savunma yerine, duruşma talebinde bulunarak sözlü savunma yapması önerisini getirdi. Livanelioğlu'nun önerisiyle harekete geçen Mutlu, federasyon kanalıyla IWF'ye başvuruda bulunarak, sözlü savunması için duruşma talep etti. 
     Savunma için daha önce Türk federasyonuna 20 Haziran'a kadar süre veren IWF, şimdi duruşma için tarih belirleyecek. 
     
     CEZADA İNDİRİM UMUDU 
     Dr. Kaya Livanelioğlu, ''Halil Mutlu'ya verilecek ceza sıfır ila 2 yıl arasında olacak. Ancak, 2 de olsa sıfır da olsa kimse şaşırmamalı'' dedi. 
     Mutlu'nun testlerinin pozitif çıkmasına karşın, milli sporcunun ''Nandrolone'' maddesini bilerek ve isteyerek kullanmadığını ispat için 2 temel nokta üzerinde durduklarını belirten Dr. Livanelioğlu, sözkonusu maddenin labaratuvarlarca çok kolay tespit edilebilmesi ve yağ dokusunda depolanması nedeniyle uzun süre vücutta kalmasına bağlı olarak ne zaman patlayacağının hiç kimse tarafından bilinmeyen bir saatli bomba olduğunu kaydetti. Livanelioğlu, ''Halil için hazırlayacağımız savunmanın temelini bunlar oluşturacak'' diye konuştu. 
     İkinci önemli noktanın ise Mutlu'nun kariyeri ve tecrübesi olduğuna dikkati çeken Livanelioğlu, şunları söyledi 
     ''Halter şampiyonalarında bilinen bir gerçek var. Uluslararası yarışmalarda, sıkletlerinde ilk 3 dereceyi alan sporcular ile kura ile belirlenen 4. sporcu kesinlikle doping kontrolüne alınır. Halil de dünya ve olimpiyat şampiyonu olarak, Bulgaristan'da katıldığı Avrupa Şampiyonası'nda mutlaka derece yapacağını ve teste gireceğini bilecek bir sporcu. Bu sporcunun bilinçli şekilde bu ilacı kullanmayacağı çok açıktır. ''Nandrolone'' ile ilgili literatürdeki bilgiler ile en son yapılan bilimsel araştırmalar ve uluslararası uzmanların görüşleri eklendiğinde, IWF Ceza Kurulu'nun bu veriler ışığında olumlu bir karar vereceğini tahmin ediyorum. Halil Mutlu için verilebilecek olumlu bir karara bu nedenle kimse şaşırmasın.'' 
     
</TEXT>
</DOC>
