<DOC>
<DOCNO> 382526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun30.html </URL>
<DATE> 2005/09/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İngiliz Parlamenter Duff Ortodoks Kemalistler Atatürk’e sığınıyor 
</HEADLINE>
<TEXT>

     
     Saadet ORUÇ STRASBOURG, DHA 
     
SON günlerde Atatürk karşıtı sözleri nedeniyle Türkiye’de şimşekleri üzerine çeken Avrupa Parlamentosu Üyesi Andrew Duff, Batı Avrupa’da kahramanların fotoğraflarının duvarlara asılmadığını söyledi. 
     Strasbourg’da dün yapılan Avrupa Parlamentosu görüşmeleri sırasında DHA’nın sorularını yanıtlayan Andrew Duff, eleştirilerinin Mustafa Kemal Atatürk’e değil, ’Ortodoks Kemalistler’e yönelik olduğunu söylerken, şu ifadeleri kullandı 
     "Mesajım, Türkiye’nin modernleşme sürecine ve Avrupa Birliği ile bütünleşmesine ilişkin yaklaşımları nedeniyle Ortodoks Kemalistlere yönelikti. Bugün burada olsaydı, Türkiye’de daha fazla ilerleme kaydedilmesinden ve AB üyeliğinden yana olacak olan Atatürk’e sığınarak kendi görüşlerini savunmalarına yönelikti. Atatürk’ün Başbakan Recep Tayyip Erdoğan’ın attığı adımlara ve AB üyeliğine karşı olacağını savunmak büyük bir hata." 
     
     ’KİM NE İSTİYORSA ONU ASAR’ 
     İngiliz parlamenter, "Duvarlardaki Atatürk resimlerinin indirilmesi" yönündeki demecinin hatırlatılması üzerine de şu yanıtı verdi "Ben kimseye resimlerin asılmasıyla ilgili bir şeyi dikte etmiyorum. Herkes ne istiyorsa asar, ama Batı Avrupa’da duvarlarda kahramanların resimlerini bulamazsınız. Tarihimizle ilgili farklı bir algılamamız var. Modern Türkiye de tarihiyle yüzleşmeli ve tarihinin kölesi olmamalı." Andrew Duff, kendisiyle ilgili açıklamaları ve tepkileri Türkiye’de geçtiğimiz günlerde geçirdiği iki hafta boyunca takip ettiğini söylerken, Kara Kuvvetleri Komutanı Orgeneral Yaşar Büyükanıt’ın üstü kapalı olarak kendisine yönelik eleştirilerinden haberdar olmadığını kaydetti. 
     "Bu sabah burada Türk hükümet ve meclis temsilcisiyle görüştüm" diyen Duff, görüşmenin kiminle olduğu ve içeriği hakkında bilgi vermekten kaçındı. Duff, görüştüğü isimleri vermekten kaçındı, ama AKP’yi temsilen baştan sona dinleyici kulislerinden Avrupa Parlamentosu oturumunu takip eden milletvekilleri Murat Mercan ile Yaşar Yakış’ın Duff ile görüştükleri belirtildi. 
     
     SKANDAL KARAR 
     Duff, Avrupa Parlamentosu’nun dünkü oturumunda Gümrük Birliği Ek Protokolü’nü imzalamayı ertelemesini ise ’skandal’ olarak tanımladı. Ancak İngiliz Parlamenter, bu skandal karara Türk diplomasisinin sakarlığının’ neden olduğunu iddia etti. 
     Duff, "Türkiye’nin Kıbrıs konusundaki tutumunu biliyoruz. Bunu burada yeniden ilan etmek gereksiz ve sakarca bir adım oldu ve Türkiye karşıtlarının eline koz verdi. Tabi, Orhan Pamuk davası ve Boğaziçi Üniversitesi’nde düzenlenmesi öngörülen Ermeni konferansını erteleme girişimi de vardı. Önümüzdeki dönemde siyasal açıdan oldukça zor bir süreç var" dedi. 
     
</TEXT>
</DOC>
