<DOC>
<DOCNO> 381723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas11.html </URL>
<DATE> 2005/09/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Şu Çılgın Türkler' rekora koşuyor 
</HEADLINE>
<TEXT>

     Turgut Özakman'ın milli mücadele yıllarını anlattığı 'Şu Çılgın Türkler' adlı kitabı altı ayda 107'nci baskıya ulaşarak 214 bin adet satıldı. 
     Haftalardır en çok okunan kitap unvanını elinden bırakmayan 'Şu Çılgın Türkler'in 107'nci baskısı kitapevlerinin raflarındaki yerini aldı. Sürekli yeni baskısı yapılan kitabın gelecek hafta için 80 bin siparişi bulunuyor. 
     Kitabın siparişlere dayanılarak yeni baskıları hazırlanırken, son olarak 138'inci baskının matbaada okurla buluşmak için gün saydığı ifade edildi. 
     
     Yakın zaman destanı 
     Turgut Özakman'ın, "50 yıllık emeğimin ürünü" olarak nitelendirdiği roman, Bilgi Yayınevi'nden 22 YTL'den satışa sunuldu. 
     "Dünyadaki en meşru, en ahlaklı, en haklı, en kutsal savaşlardan birinin, emperyalizme karşı verilmiş ve kazanılmış ilk kurtuluş savaşının, bir millileşme ihtilalinin romanı, şaşırtıcı bir yakın zaman destanı" sözleriyle tanıtılan kitap, Kurtuluş Savaşı'nın başlangıcından genç cumhuriyetin temellerinin atılmasına kadar geçen dönemi roman kurgusuyla işliyor. 
     Mustafa Kemal Atatürk, silah arkadaşları ve milli mücadeleye kanlarıyla, canlarıyla emek verenlerin yanında Özakman'ın roman karakterlerini de katarak zenginleştirdiği eseri 747 sayfa. 
     
</TEXT>
</DOC>
