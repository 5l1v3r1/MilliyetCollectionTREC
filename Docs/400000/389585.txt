<DOC>
<DOCNO> 389585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo37.html </URL>
<DATE> 2005/10/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Özhan Canaydın, yarın çok önemli açıklamalar yapacak... 
</HEADLINE>
<TEXT>

     Galatasaray Kulübü Başkanı Özhan Canaydın'ın yarın basın toplantısı düzenleyeceği açıklandı. 
     Sarı-kırmızılı kulüpten yapılan açıklamada, Canaydın'ın, Mecidiyeköy'deki Galatasaray binasında saat 12.30'da, çok önemli açıklamalar yapacağı bir basın toplantısı düzenleyeceği bildirildi. 
     GALATASARAY'DA İŞLER KARIŞIK 
     Galatasaray şampiyonluğa oynuyor, tribüne sadece 10 bin kişi çekiyor. Onlar da destek değil, köstek oluyor. Taraftarla yönetim arasındaki soğuk savaş takıma zarar veriyor. Ali Sami Yen, yavaş yavaş Cim - Bom için cehenneme dönüşüyor... 


EDİZ SIRAPINAR 

Bir takım düşünün. 100 yıllık tarihinde en iyi sezon başlangıcını yapmış. Bir eli yağda, bir eli balda, her istediğine ulaşan, reformlarıyla sürekli arayı biraz daha açan ezeli rakibi Fenerbahçe ile şampiyonluk yarışına soyunmuş. Geride kalan 10 haftaya baktığınızda seyir zevki ağır basan taraf olmuş. 
     Evet Galatasaray'dan bahsediyoruz... Para ve yönetim sancılarını futboluyla geri planda tutan, ancak en büyük gücü olan taraftarından nedeni bilinmez bir şekilde hızla kopan bir takımdan... 10 bin seyirciyi zor bulan koca bir camiadan... 
     
     Tablo çok acı 

     Tribünler Başkan Özhan Canaydın ve arkadaşlarının politikalarından, icraatlarından, transferlerinden memnun olmayabilir, kendilerini temsil eden kişilerin kriz yönetimlerinin zayıflığından yakınabilir, ama bunun cezasını kesinlikle yüreğini, parasını, zamanını harcadığı, neredeyse birlikte yatıp kalktığı renklere kesmek ne derece akıl k rı Denizlispor maçında yaşanan tablo gerçekten çok acı. Hakeme küfür, rakiplere küfür, yönetime küfür. Koltuk kırmalar, yöneticilere saldırmalar bu ülkeye ilkleri yaşatan, çağdaşlaşmanın kapısını aralamış bir camiaya ne kadar yakışıyor Galatasaray seyircisi ne istiyor Futbolcuların kendilerine en fazla ihtiyaç duyduğu dakikalarda destek yerine öfke kusuyor. Maç dışında her şeyle ilgileniyor, takımı kaderi ile baş başa bırakıyor. İkinci Başkan Ergun Gürsoy'un, "Bunlara 50 bin kişilik stat yapsan ne olacak" sözleri köprülerin çoktan atıldığını kanıtlıyor. Keskin sirke küpüne zarar. Ali Sami Yen artık rakipler için değil, takım için cehenneme dönüşüyor. 
     
     GALATASARAY KART PROJESİNDE HÜSRANA UĞRADI 

     HALİL ÖZER 

Galatasaray'ın bir yıldır süren Avrupa taraftar kartı projesi, bu çalışmadan büyük gelir elde etmeyi bekleyen yönetimin umutlarını boşa çıkardı. Avrupa'da yaşayan taraftarlara yönelik olarak hazırlanan projeden 15 milyon euro yaklaşık 24 trilyon lira gelir elde etmeyi planlayan Sarı - kırmızılıların hesapları tutmadı. Bir yıllık süre içinde 100 bin adet kart satmayı hedefleyen Cim Bom sadece 5 bin adetlik satış yapabildi. Buradan elde edilen 500 bin euroluk 800 milyar lira gelir, kampanya için harcanan 700 bin euroluk 1.1 trilyon lira giderleri bile karşılamaya yetmedi. 
     
     Tromso darbe vurdu 

     UEFA Kupası'nda ikinci şampiyonluğu hedefleyen Galatasaray'ın, daha ilk turda Norveç'in isimsiz temsilcisi Tromso'ya elenmesi, taraftar kartı satışlarının iyice düşmesine neden oldu. Avrupa kart projesine, başlangıçta özellikle Başkan Özhan Canaydın büyük bir umut bağlamıştı. Canaydın ve yöneticiler sık sık yurt dışına giderek taraftar dernekleri ile düzenlenen toplantılarda bu projenin tanıtımını yapıyorlardı. Yönetim Avrupa'daki projeler için kurduğu Galatasaray Europa GMBH şirketi aracılığı ile büyük bir operasyon başlattı. 
     Kart satışında ilk hedef 200 bin civarındaydı ve her şey iyi başlamıştı. Ancak Almanya'da kurulan şirketin çalışmalarını sürekli aksatması bütün planları alt üst etti. 
     Kart satışları bıçak gibi kesilirken taraftarlar sadece kulübün internet sitesinden ve çağrı merkezlerinden bu kartı alabildi. 
     
     Beş binde kaldılar 

     Yönetim ilk planda biri 65, diğeri 115 euro olan iki adet kart hazırlattı. 65 euroluk kartlar, sadece kulüp mağazalarından indirim olanağı sağlarken, 115 euroluk kartlarla gönderilen paketlerin içinden forma, flama, bere, atkı, ve poster bulunuyordu. Fakat ilerleyen zamanlarda paketlerdeki malzemelerin eksik çıkmaya başladığı gözlendi. 
     Ayrıca projenin ilk günlerinde, Avrupa'daki taraftarlar kurayla İstanbul'daki maçlara davet ediliyor, uçak biletine kadar tüm masrafları karşılanıyordu. Ama bu uygulamadan da daha sonra vazgeçildi. Geçen yıl Schalke ile oynanan hazırlık maçında 50 bin kişilik stat tıklım tıklım dolmasına rağmen sadece 200 kart satılabildi. 
     Galatasaray, Avrupa kartının tanıtımı için 700 bin euro reklam masrafı yaparken, 5 bin adet kart satışı karşılığında sadece 500 bin euro gelir elde edildi. Sonuçta 15 milyon euro gelir beklenen projeden Galatasaray'a 200 bin euro zarar kaldı. 
     
     SAKATLARIN DURUMU 

     Galatasaray’da sakatlıkları bulunan futbolculardan Sabri’nin 28 Ekim Cuma günü antrenmanlara başlayacağı, Orhan ve Ümit’in ise MR’larının çekileceği açıklandı. 
     Kulüp doktoru Murat Çevik, sarı-kırmızılı kulübün resmi internet sitesi aracılığıyla yaptığı açıklamada, 4 haftadır sahalardan uzak olan Sabri’nin cuma günü düz koşulara başlayacağını belirterek, şunları kaydetti 
     "Belinden rahatsızlığı bulunan Orhan’ın tedavisine başladık. Bu futbolcunun paravertabral adelelerinde spazm oluşmuş, bugünkü antrenmanı bu nedenle yarıda bıraktı. Orhan’ın kontrol amaçlı MR’ını çekeceğiz ve durumu MR’dan sonra netleşecek. Ümit’in de sağ arka adalesinde bir zedelenmesi var. Onun da kontrol amaçlı MR’ını çekeceğiz." 

     
</TEXT>
</DOC>
