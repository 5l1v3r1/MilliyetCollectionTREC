<DOC>
<DOCNO> 362228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas21.html </URL>
<DATE> 2005/07/18/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Harry Potter serisinin 6. kitabı, İngiltere'de satış rekoru kırdı... 
</HEADLINE>
<TEXT>

     Harry Potter serisinin 6. kitabının, İngiltere’de satış rekoru kırdığı bildirildi. 
     İngiltere, ABD, İrlanda, Avustralya ve Güney Afrika’daki kitap satışlarını izleyen Nielsen BookScan şirketinin verilerine göre, serinin 6. kitabı Harry Potter ve Melez Prens satışa çıkarıldığı ilk 24 saat içinde 2 milyon 9 bin 574 adet satıldı. 
     Nielsen BookScan şirketinin, J.K. Rowling’in bu son kitabını, ilk günde 500 bin adet sattığı için "altın", yine ilk günde 1 milyon adet sattığı için de "platin" ödülüne layık gördüğü kaydedildi. 
     Şirketin genel müdürü Richard Knight, yaptığı açıklamada, iyi bir kitabın, altın ödüle ulaşmasının 4 ila 6 ayı bulacağını çok az sayıda kitabın basıldıkları ilk yılda platin ödüle ulaşabildiğini belirtti. 
     Şirket yetkilileri, Dan Brown’un yazdığı "DaVinci Şifresi"nin geçen yıl Mart’ta piyasaya çıkmasından bu yana toplam 3 milyon 5 bin 851 adet satıldığına dikkati çektiler. 
     Harry Potter serisinin 5. kitabı, 2003’te piyasaya çıktığı ilk gün içinde 1 milyon 777 bin 541 adet satılmıştı. 
     
</TEXT>
</DOC>
