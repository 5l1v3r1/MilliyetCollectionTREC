<DOC>
<DOCNO> 363953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/guncel/gun03.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vahdettin'in hareketi alçakça' 
</HEADLINE>
<TEXT>


Ecevit'in anne tarafından akrabası ve Vahdettin'in yaveri Ali Nuri Bey'in oğlunun yazdığı kitaba göre, Ali Nuri Bey, "Kendi rızasıyla ecnebi himayesine giren bir halife, bu alçak hareketiyle halifelikten düşer" diyor 

SERHAT OĞUZ İstanbul 

Osmanlı'nın son padişahı Vahdettin'in hain olmadığını savunan Bülent Ecevit'in anne tarafından akrabası olan son sadrazam Tevfik Paşa'nın oğlu Ali Nuri Bey, Ecevit'in aksine Vahdettin'i "alçaklıkla" suçluyor. Vahdettin'in yaverliğini de yapan Ali Nuri Bey, Padişah'ın kaçtığını haber aldığında ağabeyi İsmail Hakkı Bey'e Bülent Ecevit'in annesinin eniştesi gönderdiği mektupta "Halife bu alçak hareketiyle Müslümanların nazarında halifelikten düşer" ifadesini kullanıyor. 
Son Sadrazam Tevfik Paşa'nın bugün hayatta olmayan torunu Ahmet Şefik Okday, babası Ali Nuri ve amcası İsmail Hakkı Bey'in hayatlarını kaleme almış ve kitap olarak yayımlamıştı. Bu kitabın önsözünde, Bülent Ecevit'in de övgü dolu sözleri yer alıyor. 

İngilizler aldanmış 
Ahmet Şefik Okday'ın babası ve amcasının kasetlere kaydettiği anlatımlarından yola çıkarak kaleme aldığı "Osmanlı'dan Cumhuriyet'e Padişah Yaveri İki Sadrazam Oğlu Anlatıyor" adlı kitap, Vahdettin'le ilgili ilginç yorumları da içeriyor. Vahdettin'in 1992'de İngiliz zırhlısına binerek İstanbul'dan kaçtığı gün nöbeti devralmak için saraya giden Ali Nuri, ağabeyi İsmail Hakkı'ya yazdığı mektupta padişah için şu ifadeleri kullanıyor 
"Aziz kardeşim. Sabık kayınpederin sabah altıda Ertuğrul Efendi ile başmabeynci Yaver Paşa, ikinci mesahip Mazhar Ağa ve birkaç kişiyle General Harrignton'un yardımıyla kaçmış... İngilizler ağır surette aldanmışlar, çünkü kendi rızasıyla ecnebi himayesine giren bir halife bu deni alçak hareketiyle enzarı müsliminde müslümanların nazarında hilafetten sakıt olur halifelikten düşer ." 

Boşatma 'cezası' 
Kitapta, Vahdettin'in saraydan ayrılarak Anadolu'daki Milli Mücadele'ye katılan damadını, evlilik öncesi yapılan sözleşmeye dayanarak boşattığı da şöyle anlatılıyor 
"Amcamın kayınpederi Sultan Vahdettin, gazetelerden damadının Anadolu'ya geçtiğini öğrenir... Tevfik Paşa'yı çağırtır. Tevfik Paşa'nın 'vazifesini yapmaya gitmiş' cevabına karşılık vermez. Kısa müddet sonra özel ferman ile kızı Ulviye Sultan'ı amcam İsmail Hakkı'dan boşar." 




</TEXT>
</DOC>
