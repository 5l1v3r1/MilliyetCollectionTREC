<DOC>
<DOCNO> 355047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun25.html </URL>
<DATE> 2005/06/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Struck Alman Silahlı Kuvvetleri'nin görev alanı tüm dünya... 
</HEADLINE>
<TEXT>

     Almanya Savunma Bakanı Peter Struck, Alman askerlerinin prensipte dünyanın her yerinde görev yapmaya hazır olmaları gerektiğini söyledi. 
     Struck, Frankfurter Rundschau gazetesine verdiği demecinde, Alman askerlerinin yurtdışında büyük takdir gördüğünü belirterek, ''Alman Silahlı Kuvvetleri'nin görev alanı tüm dünya. Alman askerleri prensipte, bugün düşünmediğimiz yerlerde bile sorumluluk üstlenmeye hazır olmalı. Ancak burada her zaman geçerli olan bir şey var Misyonları her zaman NATO ya da AB içindeki müttefiklerimizle birlikte yaparız'' dedi. 
     Balkanlar'da ve Afganistan'da görev yapan Alman askerlerinin yanı sıra Alman halkının, askerlerin her zaman hayatını kaybedebileceğinin bilinci içinde olması gerektiğini ifade eden Struck, ''Bugüne kadar intihar saldırılarında 4 askerimizi kaybettik. Halkımız buna hazırlıklı olmalı. Askerlerimiz, halkımızın her zaman kendilerini desteklediğini bilmeli'' diye konuştu. 
     Struck, ABD'ye yaptıkları yardımlarla ilgili olarak da, ''Amerikalı dostlarımıza yardım yapılması gerektiği düşüncesi hiçbir zaman tartışma konusu olmadı. Ancak her müttefik ülke misyonlara katılıp katılmama kararında özgürdür'' dedi. 
     
</TEXT>
</DOC>
