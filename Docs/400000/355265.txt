<DOC>
<DOCNO> 355265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas25.html </URL>
<DATE> 2005/06/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hattuşa'da Hitit surları ayağa kaldırılıyor 
</HEADLINE>
<TEXT>

     Çorum'un Boğazkale İlçesi'nde bulunan ve Hitit Medeniyeti'nin başkenti olarak bilinen Hattuşa Ören yeri Aşağı Şehir Bölgesi'nde, orijinaline benzer 2 Hitit surunun yapılması için başlatılan çalışmaların Eylül ayında tamamlanacağı bildirildi. 
     Alman Arkeoloji Enstitüsü adına JTI firmasının sponsorluğunda bölgede kazı çalışmalarını yürüten Kazı Başkanı Arkeolog Jürgen Seeher, Hitit surlarını yeniden ayağa kaldırmak için 2002 yılında başlatılan çalışmaların yoğun şekilde devam ettiğini söyledi. 
     Surların yapımı için bu yılki çalışmalara 37 kişilik ekiple başladıklarını belirten Seeher, surların kerpiç tuğlalarla yapıldığını ve tuğlaların çevre köylerden getirdikleri su, saman ve toprak karışımından 45x45 boyut, 12 santimetre yükseklik ve 30 kilogram ağırlığında olduğunu bildirdi. 
     Seeher, 70 metre uzunluğunda bir alanda, 50 bin kerpiç tuğlayla yaklaşık 10 metre yüksekliğinde inşa edilen surların yapımının Eylül ayında tamamlanacağını kaydetti. 
     
     'ÇORUM TURİZMİ CANLANACAK' 
     Geçen yıl 2 duvar ve 1 kulenin tamamlandığını, bu yıl ise projede yer aldığı gibi ikinci kule ile üçüncü duvarın bitirilerek Hitit surlarını Eylül ayında hizmete açmayı planladıklarını ifade eden Seeher, deneysel arkeoloji yapmak amacıyla başlattıkları Hitit surlarını ayağa kaldırma projesi sayesinde Çorum turizminin canlanacağını söyledi. 
     Surların yapılmasının sanıldığı kadar kolay olmadığını vurgulayan Seeher, ''3 bin 500 yıl önce Hititler 6.5 kilometrelik bir alanı tamamen bu surlarla kaplamışlar. 70 metrelik alanda yaptığımız çalışmayla, Hititlerin o dönemde 6.5 kilometrelik alanı surlarla kaplamak için ne kadar zaman ve insan gücü harcadıklarını ortaya çıkarabileceğiz'' dedi. 
     Son yıllarda turizm potansiyelini artırabilmek amacıyla Efes ve Bergama gibi turistik bölgelerde yıpranmış eski yapıların ayağa kaldırılması projelerine ağırlık verildiğini anımsatan Seeher, şunları kaydetti 
     ''Hitit Suru projesi bunlardan tamamen farklı ve ilk kez gerçekleştiriliyor. Hititlere ait böyle bir yapı yıpranmış da olsa yok. Tabletlerde yazılanlar ışığında çizim ve maketler hazırlayarak yola çıktık. Bu yapı bize Hititler hakkında ayrı bir fikir veriyor. Turizm için büyük katkı olacak. Buraya gelen turistler, Hitit yaşamına ilişkin örnek yapıyı görecek. Turistler artık nereye gideceğini, orada göreceği görsellere göre belirliyor. Bizim bu projeye başlamamızla birlikte, Çorum'da son 2 yılda turist sayısında gözle görülür oranda artış sağlandı.'' 
     
</TEXT>
</DOC>
