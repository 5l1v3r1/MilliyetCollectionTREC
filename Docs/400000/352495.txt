<DOC>
<DOCNO> 352495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun16.html </URL>
<DATE> 2005/06/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
The Sun, Prens Harry'nin okuluna sahte bomba soktu 
</HEADLINE>
<TEXT>

     İngiltere'de yayımlanan bulvar gazetesi The Sun, bir muhabirinin, Prens Charles'ın küçük oğlu, tahtın üçüncü varisi Prens Harry'nin okuduğu Sandhurst askeri akademisine sahte bomba sokmayı başardığını yazdı. 
     Gazetenin haberinde, akademinin kütüphanesinden yararlanmak isteyen bir askeri öğrenci gibi davranan muhabirin, sahte bombayla okulun her tarafında 8 saat gezdiği, her yere girip çıktığı ve hiçbir engelle karşılaşmadığı belirtildi. 
     Savunma Bakanlığı sözcüsü, bunun ciddi bir güvenlik boşluğunun işareti olduğunu, ciddiye alınan bu olayla ilgili soruşturma başlatıldığını ve sorumluların cezalandırılacağını bildirdi. 
     Haberde, gazete muhabirinin sahte bombayla gezdiği sırada Prens Harry'nin de akademide bulunduğu belirtilirken, sözcü bu konuda yorum yapmaktan kaçındı. 
     
</TEXT>
</DOC>
