<DOC>
<DOCNO> 358213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/siy04.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Çiçek'e geçmiş olsun 
</HEADLINE>
<TEXT>


ANKARA Milliyet 


TBMM Başkanı Bülent Arınç, TBMM'nin tatile girmeden bir gün önce çıkardığı 11 yasanın normal süresi içinde Çankaya Köşkü'ne gönderileceğini belirterek, "Cumhurbaşkanı, yasal süresi içinde üzerine düşen görevi yapacaktır" dedi. 
Arınç, 1 Temmuz'da Adalet Bakanlığı'nda meydana gelen bombalı saldırı girişimi nedeniyle Adalet Bakanı Cemil Çiçek'i ziyaret etti. 
Arınç, saldırı girişiminin, sadece Çiçek'in şahsına olmadığını belirterek, şunları kaydetti 
"Çiçek ve şahsında Adalet camiasına geçmiş olsun dileklerimi ilettim. Bu konuda basiretli davranan güvenlik görevlilerini kutluyorum" dedi. Eyüp Beyaz'ın babası Ilgar Beyaz ve ailesinin olayın ardından gösterdiği, Anadolu insanına yakışan asaleti takdir ettiğini kaydeden Arınç, "Kendilerinin çocuklarıyla ilgili düşündüklerinde, samimi olduklarını düşünüyorum" diye konuştu. MİT Müsteşarı Emre Taner de Çiçek'i ziyaret ederek, "geçmiş olsun" dileklerini iletti. 

Suç duyurusu 
Öte yandan Halklar ve Özgürlükler Cephesi üyeleri, canlı bomba Eyüp Beyaz'ın öldürülmesine ilişkin Başbakan Erdoğan, Adalet Bakanı Cemil Çiçek, Emniyet Genel Müdürü Gökhan Aydıner ve diğer emniyet görevlileri hakkında suç duyurusunda bulundu. 

Fakülteden tepki 
Bu arada, Eyüp Beyaz'ın mezun olduğu Karadeniz Teknik Üniversitesi KTÜ Giresun Eğitim Fakültesi Dekanlığı, Beyaz'ın terörist olmasında ailesine atfen basında yer alan, okulu suçlayıcı haberleri kınadı. 



</TEXT>
</DOC>
