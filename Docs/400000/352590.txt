<DOC>
<DOCNO> 352590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy08.html </URL>
<DATE> 2005/06/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Öymen'den AB'ye "Post-modern ırkçılık" eleştirisi 
</HEADLINE>
<TEXT>

     CHP Genel Başkan Yardımcısı Onur Öymen, Türkiye’nin AB’ye tam üyeliğine karşı dini ve kültürünün engel olarak çıkarılmak istenmesini eleştirdi. Öymen, "Bu diğer meseleleri gölgede bırakır ve biz bunu açıkça ayrımcılığın ötesinde post-modernist ırkçılık olarak tanımlıyoruz" dedi. 
     Öymen yaptığı yazılı açıklamada Türkiye’nin hedefinin AB’ye tam üyelik olduğunu, ancak Avrupa’da bazı önemli siyasi partilerin, siyasi liderlerin tam üyelik verilmemesi yolundaki sözlerinin yadırgandığını belirtti. "Türkiye’ye ’Şu şu eksikleriniz var. Bunu tamamlarsanız üye olabilirsiniz’ deseler mesele yok" diyen Öymen, açıklamasına şöyle devam etti 
     "Ama ’Siz ne yaparsanız yapın, sırf sizin dininiz ve kültürünüz dolayısıyla Avrupa’ya girmenize karşıyız’ diyenler var, işte bunu kabul etmeyiz. Türkiye’nin sırf dini ve kültürü dolayısıyla AB’ye üye olmamaması gerektiği savunuluyorsa, sorun çok ciddi demektir. Bu diğer meseleleri gölgede bırakır ve biz bunu açıkça ayrımcılığın ötesinde post-modernist ırkçılık olarak tanımlıyoruz. Biz diyoruz ki 
     ’AB’ye üye olmak bizim hakkımızdır.’" Din ve kültürel nedenlerle ülkeleri dışlamanın Avrupa’nın ilkelerine de aykırı olduğunu kaydeden Öymen, "Bunu yapamazsınız. En önemli tartışma şimdi bu. Tartışmayı başka konulara yayarsak, bu özü kaybederiz" dedi. İşin özünün bu olduğunu ifade eden Öymen, "Bize açıkça diyor musunuz ’Şu koşulları yerine getirirseniz Türkiye’yi üye yapacağız’ diye Diyorsanız mesele yok. Ama demiyorsanız çok ciddi mesele var demektir" dedi. Öymen, şöyle devam etti 
     "Alevilere, Kürtlere illa azınlık diyeceksiniz, Patriğin her istediğini yapacaksınız, Lozan’ı bir tarafa bırakacaksınız, bu gibi dayatmalar karşımıza çıkınca haklı olarak Türk halkı buna tepki gösteriyor. Ama derseniz ki Avrupa hukukuna uyacaksınız, insan hakları, işkence ile mücadele ve saire gibi zaten biz bunu yapıyoruz ve kendi halkımız için yapmak zorundayız. Burada hiçbir sıkıntımız yok. Bizim sıkıntımız, AB hukukunun gereği olmayan ve diğer adayların hiç birisini dayatılmamış unsurların Türkiye’ye dayatılması. Serbest dolaşım hakkının, tarımsal yardımların, sosyal politikaların Türkiye için sürekli olarak kısıtlanmak istenmesi, biz buna tepki gösteriyoruz. Yoksa CHP olarak AB’ye üyeliğin gerektirdiği reformların yapılmasının da, uygulanmasının da takipçisiyiz. Yeter ki, Avrupa değerleriyle bağdaşmayan ırkçı yaklaşım yüzünden üyeliğimizi kimse engellemeye kalkmasın." 
     
</TEXT>
</DOC>
