<DOC>
<DOCNO> 370641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo24.html </URL>
<DATE> 2005/08/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gökdeniz ceza kurulunda 
</HEADLINE>
<TEXT>

     Futbol Federasyonu Yönetim Kurulu, geçen sezonun 27. haftasında oynanan Akçaabat Sebatspor-Kayserispor maçı öncesi yasa dışı bahis oyununa adı karışan sporculardan 7'sini tedbirli, Trabzonspor'un milli oyuncusu Gökdeniz'i de tedbirsiz olarak Profesyonel Futbol Disiplin Kurulu'na sevk etti. 
     Federasyon Yönetim Kurulu, A Milli Futbol Takımı'nın bugün Bulgaristan ile yapacağı özel maç öncesi Sofya'da yaptığı toplantının ardından, yasa dışı bahis oyununa adı karışan sporcular Ogün Temizkanoğlu, Bayram Toysal, Alişen Kandil, Hamza Gezmiş, Orhan Kaynak, Serdal Boyraz ve Metin Aktaş'ı tedbirli olarak, Trabzonspor'un milli oyuncusu Gökdeniz Karadeniz'i de tedbirsiz olarak PFDK'ya sevk ettiği açıklandı. 
     Federasyondan yapılan yazılı açıklamaya göre, toplantıda şu kararlar alındı 
     "İç talimat hükümlerine göre oluşturulan Şike Tahkik Kurulu, yönetim kurulumuzun 31.05.2005 tarihli kararından sonra çalışmalara başlamış ve 09.08.2005 tarihinde hazırladığı raporu yönetimimize sunmuştur. 
     Yönetim kurulumuz bu rapor doğrultusunda Şike Araştırma Kurulu ve dosyasındaki tespitler ışığında, raporda ismi geçen sporcular, Ogün Temizkanoğlu, Bayram Toysal, Alişen Kandil, Hamza Gezmiş, Orhan Kaynak, Serdal Boyraz, Metin Aktaş, kulüp doktoru İlhan Günaydın'ın tedbirli olarak, Akçaabat Sebatspor Kulübü İdari Menajeri İlter Kasap ve Trabzonspor Kulübü oyuncusu Gökdeniz Karadeniz'in tedbirsiz olarak PFDK'ya sevklerine, Şike Tahkik Kurulu çalışmalarını saptırmaya yönelik davranış içinde bulunduğu saptanan Güvenç Kurtar'ın bu fiilinden dolayı tedbirsiz olarak PFDK'ya sevkine, Şike Tahkik Kurulu'na ifade vermeyen Akçaabat Sebatspor Kulübü Doktoru Dr. İlhan Günaydın ve Ogün Temizkanoğlu'nun da bu fiillerinden dolayı da ayrıca PFDK'ya sevklerine, Raporda ismi geçen yasadışı organizasyon ile sporcular arasındaki ilişkiyi yürüten ve para trafiğinin akışında önemli rol oynadığı mevcut delil durumuna nazaran sabit olan Kenan Erol isimli şahsın, her ne unvan ve görevle olursa olsun, futbol müsabakalarında takım mensubu ve veya kulüp çalışanı sıfatı ile futbol alanlarına, kulüp binaları dahil her türlü futbol tesisine girişinin engellenmesi hususunun, bağlımız durumunda bulunan kulüplere, taban birliklerine, genel müdürlük makamına gerekli işlemlerin yapılması için bildirilmesine, aykırı davranan bağlımız kişi ve kuruluşların eylemlerinin disiplin talimatı çerçevesinde cezalandırılmalarına, söz konusu kişinin adının merkezi akreditasyon sistemine bu şekilde tanıtılmasına, PFDK soruşturması esnasında soruşturmaya dahil edilmesi zarureti hasıl olacak kişilerin de ortaya çıkan eylem ve davranışları hususunda cezalandırılmalarının sağlanması konusunda PFDK'ya soruşturmayı genişletme yetkisi verilmesine, Şike Tahkik Kurulu Raporu ve dosya içeriği ile ortaya çıkan yeni deliller ışığında Akçaabat Cumhuriyet Savcılığı eliyle yürütülen önceki hazırlık soruşturmasında eksik kovuşturma yapıldığına dair belge ve bilgiler de eklenmek, konu hakkında geniş açıklamalar yapılmak suretiyle bu kere Trabzon Cumhuriyet Savcılığı'na suç duyurusunda bulunulmasına, Örnek davranışı ile olayın ortaya çıkmasında ve aydınlatılmasında katkıda bulunan Hakan Olgun'un 50 Milyar Türk Lirası ile ödüllendirilmesine, Şike Araştırma Kurulu tespiti çerçevesinde ve paralelinde, söz konusu olayda Spor-Toto Teşkilatı tarafından organize edilen İddia oyunundan haksız kazanç sağlamaya yönelik yasadışı organizasyonun ve buna ilişkin eylemlerinin söz konusu olduğu, şike suçunun ise oluşmadığına, karar verilmiştir. 
     
     "ÇALIŞMALARA YENİ DÜZENLEMELER EKLENECEKTİR" 

     Federasyon, konuya ilişkin kararını açıklarken, şu görüşlere yer verdi 
     "Yasa dışı bahis, tıpkı dünyada olduğu gibi ülkemizde de futbolun geleceğini tehdit eden en büyük tehlikelerden biridir. Bir yandan bu önemli tehdidi ortadan kaldırmak, diğer yandan şike ve teşvik gibi zaman zaman gündeme gelen ahlak dışı uygulamalardan arınmak için sürdürdüğümüz çalışmalara, yeni düzenlemeler eklenecektir. 
     3813 sayılı yasa, bu suçların faillerinin ortaya çıkarılmasında maalesef yetersiz kalmaktadır. İç talimatlar düzenleyerek de bu tür suçların tam anlamıyla önüne geçilemeyeceği ortadadır. Nitekim Şike Tahkik Kurulu'nun çalışmaları sırasında, yasada düzenlenmemiş bir alanda kurulun iç talimatlarla düzenlenen yetkisinin de sınırlı oluşu, olayın aydınlatılması sürecinde pek çok engelle karşılaşılması sonucunu yaratmıştır. Örneğin olayda ismi geçen şahısların arasındaki ilişki trafiğinin çözümünü sağlayacak banka ve telefon kayıtları, kurulun talebine rağmen ilgili kuruluşlarca kurumumuza sağlanamamıştır. Sonuçta bu bilgilere sınırlı olarak mahkeme kararıyla ulaşılabilmiştir. 
     Yönetim kurulumuz bu ve benzeri konularda ve özellikle şike soruşturmaları sırasında istenilen bilgi ve belgelere direkt ulaşılması, soruşturma aşamasında Şike Tahkik Kurulu'nun hareket kabiliyetinin artırılmasını sağlamak, dolayısıyla da bu tür kirlenmelerden futbolumuzu arındırmak gayesiyle bir yasa tasarısı hazırlayıp, Spordan Sorumlu Devlet Bakanlığı'mızın da katkılarıyla yeni bir düzenlemeye gidilmesi için çalışmalar başlatmıştır." 

     
</TEXT>
</DOC>
