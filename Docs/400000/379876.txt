<DOC>
<DOCNO> 379876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun07.html </URL>
<DATE> 2005/09/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Karşı deklarasyon bugün oylanıyor 
</HEADLINE>
<TEXT>

     Daimi temsilcilerin dün uzlaşmaya vardığı Kıbrıs karşı deklarayonu, bugün AB büyükelçileri tarafından oylanacak. 
     Avrupa Komisyonu üyesi Pierre Mirel, müzakerelerin başlatılacağı 3 ekimin sorunsuz atlatılacağını söyledi. 
     AB Daimi temsilcilerinin karşı deklarasyon üzerinde eylül boyunca yaptıkları görüşmeler nihayet sonuçlandı. 
     Karşı deklarasyon konusunda dün uzlaşma sağlanırken 29 haziranda kabul edilen Müzakere Çerçeve Belgesi hala onay bekliyor. 
     Avrupa Komisyonu Genişleme Müdürlüğü Aday Ülkeler Direktörü Pierre Mirel ise, 3 ekimde müzakerelerin başlayacağı konusunda iyimser. 
     Mirel, dün yaptığı açıklamada, "tıpkı anayasa konusunda olduğu gibi, 3 ekimle ilgili bir B planımız yok. 3 ekimde müzakerelerin başlaması kararı 17 aralıkta en üst düzeyde alındı. Ben bu tarihte müzakerelerin başlayacağına eminim" dedi. 
     
     'Asıl süreç 3 ekimden sonra' 
     Mirel'e göre 3 ekim sembolik ve tarihi anlamı olan bir tören şeklinde geçecek ve asıl süreç 3 ekimden sonra başlayacak. İlk etapta 35 başlıkta iki tarafın mevzuatının karşılaştırılması anlamına gelen tarama süreci başlayacak. 
     Mirel, bu sürecin yaklaşık 10 ay sürebileceğini, ancak bazı başlıklarda müzakerelerin başlaması için tarama sürecinin bitmesinin beklenmeyeceğini açıkladı. 
     AB'nin iki tarafın da gerekli hazırlıkları yaptığı kanaatine vardığı başlıklarda müzakereleri başlatmayı önerebileceğini belirten Mirel, "2006'nın başlarında, eğitim, kültür, bilim ve teknoloji gibi nisbeten kolay başlıklarda müzakereler başlayabilir" diye konuştu. 
     Kıbrıs Rum yönetimi, AB'ye Türk havaalanları ve limanları Rum gemi ve uçaklarına açılmazsa, ilgili başlıklarda müzakerelerin başlatılmaması kararı aldırmaya çalışıyor. Mirel'e göre böyle bir karar çıkarsa, bundan sadece Gümrük Birliği etkilenir. 
     
     AB dün karşı deklarasyonda uzlaştı 
     AB Daimi Temsilcileri, dün Brüksel'de yaptıkları toplantıda Türkiye'nin Kıbrıs deklarasyonuna karşı kaleme aldığı karşı deklarasyonda anlaşmaya vardı. 
     Karşı deklarasyonda, Türkiye’ye müzakere sürecinde Kıbrıs Rum kesimini tanıma çağrısı yapılıyor. Deklarasyonda ayrıca Gümrük Birliği'nin eksik uygulanmasının müzakerelerin genelini etkileyeceği mesajı veriliyor. 
     Avrupa Birliği, Türk liman ve havaalanlarının Güney Kıbrıs Rum kesimi gemi ve uçaklarına açılması çağrısını yapıyor ve bu konunun 2006'da gözden geçirileceğini belirtiyor. 
     Karşı deklarasyonda, Türkiye'den, tüm AB üyesi ülkeler ile arasındaki ilişkileri en kısa sürede ve hukuki olarak normalleştirmesi beklentisine yer veriliyor. 
     
</TEXT>
</DOC>
