<DOC>
<DOCNO> 399636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko34.html </URL>
<DATE> 2005/12/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TİM Başkanı Satıcı İhracatımız Kasım'da hız kesmiş görünüyor 
</HEADLINE>
<TEXT>

     Leyla Ataman Özel AA 

Türkiye İhracatçılar Meclisi TİM Başkanı Oğuz Satıcı, canla başla çalıştıkları ihracat sektörünün Kasım ayında hız kestiğini belirterek, ''İhracatın artış hızının azalması bayram tatili nedeniyle gibi görünse de üretimin sekteye uğramasıyla ilgilidir'' dedi. 
     TİM Başkanı Satıcı, Bolu Thermal Oteli'nde Kasım ayı ihracat rakamlarının açıklandığı toplantıda yaptığı konuşmada, Kasım ayında ihracatın yalnızca yüzde 4.3 oranında artarak, 6 milyar 37 milyon dolar seviyesine çıktığını bildirdi. 
     Geçen sene ki artış oranlarına rağmen Kasım'da aylık ihracatta azalma yaşanan sektörlerin başında tarım sektörü içinde yer alan tütün ve kesme çiçek sektörleri olduğunu anlatan Satıcı, tütün sektöründeki ihracatın azalmasının aşırı değerli YTL'den dolayı tütün firmalarının göreceli olarak pahalı kalmasından, kesme çiçek sektöründe ise Kasım ayının beklenenden soğuk geçmesinden kaynaklandığını söyledi. 
     Üretim ve ihracatta azalmasının kendini en çok belli ettiği sektörlerin ise tekstil ve hazır giyim olduğunu kaydeden Satıcı, şöyle konuştu 
     ''Aylık bazda hazır giyim ve konfeksiyon sektörünün yüzde 4.5 azalma yaşadığı Kasım ayında, tekstil hammaddeleri yüzde 4.8 ve deri ve deri mamullerinde yüzde 13.5'lik bir ihracat kaybı yaşanmıştır. Demir ve demir dışı metallerde yaşanan yüzde 6.5 ve çimento ve demir dışı metaller sektörümüzün yüzde 110'luk bir ihracat ile rekor kırdığını da hatırlatmak isteriz. 
     Kasım ayında sanayi mamulleri ihracatımız bir önceki yılın aynı ayına göre yalnızca yüzde 2.6'lık bir artış gerçekleştirerek 5 milyar dolarlık bir ihracat gerçekleştirebilmiştir. Sanayide 11 aylık rakamlara baktığımızda ise ihracat yüzde 13.5 artarak 56 milyar 127 milyon dolar seviyesine çıkmıştır.'' 
     
     TARIM SEKTÖRÜNDEKİ ARTIŞ 
     Tarım sektörünün yıl boyunca süren ihracat atağı ihracatın önemli bir ivme kaybettiği Kasım ayında da devam ettiğini anlatan Satıcı, ihracat azalması yaşanan tütün, kesme çiçek ve hayvancılık sektörlerine rağmen zeytin ve zeytinyağı sektöründe yüzde 197, hububat ve bakliyat ürünlerinde yüzde 40.1, fındık ve mamullerinde yüzde 32.6, yaş meyve ve sebzede yüzde 18.9, meyve ve sebze mamullerinde yaşanan yüzde 12.4'lük bir artışların tarım sektörü ihracatını daha yükseklere taşıdığını kaydetti. 
     TİM Başkanı, ihracat artışı açısından iyi bir yıl geçirmekte olan madencilik sektörü ihracatının ise Kasım ayında yüzde 14.5'luk bir artışla 122 milyon dolar, ilk 11 ayda ise yüzde 27.3'lük bir artışla 371 milyon dolar seviyesine ulaştığını söyledi. 
     
     DESTEK İSTEĞİ 
     İhracatta yaşanan gelişmelerin ciddiyetle takip edilmesi gerektiğini vurgulayan Satıcı, ''İhracatımızın hızındaki bu yavaşlamanın cari açık tartışmalarının gölgesinde kalmaması gerekmektedir. Bu yavaşlama istihdam rakamlarına da kötü bir şekilde yansımaktadır, yansıyacaktır da. Üretim ve ihracatın artırılması için bir an önce destek faaliyetlerinin hayata geçirilmesi ve uzun vadeli bir vizyon içinde konunun öneminin farkına varılması gerekmektedir'' dedi. 
     
     MUŞ ZİNCİRLERİNİ KIRIYOR 
     Kasım ayı içinde ihracatta sevindirici bir gelişmenin de yaşandığını bildiren TİM Başkanı Oğuz Satıcı, bugüne kadar hiç ihracat gerçekleştirmemiş olan Muş'un barit madeni ihraç ederek bu özelliğinden kurtulduğunu söyledi. 
     Satıcı, Muş'ta bulunan ve petrol aramalarında önem taşıyan barit madeni rezervlerinin bu ile önemli ihracat imkanı kazandıracağını kaydetti. 
     Kasım'da en fazla ihracat yapan firmanın da Vestel olduğunu belirten Satıcı, Türkiye ihracatında önemli bir yeri olan Toyota Türkiye'nin de 500 bininci aracını ürettiğini ifade etti. 
     
     ''MERKEZ BANKASI İLE BİR HUSUMETİMİZ YOKTUR'' 
     Konuşmasında genel ekonomik değerlendirmelerde de bulunan Satıcı, Kasım ayının Türkiye ekonomisinin özel sektör ağırlıklı yapısının pekişmesi ve dışa açılması aşamasında önemli bir yeri olan özelleştirme süreçlerinde önemli gelişmelerin yaşandığı bir ay olduğunu söyledi. 
     Döviz kurlarındaki gelişmelerin ihracatçıların olduğu kadar, Türkiye ekonomisinin tümünün de sorunu olduğunu ifade eden Satıcı, şunları söyledi 
     ''Türkiye Cumhuriyet Merkez Bankası ile bir husumetimiz, sorunumuz yoktur. Her iki kurum da belirli bir çerçevede diyalog içindedir. Ancak bu diyalog Türkiye'nin menfaatlerine ters ve tasvip edilemez politikalar üretmesi durumunda Merkez Bankamızı eleştirmeyeceğimiz anlamına da gelmemektedir. Yanlışlarını eleştirme devam ediyoruz, enflasyonu kura yedirme politikasını, enflasyonu kurun içinde saklamasını, faizi gizli çıpa olarak kullanmasını Türk insanının bugününden ve geleceğinden çalınan değerler olarak görüyoruz.'' Satıcı, avro-dolar paritesinde yaşanan gelişmelerin ihracatın yarısından fazlasını avro cinsinden yapan ihracatçılar için oldukça hırpalayıcı ve zarar verici olduğunu da vurguladı. 
     
</TEXT>
</DOC>
