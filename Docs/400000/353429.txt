<DOC>
<DOCNO> 353429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yazar/sazak.html </URL>
<DATE> 2005/06/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Friedman'ın dünyası 
</HEADLINE>
<TEXT>


The New York Times yazarı Thomas Friedman'ın 'çok satanlar' listesindeki yeni kitabı 'The World is Flat' Dünya Düz 21. yüzyılın kısa tarihini küreselleşmenin olanak ve riskleri açısından anlatıyor. 
Friedman kitabını, Kristof Kolomb'un batıya doğru giderek Hindistan'a ulaşmayı düşünürken Amerika'yı keşfi üzerine kurgulamış. 15. yüzyılın sonlarındaki bu seyahat, dünyayı olduğundan küçük sanarak yapılan hatanın, insanlığın önünde açtığı yeni ufukların başlangıcıydı. 
500 yıl sonra Friedman, eski İpek Yolu'ndan, 'doğuya doğru' uçarak Hindistan'a gidiyor. 
Hindistan, bugün Çin'le birlikte küresel ilerlemenin en güçlü merkezi. 
Friedman'ın Hindistan'da karşılaştığı manzara, Kolomb'un Amerika'yı keşfi kadar şaşırtıcı. Dünyanın önde gelen bilgisayar şirketleri için yazılım programları tasarlayan, ABD ve AB pazarlarına giren, küresel kuruluşların müşteri hizmetleri merkezlerinde dünyanın dört bir yanından gelen telefonlara yanıt veren yeni kuşak Hintliler, Friedman'ın aklını başından almış 
"Kolomb geri döndüğünde Kral ve Kraliçe'ye dünyanın yuvarlak olduğunu söylemiş ve bu sözleriyle tarihe geçmişti. Bense eve döndüğümde keşfimi sadece eşimin kulağına fısıldadım Sanıyorum, dünya düz " 
The New York Times yazarının 'dünyanın düzleşmesi' olarak adlandırdığı süreç, 20. yüzyılın sonlarında yaşanan teknolojik ve siyasi gelişmeler sayesinde Berlin Duvarı'nın yıkılması, ideolojik sınırların kalkması coğrafi koşullar içine hapsolmuş bölgesel ekonomilerin küresel ekonomiye entegre olması ve bu düzlem üzerinde Hintli bir üniversite mezununun Amerikalı yaşıtıyla eşit şartlarda rekabet edebilmesidir. 
İnternet çağında, küresel erişim olanakları yeni fırsatlar açıyor. Dahası, Friedman'ın 'düz dünyası'nda gelişmekte olan ülkeler, ucuz işgücü ve genç nüfuslarıyla daha avantajlı duruma geçiyorlar. 
Windows ve Netscape yazılım sistemlerinin, bilgisayar kullanımını basitleştirerek iletişim devrimini sokağa yaymaları, Berlin duvarının yıkılması kadar önemli. 
The New York Times yazarı, 'Lexus ve Zeytin Ağacı' kitabında olduğu gibi küreselleşmeye daha çok fırsatlar penceresinden bakıyor. Gerçi bu defa 'internet ağları'nın kötüye kullanılmasının 11 Eylül terörüne yol açması gibi olumsuzluklara da yer vermiş. 
Guantanamo adasında tek bir Hintli Müslüman bile bulunmayışını ülkenin seküler, demokratik, liberal yapısına bağlıyor. Türkiye'ye de benzer olumlulukta göndermeler var. 
'The World is Flat' Friedman'ın dünyasında dolaşmak isteyenlerin hoşlanacağı bir kitap. 



</TEXT>
</DOC>
