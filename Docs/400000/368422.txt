<DOC>
<DOCNO> 368422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur05.html </URL>
<DATE> 2005/08/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Polis aracındaki hasmını öldürdü, kaçarken polis kurşunuyla öldü 
</HEADLINE>
<TEXT>

     Yakup YILMAZ - Mehmet EZER DHA 

      HATAY'da bir kavga olayından dolayı adliyelik olan 30 yaşındaki gurbetçi Osman Balbaşı, adliye çıkışında bindiği polis aracının içerisinde silahlı saldırıya uğradı. Balbaşı, göğsüne isabet eden kurşunla hayatını kaybederken, kaçmaya çalışan saldırgan Abdurrahman Bahadır ise polis tarafından vurularak öldürüldü. 
     Olay, geçtiğimiz pazar günü Atatürk Caddesi Edem Dondurma Salonu’nda meydana geldi. Arkadaşı Osman Balbaşı ile birlikte Almanya’dan tatil için memleketi Hatay’a gelen 42 yaşındaki Adil İncili, Türkiye'deki arkadaşlarıyla beraber geçen Cumartesi gecesi Edem Dondurma Salonu’na gitti. Dondurma salonu çalışanları ile İncili’nin arkadaşları arasında henüz belirlenemeyen bir nedenden dolayı tartışma çıktı. Karşılıklı küfürleşmenin ardından başlayan kavgada işyerinde maddi hasar meydana gelirken, Osman Balbaşı ile Adil İncili polis tarafından gözaltına alındı. 
     
     POLİS ARACINDA ÖLDÜRÜLDÜ 

     Şehit Özel Polis Merkezi’nde ifadeleri alınan İncili ve Balbaşı pazar günü öğle saatlerinde adliyeye sevk edildi. Nöbetçi Cumhuriyet Savcısı tarafından ifadesi alınan iki gurbetçi daha sonra serbest bırakıldı. Ancak, adliye önünde bekleyen bir grubun saldırısına uğrayacaklarını düşünen Adil İncili, polis nezaretinde çıkmak istediğini söyledi. Cumhuriyet Savcısı’nın uzak bir yere bırakılmaları talimatıyla polis aracına bindirilen İncili ve Balbaşı, adliye önünde 23 yaşındaki Abdurrahman Bahadır’ın silahlı saldırısına uğradı. İncili koltuğun arasına gizlenip hafif şekilde yaralanırken, Balbaşı ise göğsüne isabet eden tek kurşunla hayatını kaybetti. 
     
     POLİS SALDIRGANI VURDU 

     Bir anda meydana gelen olaydan sonra kaçmaya çalışan Abdurrahman Bahadır ise polis tarafından adliye önünde vurularak öldürüldü. Adliye çevresinde geniş güvenlik önlemi alan polis, çevredeki şüpheli kişileri de gözaltına aldı. 
     Çıkan olayda yaralı kurtulan Adil İncili, Cumartesi gecesi dondurma yiyip gidecektik. Ama salon yetkilileri ile arkadaşlarım arasında nedenini bilmediğim bir şekilde kavga çıktı. Olayların bu kadar büyüyeceğini tahmin bile edemiyordum. Bu saldırıyı gerçekleştiren her kim ise cezalandırılması için sonuna kadar gideceğim'' dedi. Polis, olayla ilgili geniş çaplı soruşturma başlattı. 
     
</TEXT>
</DOC>
