<DOC>
<DOCNO> 361566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo04.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her kupa bizim' 
</HEADLINE>
<TEXT>


Trabzonspor ile dün üç yıllık sözleşme imzalayan Fabiano Eller iddialı mesajlar verdi. Brezilyalı futbolcu, "Çok iyi bir takımız. Kadromuzda yetenekli oyuncular var. Katılacağımız her kupayı kazanacağız" dedi 

ADNAN SUNGUR 


Trabzonspor'un Brezilya'nın Fluminense Kulübü'nden transfer ettiği Fabiano Eller dün kendisini Bordo - Mavili renklere bağlayan üç yıllık sözleşmeye imza attı. 
Yönetici Murat Bozoğlu ve menajer Ayhan Yeşilbaş'ın da hazır bulunduğu imza töreninde Elber'in kulübüne 1 milyon dolar bonservis bedeli ödendiği, sambacıya ise ilk yıl 350, sonraki sezon 400 bin, üçüncü yıl ise 450 bin dolar verileceği bildirildi. 
İmza töreni sonrası iddialı mesajlar veren Brezilyalı futbolcu Trabzonspor'un iyi bir takım olduğunu belirterek, "İyi bir kadromuz var. Katılacağımız her kupayı kazanacağız" dedi. 
1-2 yıldan bu yana Avrupa'da oynama hayalinin bulunduğunu da vurgulayan Sambacı şöyle konuştu 
"Bu hayalimi gerçekleştirdim. Daha önce Katar'da oynamıştım. Bazı sorunlar oldu. Burdaki organizasyon orayı bine katlar. Herhangi bir sakatlığım yok. Kendimi hazır hissediyorum. Tüm taraftarlara da gösterdiği ilgiden dolayı teşekkür ediyorum." 
Brezilyalı oyuncu Türkiye'de daha önce Galatasaray'da futbol oynayan Felipe'yi tanıdığını ve ondan Türkiye hakkında bilgi aldığını sözlerine ekledi. 
Murat Bozoğlu ise yaklaşık 6 aydır Eller'i takip ettiklerini ifade ederek "Tolga'nın yerine defansta liderlik vasıfları taşıyan bir futbolcu almak istiyorduk. Fabiano'yu da böyle bir oyuncu olduğu için transfer ettik" diye konuştu. 

Jefferson rüzg rı 

Bordo - Mavili takım, İsviçre kampındaki hazırlıklarını dün yaptığı taktik ve kondisyon ağırlıklı çalışmalarla sürdürdü. Teknik Direktör Şenol Güneş idmanı sık sık durdurarak oyuncularını uyardı. Futbolcuların antrenman boyunca hırslı oldukları gözlendi. Brezilyalı kaleci Jefferson yaptığı şık kurtarışlar ve çalışkanlığıyla dikkat çekti. Sambacı hızla takıma uyum sağladığını söyledi. 

Son prova Katar'la 

Trabzonspor, İsviçre kampındaki son hazırlık karşılaşmasını, bugün Katar Milli Takımı'yla oynayacak. Saat 19.30'daki maç, Show TV'den naklen yayınlanacak. Bordo - Mavili ekip pazar günü ise Türkiye'ye dönecek, futbolculara verilecek iki gün iznin ardından ise çarşamba günü yeniden toplanarak sezon açılışı gerçekleştirilecek. 

D'Haene serbest 

Trabzonspor, Brezilyalı Eller'in transferini bitirdikten sonra ilk iş olarak Belçikalı stoper Karel D'Haene'nin sözleşmesini karşılıklı olarak feshetti. Böylece Bordo - Mavili ekibin Eller'e lisans çıkarmasının önündeki engel kalkmış oldu. Ayrıca yapılan anlaşma gereği D'Haene bir kulüple sözleşme imzaladığı takdirde Trabzonspor'a 200 bin dolar bonservis bedeli ödeyecek. 

Hedef De Souza 

Yönetici Murat Bozoğlu, kadrolarına bir forvet oyuncusu daha katmayı planladıklarını ve bu konuda önceliğin Brezilya'nın Santos takımında kiralık olarak forma giyen Deivid De Souza'da olduğunu söyledi. 
Bozoğlu, "De Souza'yı taraftarımız, başkanımız istiyor. Futbolcunun bonservisi Bordeaux'da. Görüşmelerimiz sürüyor. Bu transferde olumlu gelişmeler var" dedi. 


</TEXT>
</DOC>
