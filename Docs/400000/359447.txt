<DOC>
<DOCNO> 359447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur33.html </URL>
<DATE> 2005/07/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Akdağ Kanser vakalarının Karadeniz'e yığılmasıyla ilgili veri yok 
</HEADLINE>
<TEXT>

     Sağlık Bakın Recep Akdağ, "Kanser vakalarının Karadeniz’e yığılmasına dair belirgin bir bilimsel veri yok" dedi. 
     Amasya’da, çeşitli ziyaretlerde bulunan ve partisinin İl Değerlendirme Toplantısı’na katılan Bakan Akdağ, Amasya Valisi Erhan Tanju ve Belediye Başkanı İsmet Özarslan’ı makamlarında ziyaret etti. 
     Daha sonra Amasya Şerafettin Sabuncuoğlu Devlet Hastanesi’nde incelemelerde bulunan Bakan Akdağ, ziyaretleri sırasında yaptığı konuşmalarda, Dünya Sağlık Örgütü’ne üye 52 Avrupa ülkesi içinde hekim sayısı açısından Türkiye’nin sonuncu olduğunu söyledi. 
     Bakan Akdağ, hekim ihtiyacını kısa bir süre içinde karşılayamadıklarını belirterek, şöyle konuştu 
     "Ancak personel politikalarımız, ihtiyaç olan bölgelere hekim göndermek şeklinde olduğu için bu açık, ihtiyaç duyulan bölgelerde yavaş yavaş kapanıyor. Örneğin Amasya’da uzman hekim sayısını 70’lerden 110’ların üzerine çıkardık. Ayrıca bazı hastanelerimizdeki 
     cihaz eksikliklerinin en kısa sürede tamamlanması için arkadaşlarımızla gerekli görüşmeleri yaptık. Devletin hastanelerinde bir cihaz eksik olduğu için vatandaşın dışarıda bir yere gitmek zorunda kalması, şehir dışına sevk edilmesi artık ortadan kakmalı. Kuşkusuz bazı alanlar açısından yine şehir dışına gidecek." Akdağ, kırsal kesimlere gezici sağlık hizmetlerinin zenginleştirilmesine yönelik karar aldıklarını da kaydetti. 
     
     KARADENİZ’DEKİ KANSER VAKALARI 
     Bakan Akdağ, bir soru üzerine de kanser vakalarının Karadeniz’e yığılmasına dair belirgin bir bilimsel veri olmadığını söyledi. 
     Konunun kamuoyuna mal olduğunu kaydeden Akdağ, "Artık herkesi, hepimizi, konunun ifade edilmesi bile ciddi ölçüde rahatsız etmeye başlamıştır. Dolayısıyla üniversitelerimizin de katılacağı geniş bir saha araştırması yapılması için ilgili daire başkanlığına talimat verdim. Çalışmalara başlandı. Tabi önce bunun metodu üzerinde bilimadamları mutabık kalacak" dedi. 
     Bakan Akdağ, Karadeniz ağırlıklı olarak Türkiye’yi içine alacak geniş bir saha araştırması yapacaklarını ifade ederek, "Bu meseleye artık bir nokta koymayı istiyoruz. Yani etkilenme olmuştur diye kamuoyunda bir düşünce varsa, bunun bilimsel olarak ne olduğunu, kesin olarak kamuoyuna duyurmak üzere geniş bir çalışmamız var" diye konuştu. 
     Bakan Akdağ, daha sonra karayoluyla Tokat’a gitti. 
     
</TEXT>
</DOC>
