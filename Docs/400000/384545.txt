<DOC>
<DOCNO> 384545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo08.html </URL>
<DATE> 2005/10/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Stumpf’a davetsiz misafir 
</HEADLINE>
<TEXT>

     Eric Gerets’in yardımcılarından Reinhard Stumpf önceki akşam tesislerde çalıştığı sırada ilginç bir olay yaşadı. Akşam saatlerinde Florya’daki odasında çalışan Alman teknik adamın kapısı çalındı. Dışarıda bekleyen kişiyi içeri davet eden Stumpf, gelen şahsı tanımadı. Şahıs, taraftar olduğunu ve Stumpf’a hayran olduğunu iletince, şaşkınlığı daha da artan Alman çalıştırıcı, durumu hemen tesis görevlilerine iletti. 
     
     Nasıl girdiği bilinmiyor 
     Güvenlik görevlileri hemen duruma müdahale ederek, kişiyi tesislerden çıkardı. Bu taraftarın tesislere girip, Stumpf’un odasına kadar nasıl ilerlediği ise tespit edilemedi. Çok geniş bir alana kurulu olmasına rağmen sadece dört güvenlik görevlisiyle korunan Florya Metin Oktay Tesisleri’nde bundan böyle güvenlik önlemlerinin artırılacağı kaydedildi. Gelen kişinin kötü niyetli olmaması ise Reinhard Stumpf’u rahatlattı. 
     
</TEXT>
</DOC>
