<DOC>
<DOCNO> 374000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo12.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kusursuz fırtına 
</HEADLINE>
<TEXT>


Geçen sezon 50 yıl sonra Premier Lig'de şampiyonluğa ulaşan Chelsea unvanını koruyacak gibi gözüküyor. İlk dört maçını da kazanan Mavi - Beyazlı ekip kalesinde henüz gol görmedi 

KAAN BORA 


Katrina kasırgası Amerika'yı kasıp kavururken, Chelsea fırtınası da Ada'yı etkisi altına aldı. Premier Lig'e, deplasmanda son saniye golüyle kazandığı 1-0'lık Wigan galibiyetiyle giren Mourinho'nun öğrencileri bu maçtaki futboluyla pek de ümit vermiyordu. Ancak Mavi - Beyazlılar bu mücadelenin ardından çıktıkları üç karşılaşmayı da kazanıp, dörtte dört yaptılar. Londra derbisinde sezonun flaş ekibi Tottenham'ı White Harte Lane'de 2-0'lık net skorla deviren Chelsea'de kaleci Petr Cech henüz fileden top çıkarmadı. Orta sahadan başlayan sağlam bir savunma anlayışını bu sezon da sergileyen Chelsea'nin hem kendi liginde hem de Avrupa'da bileği zor bükelecek gibi gözüküyor. 
M.United, Newcastle'ı deplasmanda 2-0 yenerken, sezon öncesi Premier Lig'de kovulacak ilk teknik adam olarak gösterilen Souness için tehlike çanları çalmaya başladı. Son olarak kadrosuna Luque'yi katan Siyah - Beyazlılar henüz gol sevinci yaşayamadı. Fransa'da, PSG'yi Parc des Princes'de 2-1 mağlup eden Nice, lideri değiştirdi. Auxerre deplasmanında 3 puanı 2 golle alan son şampiyon Lyon zirveye oturdu. Almanya'da Bayern Münih zorlu Hertha Berlin engelini kolay geçti. Yıldıray Baştürk ve arkadaşları güçlü rakipleri karşısında ancak bir devre dayanabildi. Kaiserslautern, Köln'ü deplasmanda 3-2'yle geçip, haftanın en flaş sonucunu alırken, Halil iki golle maça damgasını vurdu. 
İtalya'da Milan, ligin yeni ekibi Ascoli'den beraberlikle dönerken, ezeli rakibi Inter Adriano'nun hat - trick yaptığı maçta Treviso önünde zorlanmadı. Juventus, Chievo'yu Trezeguet ile devirdi. Geçen sezonun hayal kırıklığı Roma, Reggina'yı deplasmanda 3-0 yenip, süper başladı. Yeni start alan La Liga'da Barcelona kovarcasına gönderdiği eski kalecisi Bonano'ya takıldı. Arjantinli file bekçisi Alaves'e 1 puanı adeta tek başına getirdi. Real Madrid, yeni transferi Robinho'nun vizyona çıktığı karşılaşmada, ligin yeni ekibi Cadiz'i son dakikalarda 2-1'lik skorla devirdi. 

HAFTANIN TAKIMI 
NICE 
Kırmızı-Siyahlılar Avrupa'da haftanın en flaş sonucuna imza attı. Güney Fransa temsilcisi sezona süper giren PSG'yi deplasmanda devirip, rakibini ligin zirvesinden indirip, ilk mağlubiyetini tattırdı. 

HAFTANIN YILDIZI 
ADRIANO Inter 
Genelde sezona kötü başlamaya adet edinen Inter bu sefer taraftarını üzmedi. Mavi-Siyahlılar, Treviso'yu 3-0'la geçerken, hat-trick yapan Adriano yıldızlaştı. 

HAFTANIN LEJYONERİ 
HALİL ALTINTOP 
Milli yıldız, Köln ağlarını da iki kez havalandırıp, gol krallığında altı gole ulaştı ve B.Münih'li Makaay ile birlikte zirveye oturdu. 

HAFTANIN KARMASI 
Bonano Alaves 
Oddo Lazio 
Alex PSV 
Prieto A.Bilbao 
Juninho Lyon 
Ballack B.Münih 
Del Horno Chelsea 
Aimar Valencia 
Kroupi Nancy 
Halil K'lautern 
Adriano Inter 

HAFTANIN ŞİFRESİ 
16 
Fransa Ligi'ni geçen sezon 4. bitiren Rennes k bus yaşıyor. İlk 5 hafta sonunda kalesinde 16 gol gören Kırmızı-Siyahlılar bir rekora koşuyor 


</TEXT>
</DOC>
