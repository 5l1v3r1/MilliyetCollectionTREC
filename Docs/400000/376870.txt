<DOC>
<DOCNO> 376870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur59.html </URL>
<DATE> 2005/09/08/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Ümraniye'de diş hekimine bıçakla saldıran 2 kişi gözaltına alındı... 
</HEADLINE>
<TEXT>

     Ümraniye’de, diş hekimi Gülhanım Durmuş’a muayenehanesinde bıçaklı saldırıda bulunarak, cep telefonu ile içinde kredi kartları olan cüzdanını aldıkları iddia edilen 2 zanlı yakalandı. 
     Olaydan sonra Gülhanım Durmuş’un verdiği eşkal ve "zanlılardan birinin daha önce annesiyle birlikte tedavi amacıyla muayenehaneye geldiği" şeklindeki ifadesi doğrultusunda çalışma başlatan Ümraniye İlçe Emniyet Müdürlüğü Asayiş Bürosu ekipleri, saldırıyı gerçekleştirenlerin Erdem O. 20 ve Tansel S. 25 olabileceğini belirledi. 
     Dudullu’da oturdukları anlaşılan 2 zanlı, polis ekiplerince yakalanarak gözaltına alındı. 
     Zanlılara yardım ettiği, gözcülük yaptığı tespit edilen bir kişinin de yakalanmasına çalışıldığı bildirildi. 
     
</TEXT>
</DOC>
