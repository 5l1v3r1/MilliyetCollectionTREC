<DOC>
<DOCNO> 353774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur33.html </URL>
<DATE> 2005/06/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kemal Türkler davası yeniden başladı 
</HEADLINE>
<TEXT>

     DİSK genel başkanlarından Kemal Türkler’i yaklaşık 25 yıl önce öldüren kişilerden biri olduğu öne sürülen Ünal Osmanağaoğlu’nun, Yargıtay’ın bozma kararından sonra yeniden yargılanmasına başlandı. 
     Bakırköy 2. Ağır Ceza Mahkemesi’ndeki duruşmada, başka suçtan tutuklu sanık Osmanağaoğlu’nu avukatı Selçuk Sunay temsil etti. 
     Müdahiller Hatice Sabahat Türkler ile Nilgün Soydan ise duruşmada hazır bulundu. 
     Yargıtay’ın bozma ilamına karşı diyeceği sorulan müdahillerin avukatı Rasim Öz, kararın isabetli olduğunu savundu. 
     Cumhuriyet Savcısı ise mahkemenin eski kararında direnmesini istedi. 
     Sanık Ünal Osmanağaoğlu’nun avukatı Sunay ise "Yargıtay’ın bozma kararı usuli bir bozma gibi görünse de bozma kararında belirtilen kişilerle ilgili mahkemece dosyalar getirilip inceleme yapılmış, gerekli bilgiler dosya içerisine ve zapta geçirilmiş olduğundan mahkemenin bozma kararına karşı ısrar kararı vermesini istiyoruz" şeklinde konuştu. 
     Müdahil Yasemin Akpınar ile sanık Ünal Osmanağaoğlu’nun bozma kararına karşı diyeceklerinin sorulmasına ve DİSK’in müdahilliği ile ilgili durum tespitine karar veren mahkeme heyeti, duruşmayı erteledi. 
     
     DAVANIN GEÇMİŞİ 
     Bakırköy Cumhuriyet Başsavcılığı’nca hazırlanan iddianamede, DİSK genel başkanlarından Kemal Türkler’in, 22 Temmuz 1980 tarihinde evinin önünde otomobiline binmek üzereyken Ünal Osmanağaoğlu ile arkadaşları Aydın Eryılmaz, Abdülsamet Karakuş ve İsmet Koçak tarafından öldürüldüğü, koruma polisi Ali Bilsev’in de yaralandığı belirtiliyordu. 
     İddianamede, bu olaya ilişkin, Osmanağaoğlu’nun suç ortakları hakkında Ankara Sıkıyönetim Komutanlığı Askeri Mahkemesi’nde kamu davası açıldığı, İstanbul ilinde sıkıyönetimin kalkması nedeniyle sanık hakkındaki dosyanın ayrılarak, genel hükümler uyarınca suç yeri sorumluluk alanı olarak Bakırköy Ağır Ceza Mahkemesi’ne gönderildiği kaydediliyordu. 
     "Suçun, DGM’nin kuruluşu hakkındaki kanunun geçici 1. maddesi gereğince, kanunun yürürlüğe girdiği 1 Mayıs 1984’ten önce işlenmesi nedeniyle Osmanağaoğlu’nun DGM’de yargılanmasının mümkün olmadığı" vurgulanan iddianamede, sanığın, TCK’nın 149 2. maddesi uyarınca ’Ahaliyi ayaklandırarak birbirini öldürmeye sebebiyet vermek" suçundan cezalandırılması talep ediliyordu. 
     Bakırköy 2. Ağır Ceza Mahkemesi’nde görülen davanın 14 Nisan 2003 tarihli duruşmasında, sanık Osmanağaoğlu’nun beraatına karar verilmişti. 
     Yargıtay 9. Ceza Dairesi’nin ilamında ise Abdülsamet Karakuş, Aydın Eryılmaz, Celal Adan, İsmet Koçak ve İsmail Aydın Esi’ye ait dava dosyalarının akıbeti ve kesinleşip keşinleşmediği konusu dosya kapsamı ile anlaşılamadığı gerekçesiyle, bu hususun yeniden araştırılıp denetime olanak verecek şekilde gerekli bilgi ve belgeler getirtilip dosya içine konulduktan sonra sonucuna göre sanığın hukuki durumunun takdir ve tayini gerektiği belirtilerek, eksik soruşturma gerekçesiyle karar bozulmuştu. 
     
</TEXT>
</DOC>
