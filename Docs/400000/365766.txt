<DOC>
<DOCNO> 365766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/ekonomi/eko01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanların çimento fabrikaları satılıyor 
</HEADLINE>
<TEXT>


Uzanlar'a ait 9 çimento fabrikası toplam 433 milyon dolara satışa çıkarılıyor. Türkiye'nin ve dünyanın bütün büyük çimentocuları, talip olduklarını ilan etmiş durumda. İhalelerde kıran kırana rekabet yaşanması bekleniyor 

EKONOMİ SERVİSİ 

Tasarruf Mevduatı Sigorta Fonu TMSF , Uzanların, Türkiye çimento üretiminin yaklaşık yüzde 12'sini gerçekleştiren dokuz fabrikasını satışa çıkardı. TMSF, vergi borçlarıyla birlikte Türkiye'ye 16 katrilyon liralık bir fatura çıkaran İmar Bankası nedeniyle el koyduğu Uzan Grubu'na ait çimento fabrikaları ve çimento grubundaki diğer şirketleri dokuz ayrı ticari ve iktisadi bütünlük oluşturarak toplam 433 milyon dolar muhammen bedelle satışa çıkardı. TMSF'nin dokuz fabrikanın ihaleyle satışına ilişkin ilanları Resmi Gazete'de yayımlandı. TMSF satışa çıkardığı çimento fabrikalarını, faaliyetlerini sürdürebilmeleri için yararlı ve gerekli olan gayrimenkuller, makine-teçhizat, döşeme ve demirbaşlar, marka, maden işletme ruhsatları ve bunlara ilişkin diğer haklar ve sözleşmeleri kapsayacak şekilde dokuz ayrı ticari ve iktisadi bütünlük haline getirdi. 

Güneydoğu'da yüzde 49 paya sahip Rumeli Çimento Grubu olarak faaliyet gösteren Uzanların çimento fabrikaları Türkiye'nin çimento üretim kapasitesinin önemli bir bölümüne sahip bulunuyor. TMSF'nin Eylül 2004'te Ernst and Young ve Garanti Yatırım'a hazırlattığı çimento fabrikalarıyla ilgili ön bilgi dökümanında Türkiye'nin toplam 33 bin 363 bin ton olan klinker kapasitesinin 4 milyon 9 bin tonluk kısmının, 66 milyon 794 bin ton olan çimento kapasitesinin de 7 milyon 812 bininin söz konusu gruba ait olduğu belirtilmişti. Satışa çıkarılan çimento grubu, Sabancı'dan sonra Türkiye'nin ikinci büyük çimento grubunu oluşturuyor. 




İlk ihale Lalapaşa için yapılacak Fabrika adı Muhammen bedeli Milyon dolar Edirne Lalapaşa 61 Van Çimento 22 Ergani Çimento 53 Şanlıurfa Çimento 56 Gaziantep Çimento 47 Ladik Çimento 60 Bartın Çimento 22 Standart Çimento 62 Trabzon Çimento 50 
İlk ihale 10 Ekim'de Edirne Lalapaşa Çimento Fabrikası'nın satışı için yapılacak ve 20 Ekim'de yapılacak Trabzon Çimento ile sona erecek. İhaleler kapalı zarf ve açık artırma usullerinin birlikte uygulanmasıyla gerçekleştirilecek. 

Devler peşinde Çimento fabrikalarının müşterisi çok. Dünyanın en önemli çimento üreticileri fabrikaların peşinde. Değeri ile ilgili kamu tespitleri ile piyasa yorumları birbirine yakın. Türkiye'de emlak piyasasının canlanmasına bağlı olarak fabrikaların değeri yükseldi. Bazı bölgelerde Uzan fabrikası alan bölgesel güç olacak. 
Fabrikaların yüzde 12'lik payı piyasaya girmek isteyen yabancılar için çok çekici. Türkiye'de bulunan beş büyük yabancı yatırımcıdan Heidelberg Cement, Lafarge, Cementir, Italcementi ve Vicat ikisi olan Lafarge ve HC, dünyanın en büyük ikinci ve üçüncü üreticisi. Hepsi fabrikalarla ilgileniyor. 
Türkiye'de yatırımı bulunmayanlardan, 161 milyon ton kapasitesi ile dünyanın en büyük çimento şirketi İsviçreli Holcim, 85 milyon ton kapasitesi ile dünyanın dördüncü büyük üreticisi Meksikalı Cemex Yunanistanlı Titan, İrlandalı CRH da fabrikaları alarak piyasaya girmek istiyor. Sektörün Sabancı, Oyak ve Nuh gibi yerli oyuncuları da talipli. 


</TEXT>
</DOC>
