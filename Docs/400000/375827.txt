<DOC>
<DOCNO> 375827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur16.html </URL>
<DATE> 2005/09/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Başkanın oğlu, düğününde çamaşır yıkadı 
</HEADLINE>
<TEXT>

     
     Tolunay DUMAN MERSİN, DHA 
     
KADİR İnanır'ın, rol aldığı bir reklam filminde çamaşır yıkamasının yankıları sürerken, Mersin'in Taşkent Beldesi Belediye Başkanı MHP'li İsmail Çarşılı, evlendirdiği oğlu Hüseyin Çarşılı'ya düğün sırasında çamaşır yıkattı. Başkan Çarşılı, Eşine işte böyle yardımcı olacaksın'' dedi. 
     Taşkent Belediye Başkanı İsmail Çarşılı'nın oğlu 25 yaşındaki Hüseyin Çarşılı, aynı yaştaki Nermin Çabuk'la Mersin Belediye Düğün Salonu'nda düzenlenen törenle dünya evine girdi. Oyun havaları, halaylar ve danslarla süren düğünde nikah kıyılacağı sırada ilginç bir olay yaşandı. Çiftin nikahını kıyacak olan, damadın babası Başkan İsmail Çarşılı, mikrofonu eline alarak, Bu gece oğlumun nikahını kıyacağım. Ancak önce oğlum da olsa damadın gelini mutlu edip etmeyeceğini test edeceğim. Ev işlerinde yardımcı olup olmayacağını göreceğim'' dedi. Başkan Çarşılı, nikah masasına içinde çamaşır ve deterjan olan bir leğen getirtti. Başkan Çarşılı, oğlundan çamaşırları yıkamasını istedi. Damat Hüseyin Çarşılı da davetlilerin alkışları arasında çamaşırları yıkadı. Başkan İsmail Çarşılı, çamaşır yıkamasını izlediği oğluna, Eşine evde işte böyle yardımcı olacaksın'' dedi. Damat ise babasına Sen de ev işlerine yardımcı oluyorsun. Senden aldığım örnekle bunu sürdüreceğim'' diyerek yanıt verdi. Damadın çamaşırı yıkamasının ardından Belediye Başkanı İsmail Çarşılı, oğlunun nikahını kıydı. 
     
</TEXT>
</DOC>
