<DOC>
<DOCNO> 378300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun14.html </URL>
<DATE> 2005/09/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Telafer'den kaçanlar kente dönmeyi bekliyor 
</HEADLINE>
<TEXT>

     CAN HASASU Musul DHA 

      ABD ordusu ve Irak Ulusal Muhafızlarının Türkmenlerin çoğunlukta olduğu Telafer kasabasındaki ’teröristlere’ karşı düzenlediği operasyonları sürerken, operasyonların yoğunlaştığı Saray mahallesinden kaçan aileler olumsuz koşullar altında evlerine dönecekleri günü bekliyor. 
     Saray mahallesinden kaçan 300 kadar aile Telafer’in hemen dışında Irak Kızılayı’nın kurduğu çadırlarda barınıyor. Tuvalet ve temizlik ihtiyaçları için herhangi bir bölümün bulunmadığı çadır kentte 3 öğün yemek dağıtan bir mutfak bulunuyor. Irak Kızılayı yetkilileri ve halktan gönüllüler ellerindeki sınırlı olanakları kullanarak çoğunluğu çocuk ve kadınlardan oluşan göçmenlere temel hizmetleri ulaştırmaya çalışıyor. 
     
     YAŞLILAR VE ÇOCUKLAR ZOR DURUMDA 
     Toz fırtınaları kamptaki hayatı olumsuz yönde etkilerken, özellikle akşam saatlerinde düşen sıcaklık nedeniyle çocuk hastalıklarında artış yaşanıyor. Çatışmalarda yaralanan çocuklara daha hijyenik oldukları için çevre evlerde bakılıyor. Evlerine düzenlenen hava saldırısında ayağından yaralanan küçük Zeynep’in kardeşi hayatını kaybetti. Zeynebin babası ve 3 amcası ise askerlerce tutuklandı. Olumsuz kamp koşulları yaşlıları da etkiliyor. Ağır durumdaki bazı hastalar Musul’daki devlet hastanesine sevk ediliyor. 
     
     TÜRK KIZILAYI’NIN YARDIM KONVOYU BEKLENİYOR 
     Türk Kızılayı’nın bağışladığı çadırlarla kurulan kampa bugün Türkiye’den 5 kamyon dolusu yardım malzemesinin ulaşması bekleniyor. Türk Kızılayı’na bağlı yardım konvoyu bölgede büyük ihtiyaç duyulan seyyar tuvalet ve temizlik üniteleri de getiriyor. 
     Geçen yıl benzer bir görevle Telafer’e gelen Türk Kızılayı’nın haberleşme aracı saldırıya uğramış, saldırıda bir Kızılay görevlisi şehit olmuştu. Güvenlik nedeniyle yeni gelecek yardım konvoyunun güzergahı ve zamanlamasıyla ilgili kesin bilgi verilmiyor. 
     
</TEXT>
</DOC>
