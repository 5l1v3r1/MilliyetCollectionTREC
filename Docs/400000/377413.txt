<DOC>
<DOCNO> 377413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/ekonomi/aeko.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kart davaları mahkemeleri tıkadı 
</HEADLINE>
<TEXT>


Kredi kartı borçları konusunda banka ve müşteriler arasında yaşanan ihtilaflar Tüketici Mahkemeleri'nin iş yoğunluğunu artırdı. 12 bin davanın biriktiği 4 tüketici mahkemesinin bulunduğu İstanbul'da her mahkeme günde 60 dava dosyasını görüşüyor 

NEZİH GÜROL İstanbul 

Binlerce kredi borçlusuna yapılan itirazlar tüketici mahkemelerini boğdu. Tüketicilerin korunması amaçlanarak açılan Tüketici Mahkemeleri, bireysel kredi ve kredi kartı borçluları ile bankalar arasında doğan anlaşmazlıklar nedeniyle açılan binlerce "itiraz iptali" davası yüzünden iş yapamaz hale geldi. 
İstanbul'daki yaklaşık 12 bin dosyayla boğuşan 4 tüketici mahkemesinde hakim başına dosya sayısı 3 bini aşmış durumda. Davaların yoğunluğu nedeniyle yeni açılan davaların ilk duruşması ve görülen duruşmalar için 8 - 9 ay sonrasına gün veriliyor. Ayıplı mallar için dava açanlar da bozuk eşyalarını değiştirmek ve zararlarının telafisi için yıllarca beklemek zorunda kalıyor. 

Ertesi yıla devroluyor 
4077 Sayılı Tüketicinin Korunması Hakkında Kanun'da 14 Haziran 2003'te yapılan değişiklik sonrasında, bankaların kredi kartı borçluları hakkında açtıkları itirazın iptali davaları Tüketici Mahkemeleri'nde görülmeye başlandı. Bu gelişme sonrası İstanbul'daki Tüketici Mahkemeleri'nin sayısı da 2'den 4'e çıkarıldı. Ödenmeyen banka alacakları için önce icra yoluna gidiliyor. Tüketicilerin itiraz haklarını kullanmaları üzerine bankalar, anlaşmazlığın çözümü için "itirazın iptali" davasına başvuruyor. Bu nedenle binlerce bireysel kredi ve kredi kartı dosyası Tüketici Mahkemeleri'ne yığıldı. 
Tüketici mahkemesi hakimleri, sabah ve öğleden sonra olmak üzere iki oturumda 50 - 60 civarında dava dosyasına bakıp incelemek ve karar vermek zorunda kalıyor. Bu yoğun çalışmaya rağmen davaların çoğu bir sonraki yıla devroluyor. 

Her mahkemeye 3 bin dava Tüketici mahkemelerinde, sözleşmenin feshi, borç tespiti, ayıplı hizmet, uyarlama, alacak, tazminat, menfi tespit, itirazın iptali ve ayıplı mal gibi davalar açmak mümkün. Bu mahkemelerdeki yoğunluk ise kredi borçlularının itirazlarına karşı açılan binlerce "itirazın iptali" davasında yaşanıyor. Tüketici hakları için İstanbul'da ilk kurulan İstanbul 1. Tüketici Mahkemesi de bu davaların en yoğun görüldüğü yerlerden biri. Bu mahkemede 2004'de 3 bin 335 dava dosyası 2005'e devretti. Bu yıl da yaklaşık 900 yeni dava daha açıldı. Diğer 3 mahkemede de dava sayıları 2 bin - 3 bin arasında değişiyor. 

Sekiz ay sonraya gün alınıyor Tüketici mahkemelerinin basit yargılama usulüne tabii olduğunu ve yargılamaların en çabuk şekilde yapılması gerektiğini savunan avukat Esenyel Barak, şunları söyledi 
"İtirazın iptali davalarıyla yaşanan bu yoğunluk, hakkını mahkemede aramak zorunda kalan tüketicilerin dava açtığı zaman ilk duruşma tarihini yaklaşık 7 - 8 ay sonraya alabilmesine sebep oluyor. Aldığınız bir ürünle ilgili şikayetinde davaya başlamak için yaklaşık bir yıl beklenmesi bu davaların yıllarca süreceğini gösteriyor. Bu durum, Anayasa'ya ve Avrupa ve İnsan Hakları Sözleşmesi'ne aykırı." 

İki yeni mahkeme kuruluyor İstanbul Adalet Komisyonu Başkanı Şefik Mutlu, yaşanan yığılmanın sistemi tıkadığını belirterek, daha önce iki olan ve daha sonra sayısı dörde çıkarılan mahkemelerdeki yığılma sorununu gidermek için çalıştıklarını söyledi. 
Mutlu, iki tüketici mahkemesinin daha göreve hazırlandığını belirtirken, "Tüketici mahkemelerimizin yerlerini hazırladık. İstanbul'a 18 hakimin atamaları da yapıldı. Yetkiler bekleniyor. Eğer yoğunluk devam ederse yeni mahkemeler açarız" dedi. 



</TEXT>
</DOC>
