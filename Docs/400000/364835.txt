<DOC>
<DOCNO> 364835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur52.html </URL>
<DATE> 2005/07/27/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Mısır'da hayatını kaybeden Bülent Adalı toprağa verildi... 
</HEADLINE>
<TEXT>

     Mısır’ın Şarm El Şeyh tatil beldesinde düzenlenen bombalı saldırılarda ölen Türk vatandaşlarından Bülent Adalı’nın cenazesi, İstanbul’da toprağa verildi. 
     Adalı’nın 30 Türk Bayrağı’na sarılı cenazesi, Marmara Üniversitesi İlahiyat Fakültesi Vakfı Camii’ne getirildi. Adalı için burada ikindi vakti cenaze namazı kılındı. 
     Törene, Bülent Adalı’nın ailesi, yakınları, arkadaşları ile muhasebe müdürü olarak çalıştığı şirketin elemanları ve Türkiye Seyahat Acenteleri Birliği TÜRSAB Başkanı Başaran Ulusoy katıldı. 
     Cenaze töreninde baba Nasrullah Adalı, oğlunun bir turist olarak gittiği Mısır’dan yanmış cenazesinin geldiğini ifade ederek, "Mısır devletine karşı dava açacağım" dedi. 
     Terörü lanetlediğini belirten Adalı, "Bu acıyı yaşatanların Allah belalarını versin. Onların da bizim gibi ciğerleri yansın" diye konuştu. 
     TÜRSAB Başkanı Başaran Ulusoy da Adalı ailesinin tatile gönderdikleri oğullarının acı haberini aldıklarını dile getirerek, "Bunu yapanların insan olması mümkün değil. Bu gençler kolay yetişmiyor" dedi. 
     Törende yakınlarının desteğiyle ayakta durabilen baba Nasrullah Adalı ile anne Feriha Adalı, oğullarının tabutuna sarılarak uzun süre ağladılar. 
     Nasrullah Adalı, "Oğlum sana olan bütün haklarımı helal ediyorum" dedi. Feriha Adalı ise "Aşkım gitti" diyerek gözyaşı döktü. 
     Bülent Adalı’nın ağabeyi Murat, ablası Nehir Adalı cenaze töreni boyunca anne ve babalarına destek olmaya çalışırken, Adalı’nın arkadaşları da gözyaşlarını tutamadılar. 
     Adalı’nın cenazesi daha sonra Anadoluhisarı Yenimahalle Mezarlığı’nda defnedildi. 
     
     SAFİYE GÜLER YAVUZ, YARIN TOPRAĞA VERİLECEK 
     Bu arada, aynı saldırılarda ölen Safiye Güler Yavuz’un cenazesinin de naaşının teslim alınmasında yaşanan gecikme nedeniyle yarın Marmara Üniversitesi İlahiyat Fakültesi Vakfı Camii’nde öğleyin kılınacak cenaze namazından sonra Ümraniye Kocatepe Mezarlığı’nda defnedileceği bildirildi. 
     
</TEXT>
</DOC>
