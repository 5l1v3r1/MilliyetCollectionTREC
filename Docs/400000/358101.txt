<DOC>
<DOCNO> 358101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo14.html </URL>
<DATE> 2005/07/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Denizlispor'dan Beşiktaş'a yanıt Ersen'i takas yoluyla vermeyiz 
</HEADLINE>
<TEXT>

     Denizlispor Basın Sözcüsü Hasan Kıbrıslıoğlu, Ersen Martin'i takas yoluyla hiçbir kulübe vermeyeceklerini söyledi. 
     Kıbrıslıoğlu, kulüp binasındaki basın toplantısında, transfer çalışmaları ve hazırlık dönemini değerlendirdi. 
     Kadrodan sadece Timuçin ve Mehmet Türkmehmet'in ayrıldığını hatırlatan Kıbrıslıoğlu, takıma Çek Cumhuriyeti'nden Radek, FC Kaiserslautern'den Selim, Nurnberg'den Ersen'in kardeşi Erkan Martin, Göztepe'den Cenk ve Yeni Turgutluspor'dan Taylan'ın transfer edildiğini belirtti. 
     Kıbrıslıoğlu, 3 yıllığına anlaştıkları Yusuf'un henüz imza atmadığını, bu futbolcunun Akçaabat Sebatspor'dan bonservisini alması halinde resmi sözleşme imzalanacağını ifade etti. 
     Sol kanat ve orta sahaya yapılacak transferlerle takımın daha da güçleneceğini kaydeden Kıbrıslıoğlu, ''Kamp çalışmaları gayet iyi geçiyor. Hazırlık maçları ile eksiklerimizi ligin başlamasına kadar gidereceğiz'' diye konuştu. 
     Ersen Martin için Beşiktaş'tan yeni bir teklif gelip gelmediği sorusuna da Kıbrıslıoğlu, şu yanıtı verdi 
     ''Hayır gelmedi. Sezon sonu bu futbolcunun bonservis bedelini 2 milyon avro olarak açıklamıştık. Daha sonra Beşiktaş ile 2 futbolcu artı 1 milyon avroya anlaşılmıştı. Ancak bu transfer gerçekleşmedi. Yeni bir teklif gelirse değerlendiririz. Ama Ersen'i kesinlikle takas yoluyla hiçbir kulübe vermeyiz.'' Öte yandan, bir günlük dinlenmenin ardından Denizlisporlu futbolcular ikinci etap kamp çalışmaları için Bolu'ya gitti. Kamp kadrosunda 33 futbolcu bulunuyor. Kaleci Souleymanou ise Kamerun Milli Takımı kampında bulunduğu için, kamp çalışmalarına 10 Temmuz'dan itibaren katılacak. 
     
</TEXT>
</DOC>
