<DOC>
<DOCNO> 398444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo11.html </URL>
<DATE> 2005/11/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Vardar Ailton'un hareketini profesyonel bir futbolcuya yakıştıramadım 
</HEADLINE>
<TEXT>

     Beşiktaş Yönetim kurulu Üyesi Sinan Vardar, Sivasspor maçının 24. dakikasında kırmızı kart görerek oyun dışı kalan Brezilyalı futbolcu Ailton'a tepki gösterdi. 
     Vardar, AA muhabirine yaptığı açıklamada, Ailton'un hareketini profesyonel bir futbolcuya yakıştıramadığını belirterek, ''Bir futbolcu formsuz olabilir, kötü de oynayabilir, ama saha içinde bu tür davranışta bulunması çok kötü. Rakibine kasti harekette bulunması ve takımı eksik bırakması affedilecek gibi değildir. Bu kadar sorumsuzluk olmaz'' diye konuştu. 
     Yönetim kurulu olarak Ailton'a ceza verip vermeyeceklerinin sorulması üzerine Vardar, ''Bence cezasız kalmamalı. Eğer teknik direktörümüz Tigana rapor ederse gereken cezayı veririz'' dedi. 
     Maçın son dakikasında kırmızı kart gören Koray'a da değinen Vardar, ''Koray maçta çok iyi oynadı, ancak son dakikada ne oldu göremedim. Kırmızı kartın nedenini bilmiyorum'' diye konuştu. 
     
     ''İYİ MÜCADELE ETTİK'' 

     Sivasspor karşısında eksik kalmalarına rağmen iyi mücadele ettiklerini ve güzel bir galibiyet aldıklarını anlatan Vardar, ''10 kişi olmamıza rağmen herkes çok iyi oynadı. Tigana, takıma iyi kondisyon vermiş. Sivasspor karşısında toplu savunma, toplu hücum yaptık. Sakat futbolcularımızın çokluğuna rağmen iyi bir galibiyet elde ettik. Sonuçtan memnunuz'' şeklinde konuştu. 
     Vardar, Beşiktaş'ın ileriki günlerde çok daha iyi oynayacağını belirterek, ''Camiadan sabır bekliyoruz. Birlik ve beraberlik içinde olalım. Beşiktaş önemli bir çıkış yakalayabilir. Tigana, Ümraniye'de tesislerde yatıp kalkıyor. Önümüzdeki dönemde herkesin çok iyi bir Beşiktaş izleyeceğine inanıyorum'' diye konuştu. 
     
     ''KADRO 24'E İNECEK'' 

     Devre arasında teknik direktör Jean Tigana'nın kadroyu 24'e indireceğini belirten Vardar, ''Futbolcularımız kalan maçlarda kendilerini göstersin, iyi çalışsın ve kadroda kalsınlar'' dedi. 
     Rusya'nın Zenit St. Petersburg takımıyla 1 Aralık Perşembe günü yapacakları UEFA Kupası maçına da değinen Vardar, ''Sivasspor galibiyeti bizim için moral oldu. Şimdi amacımız Zenit'i yenmek'' diyerek sözlerini tamamladı. 

     
</TEXT>
</DOC>
