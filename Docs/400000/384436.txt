<DOC>
<DOCNO> 384436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun14.html </URL>
<DATE> 2005/10/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD Senatosu'ndan terör tutuklularına 'işkence'ye yasak 
</HEADLINE>
<TEXT>

     ABD Senatosu, terörizm tutuklularına yönelik davranışları kısıtlayan yasa maddesini kabul etti. 
     Vietnam savaşı sırasında esir düşen Arizonalı Cumhuriyetçi Senatör John McCain tarafından önerilen ve ABD hükümetinin herhangi bir yerde gözaltında tuttuğu kişilere, kötü, acımasız ya da aşağılayıcı davranılmasını veya bu kişilerin bu şekilde cezalandırılmasını yasaklayan maddenin, Senato'da 9'a karşı 90 evet oyuyla kabul edildiği bildirildi. 
     Maddenin, bütün askeri personelin, terör zanlılarını yakaladıklarında ve sorguladıklarında ordu yönetmeliğine uymasını öngördüğü belirtildi. 
     Maddenin, 1 Ekim'de başlayan yıllık bütçede savunma harcamalarına ayrılan 440 milyon dolarla ilgili yasa tasarısına eklendiği kaydedildi. 
     Senato'nun, bu hafta ayrıca ABD'nin Guantanamo üssünde bulunan tutukluların yasal statüsünü açıklığa kavuşturacak bir maddeyi ele alacağı belirtiliyor. 
     McCain'in önerdiği maddeyi destekleyen eski ABD Dışişleri Bakanı Colin Powell, maddenin, ''Ebu Garib skandalının yarattığı korkunç diplomasi krizinin üstesinden gelinmesine yardımcı olacağını'' belirtti. 
     Washington yönetimden yetkililer, yasanın, ABD Başkanı George Bush'un terörizmle savaşta yetkisi ve esnekliğini sınırlandıracağını söylüyorlar. 
     
</TEXT>
</DOC>
