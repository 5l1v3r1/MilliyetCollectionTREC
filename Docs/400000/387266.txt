<DOC>
<DOCNO> 387266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun17.html </URL>
<DATE> 2005/10/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
50 bin kişi ölebilir... İngiliz uzmanlar, kuş gribi için Asya'ya gidiyor 
</HEADLINE>
<TEXT>

     Kuş gribinin salgına dönüşmesi kaygıları bütün dünyada artarken, İngiliz Tıp Araştırmaları Konseyi'ne mensup bir grup bilimadamının, Asya ülkelerinde hastalıkla ilgili araştırma yapacakları duyuruldu. İngiliz bilimadamlarının araştırmaları sırasında, özellikle gelecekte ortaya çıkabilecek bir salgınla nasıl mücadele edilebileceği konusunda çalışacaklarına dikkat çeken İngiliz yayın kuruluşu BBC, bilimadamlarının Çin, Vietnam ve Hong Kong'a gideceklerini bildirdi. 
     Bilimsel ekibin yapacakları Asya seyahatinde elde edecekleri bulguların da aralık ayında İngiltere'de yapılması planlanan kuş gribi zirvesinde bilim dünyasına sunulacağı kaydedildi. BBC ayrıca, İngiliz Tıp Araştırmaları Konseyi'nin, 1933 yılından bu yana kuş gribi virüsü konusunda bütün dünyadaki araştırmalarda lider rol oynadığına dikkat çekti. 
     Haberde, Sağlık Bakanlığı Müsteşarı Sir Liam Donaldson'ın, virüsün dünyanın bir başka bölümünde ortaya çıkmasının, İngiliz bilimadamlarına virüs Avrupa'ya ulaşana dek etkili bir aşı geliştirmek için zaman tanıdığına dair sözlerine yer verildi. Virüsün İngiltere'de görülmesi halinde en az 50 bin cana mal olabileceğini belirten Sir Donaldson, dün yaptığı açıklamalarla virüsün bu kış İngiltere'de etkili olmasını beklemediklerini söylemişti. 
     Sir Liam Donaldson, BBC'ye yaptığı açıklamalarda, kimi basın yayın organlarında yer alan, ölü sayısının 750 bin olabileceğine dair spekülasyonların doğru olmadığını belirtmişti. Donaldson, kuş gribi salgınının merkez üssünün yine Asya kıtası olacağını öne sürmüştü. 
     Leicester Kraliyet Çocuk Hastanesi enfeksiyon hastalıkları uzmanı Dr. Martin Wiselka ise rakamlar üzerinde konuşmanın yanlış olduğunu, ölü sayısının 750 bin olabileceğine dair tahminin de Sir Donaldson'ın 50 bin rakamının da havada kaldığını söyledi. Dr. Wiselka, ''En doğru yanıt, ölü sayısının nerelere ulaşabileceğinin bilinemeyeceği...'' dedi. 
     
     FRANSA'DAN 200 MİLYON AVRO'LUK EK BÜTÇE 
     Fransa da, kuş gribi ile mücadele için bütçeden ek 200 milyon avro ayırdı. 
     Europe-1 radyo kanalının sorularını yanıtlayan Maliye ve Ekonomi Bakanı Thierry Breton, 2005 yılı bütçesinden ek 200 milyon avronun, kuş gribine karşı alınacak önlemler için ayrıldığını açıkladı. 
     Fransız bakan, "Ayırdığımız kaynak yeterli olmadığı takdirde, 2006 yılında bu rakamı daha da artırabiliriz" dedi. 
     Kuş gribine karşı mücadele için, bütçeden daha önce 200 milyon avro, Sağlık Bakanlığı'na tahsis edilmişti. 
     Bu arada, Fransız gazeteleri, Türkiye'den sonra Romanya'da da kuş gribinin H5N1 türünde olduğuna bugün geniş yer verdiler. 
     Kuş gribinin Avrupa'ya yayılma ihtimaline dikkat çeken gazeteler, alınması gereken tedbirler hakkında okuyucularını bilgilendirdi. 
     
</TEXT>
</DOC>
