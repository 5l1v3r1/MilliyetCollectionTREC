<DOC>
<DOCNO> 396447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/axspo02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 yolcuları 
</HEADLINE>
<TEXT>


Hükümetin, Dünya Kupası'na gidilememesi ve İsviçre maçındaki olaylar nedeniyle federasyondan desteğini çektiği, çarşamba günü olağanüstü toplanacak Kulüpler Birliği'nin de hem Başkan Levent Bıçakcı, hem de Fatih Terim'e karşı tavır aldığı öğrenildi 

CEMAL ERSEN 


Milli Takım'ın Dünya Kupası finallerine katılma hakkını kaybetmesinin ardından Başbakan Recep Tayyip Erdoğan ve Ak Parti hükümetinin Levent Bıçakcı yönetimindeki Futbol Federasyonu'ndan desteğini çektiği öne sürüldü. Federasyona hedef olarak 2006 Almanya'yı gösteren siyasi iktidarın özellikle İsviçre maçından sonra yaşanan olaylardan büyük rahatsızlık duyduğu ifade edildi. Son gelişmelerden sonra federasyonda olağanüstü bir genel kurulun kaçınılmaz olduğu bildirilirken, Kulüpler Birliği Vakfı'nın da çarşamba günü "İsviçre maçı ve olaylar" gündemli olağanüstü bir toplantı yapma kararı aldığı öğrenildi. Vakfın toplantıda maç sonrası yaşanan olayların sorumlularının cezalandırılması ve görevden uzaklaştırılması konusunu görüşeceği, bazı kulüp başkanlarının Levent Bıçakcı ile Fatih Terim'in istifalarını, Alpay'ın da milli takımdan ayrılmasını istediği ileri sürüldü. 

Bıçakcı şaşırttı 
İsviçre maçında yaşanan olayların şokunu üzerinden atan Futbol Federasyonu Başkanı Levent Bıçakcı, salı günü yönetim kurulunu olağanüstü toplantıya çağırma kararı aldı. Yönetimde uzun süredir devam eden huzursuzluğun milli maç sonrası doruk noktasına çıkması ve bazı üyelerin istifa kararı alması üzerine harekete geçen Bıçakcı'nın, "durum değerlendirmesi yapmak" amacıyla salı günü İstanbul'da yönetimi toplayacağı bildirildi. Yaşamsal kararlar alınırken Yönetim Kurulu üyelerine danışmadığı ve keyfi bir tutum içine girdiği için eleştirilen federasyon başkanının salı günü benzer şikayetlere muhatap olacağı ifade edildi. 

9 Aralık bekleniyor 
Futbol Federasyonu'nun mevcut yönetiminin ömrünü tamamladığı görüşünü taşıyan bazı yönetim kurulu üyelerinin FIFA Disiplin Kurulu tarafından Türkiye'ye verilecek cezaların açıklanacağı 9 Aralık tarihine kadar bekleme kararı aldıkları öğrenildi. Bir süre önce yönetimdeki tüm görevlerinden ayrıldığını açıklayan Serdar Güzelaydın ise 15 Aralık tarihine kadar konuşmayacağını, ancak bu tarihten sonra niçin istifa edeceğinin ayrıntılarını kamuoyu ile paylaşacağını söyledi. Görevi bırakmayı düşünen başkanvekili Şekip Mosturoğlu ve federasyonun ağır toplarından Mahmut Özgener'in de yarınki toplantıda yaşadıkları sıkıntıları başkan Bıçakcı'ya iletecekleri belirtildi. 
Yönetim Kurulu'nun Fatih Terim konusunda da ikiye bölündüğü, bazı yöneticilerin milli takım hocasının görevden alınması konusunda baskı yaptıkları öğrenildi. Terim yüzünden de istifaların gündeme geldiği belirtildi. 

Biletleri kim dağıttı 

İsviçre milli maçında Futbol Federasyonu'nun 15 bin bileti ücretsiz dağıtması ve bu biletlerin kim tarafından verildiği de tartışma konusu oldu. Bu arada federasyon tarafından yaptırılan bin 500 akreditasyonun içinde "kırmızı bölge" olarak nitelendirilen soyunma odası koridorları ve yasaklı bölgeye girmelerine izin verilen 20 kişinin isimleri de araştırılmaya başlandı. Bu kişilerin sahalara girmesi yasaklanan şahıslar olması federasyon yetkililerini de zor durumda bıraktı. 

FIFA göz korkuttu 

Tüm ülke, İstanbul'da yaşanan olayların sonucunda Türkiye'nin ne ceza alacağını merak ederken, FIFA, İsviçre'den gönderdiği bir mesajla tehlike sinyalleri verdi. 
Bern'de oynanan ilk maçta okunan milli marşlar sırasında bir Türk taraftarının yaktığı meşale yüzünden soruşturma açıldı. Türkiye bir tek meşale yüzünden büyük bir olasılıkla ağır para cezası alacak. FIFA'nın bir meşale için böyle bir tavır takınması, rövanş maçında yaşanan olayları daha da abartacağı izlenimi bıraktı. 

Yanıt gelmedi 
Bu arada İsviçre maçı sonrası çıkan olaylar için soruşturma başlatan FIFA Disiplin Kurulu ile daha ilk günden kriz yaşandı. Asbaşkan Al Khalifa Sheik Salman Bin Ebrahim sadece İsviçreli futbolcuların ifadelerinin alınacağını bildirince federasyon tepki gösterdi. Federasyon bu tutumun yanlı olacağını, Türk tarafından da milli takım idari menajeri Şükrü Hanedan, kaleci antrenörü Eser Özaltındere ve futbolculardan Alpay ile Emre'nin olayları anlatmaları gerektiğini bildirdi. Ancak FIFA, Türk tarafının karşı yazısına henüz yanıt vermedi. 
Bu arada FIFA gönderdiği yazıda maçın gözlemci ve hakemlerin yanı sıra İsviçre Teknik Direktörü Jakop Kuhn, kaleci antrenörü Erich Burgener, futbolculardan Vogel, Grichtinig'den detaylı rapor istediklerini belirtmişti. 

Hackerler saldırdı 

FIFA'nın resmi web sitesinin İngilizce bölümü dün sabah Türk internet korsanlarının saldırısına uğradı. Yaklaşık 20 dakika süren saldırı sırasında İsviçre ve FIFA'ya yönelik sert ifadeler içeren sözler ve bir Türk bayrağı yerleştirildi. Sayfanın alt kısmına da İngilizce olarak "Gerçek Türkler" yazısı konuldu. FIFA yetkililerinin durumu fark etmesi üzerine site eski haline döndürüldü. 

Dişli'den savunma 

Milli Takımlar Sorumlusu Davut Dişli, "İlahlara kurban seçilmeyi hak etmiyorum" dedi. İsviçre maçına akredite ettiği kişiler yüzünden ağır eleştiriler alan Dişli, "Türkiye adına her şeyin en iyisini yapmak için çaba sarfediyorum. Yapılan teknik hataların bile sorumluluğunu üzerime almaya hazırım. Ama aileme ve kişiliğime yönelik hakaretleri kabul etmem asla mümkün değildir" diye konuştu. 

Letonya savunması 

HALİL ÖZER 

Futbol Federasyonu, FIFA'da yapılan soruşturma için savunmasını hazırlamaya başladı. Federasyonun, Portekiz'deki Avrupa Şampiyonası öncesi Letonya ile oynadığımız play - off maçı sonunda İnönü Stadı'nda yaşanan görüntüleri göndermeyi planladığı öğrenildi. 
Letonya ile yapılan rövanş maçında takımımız, 2-0'lık galibiyetin ardından yediği iki golle maçı berabere bitirmişti. Ancak maç bitiminde tüm stat Letonya takımını ayakta alkışlamıştı. Federasyon göndereceği dosyada, "Biz kaybetmesini de olgun bir şekilde karşılamasını biliriz. İşte Letonya maçında seyircimizin alkışları" ifadesini kullanarak, İsviçre maçında bu kez ağır tahrik altında kalındığını vurgulamaya çalışacak. Bu arada federasyon dün Şükrü Saracoğlu Stadı'nda çekilen kamera görüntülerini basına dağıttı. 8 numaralı kameraya göre koridorlarda olay yaşanmadığı üç görevlinin Emre'yi tuttuğu görüldü. 


</TEXT>
</DOC>
