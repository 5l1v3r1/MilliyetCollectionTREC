<DOC>
<DOCNO> 365967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/siyaset/siy02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin gözü önünde PKK bürosu 
</HEADLINE>
<TEXT>


Terör örgütleri listesinde olmasına rağmen, ABD'nin kontrolündeki Kerkük'te PKK'nın açtığı büroya, örgütü ve 'konfederalizm'i simgeleyen flamalar asıldı 

İHSAN DÖRTKARDEŞ DHA 


Türkiye'nin Kuzey Irak'a sınırötesi operasyonu tartışılırken, PKK ABD'nin kontrolündeki Irak'ta Türkmenlerin yoğun yaşadığı Kerkük'te büro açtı. Büroya, örgütü ve "demokratik konfederalizm"i simgeleyen flamalar asıldı. 
Kerkük'ten yayın yapan Türkmeneli Televizyonu, Kerkük'ün merkezinde PKK'lıların büro olarak kullandığı binanın üstünde, örgütü simgeleyen flamayla Abdullah Öcalan'ın 21 Mart'taki Nevruz sırasında, "kuruluşunu ilan ettiği" Türkiye, Irak, İran ve Suriye'deki Kürtleri tek çatı altında toplayan "demokratik konfederalizm"i simgeleyen flamaların yan yana asıldığını görüntüledi. Büyük bir telsiz anteninin de göze çarptığı binaya ABD ve diğer müttefik güçlerinin hiçbir müdahalede bulunmadığı da belirtildi. 
Televizyon'un haberinde ayrıca, Öcalan'ın posterlerinin de Kerkük'teki bazı yerlerde asılı olduğu ifade edildi. Televizyon, ABD'nin yanı sıra, geçici Irak yönetiminin terör örgütleri listesinin ilk sıralarında yer alan PKK'nın bu kadar açık faaliyet göstermesinin Türkiye tarafından dikkatle izlendiğini vurguladı. 
Irak Başbakanı İbrahim Caferi'nin Ankara'ya yaptığı ziyarette PKK ile mücadele sözü verdiği, ABD'nin de örgütün Kuzey Irak'taki faaliyetlerinin durdurulacağına dair Ankara'ya defalarca teminat verdiği de haberde dile getirildi. 


</TEXT>
</DOC>
