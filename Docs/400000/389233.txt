<DOC>
<DOCNO> 389233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko42.html </URL>
<DATE> 2005/10/24/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Piliç sektörü Kuş Gribi'ni çabuk atlattı 
</HEADLINE>
<TEXT>

     Şeker Piliç Genel Müdürü Cavit Ayvaz, sektörün başarılı bir kriz yönetimiyle kuş gribinin yarattığı olumsuzluğu çabuk atlattığını bildirdi. 
     Ayvaz, yaptığı yazılı açıklamada, son günlerde kuş gribi vakası nedeniyle basında çıkan haberler sonucu piliç eti tüketicisinin gereksiz yere panik havasına sokulduğunu, halkın hem ucuz, hem de protein açısından sağlıklı beslenmesinin engellendiğini ve bu durumun kanatlı hayvan sektörünü olumsuz etkilediği kaydetti. 
     Ayvaz, ilk günlerdeki tepki ve panik dolayısıyla satışlarında yüzde 80'lik azalma görüldüğünü bildirdi. 
     Kuş gribi vakasının, yayılmadan, olayın vuku bulduğu yerde yok edildiğini belirten Ayvaz, şunları kaydetti 
     ''Bunu takiben basınımız konuya son derece düzeyli ve sağduyulu yaklaşmıştır. Konusunda uzman bilimadamlarının yanında sektörümüzce kurulmuş 'Sağlıklı Tavuk Bilgi Platformu' başta olmak üzere sektör örgütlenmeleri halkımızı kuş gribi vakasına karşı doğru bilgilendirmiştir. Bununla birlikte piliç eti üreticilerinin, biyogüvenlik tedbirlerinin en üst düzeyde uygulandığını, tüketiciye doğru ve güvenilir kaynaklarla açıklaması sonucunda sektörde panik havası ortadan kalkmıştır.'' Sektörün başarılı bir kriz yönetimiyle bu olumsuzluğu çabuk atlattığı ifade eden Ayvaz, bu durumun hijyen ve biyogüvenlik önlemlerini maksimum seviyede uygulayan Şeker Piliç entegrasyonuna da yansıdığını ve Şeker Piliç'in satışlarının bugün itibariyle yüzde 70 civarında gerçekleştiğini bildirdi. 
     Beyaz etin hala en güvenilir gıda tüketim maddesi olma özelliğini koruduğunu belirten Ayvaz, ''Şeker Piliç olarak bizler sağlıklı piliç eti üretiyoruz, halkımızın da sağlığı için markalı ürün kullanmalarını öneriyoruz'' dedi. 
     
</TEXT>
</DOC>
