<DOC>
<DOCNO> 387777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas12.html </URL>
<DATE> 2005/10/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Canlı yayında striptiz 
</HEADLINE>
<TEXT>

     DHA 

      KONUK olarak katıldığı televizyon programlarında çeşitli ’çılgınlıklar’ yapan ünlü İtalyan aktör - yönetmen Roberto Benigni, bu kez de canlı yayınlanan bir haber bülteni sırasında ’doğaçlama’ striptiz yaptı. 
     1998’de ’Hayat Güzeldir’ adlı filmiyle En İyi Yabancı Film Oscarı’na layık görülen Benigni, RAI’deki akşam haberlerinde kendisiyle yapılan röportaj sırasında gömleğini çıkarıp sunucunun omuzlarına astı. Ünlü aktör sık sık eleştirdiği İtalya Başbakanı Silvio Berlusconi için de "O istifa etti" diyerek espiri yaptı. 
     Televizyon yapımcılarının hazırlıksız yakalandığı striptizli yayın sırasında Benigni şiirin güzelliğini savunup savaşa karşı cephe aldı. Benigni, "Savaş adice birşeydir ve hiçbir anlamı yoktur" dedi. Yeni filmi ’Kaplan ve Kar’ı beğenmeyenlere paralarını iade etme garantisi de veren Benigni’nin en çok izlenen saatte katıldığı programdaki hareketleri bazı çevrelerden büyük eleştiri aldı. La Stampa gazetesi, "Haber bülteninin 4 dakikasını işgal ederek kendisine uzun bir reklam yaptı" dedi. Benigni geçen cuma günü de İtalyan hükümetinin sanata yönelik fonları kesme kararını protesto etmek amacıyla başkent Roma’da yapılan gösteriye öncülük etmişti. 
     Benigni Oscar törenleri sırasında da, kendi filminin kazandığının açıklanması üzerine oturduğu koltuğunun tepesine çıkıp salonda bulunan izleyicileri alkışlamıştı. Benigni daha önce yine bir İtalyan televizyon kanalında haber saatine konuk olduğunda, sunucunun masasına atlamış ve onu öpmüştü. Ünlü aktör - yönetmen, bir eğlence programında da ’ateşli’ bir biçimde sarıldığı kadın sunucuyu az kalsın yere düşürüyordu. 
     
</TEXT>
</DOC>
