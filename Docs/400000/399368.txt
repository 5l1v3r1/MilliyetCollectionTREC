<DOC>
<DOCNO> 399368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo34.html </URL>
<DATE> 2005/11/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray'da Altan ve İliç idmanda golleri ile göz doldurdu 
</HEADLINE>
<TEXT>

     Galatasaray, hafta sonunda Ankaraspor ile yapacağı maçın hazırlıklarını, bugün çift antrenmanla sürdürdü. 
     Teknik Direktör Eric Gerets yönetiminde, Florya Metin Oktay Tesisleri'nde yapılan yaklaşık 1.5 saatlik antrenmanda, sarı-kırmızılı futbolcular koşu ve pas çalışmasının ardından çift kale maç yaptı. Çift kale maçta Ilic ile Altan, attıkları güzel gollerle dikkat çekti. 
     Fenerbahçe maçından sonra ''Ben joker değilim'' şeklinde açıklama yapan Ümit'in, antrenmanda bir hayli gergin olduğu gözlendi. Önce antrenör Stumpf ile bir süre çift kale maçtaki pozisyonu tartışan Ümit, daha sonra da aynı takımda yer aldığı Tomas ile yine pozisyon için tartıştı. Ümit'in vuruşlarının da isabetsiz olduğu görüldü. 
     Antrenmana, sakatlıkları bulunan Hasan Şaş, Cihan, Song ve Volkan katılmadı. 
     Galatasaray, Ankaraspor maçının hazırlıklarını yarın sabah yapacağı antrenmanla sürdürecek. 
     Bu arada, Florya Metin Oktay Tesisleri'nin duvarlarından atlayarak gizlice içeri giren iki kişi, güvenlik görevlileri tarafından dışarı çıkarıldı. 
     
</TEXT>
</DOC>
