<DOC>
<DOCNO> 382930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo40.html </URL>
<DATE> 2005/09/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gökşen Taraftarımız bizi sevmeyebilir, ama takımlarına sahip çıksınlar 
</HEADLINE>
<TEXT>

     Galatasaray Kulübü Yönetim Kurulu Üyesi Fatih Gökşen, sarı-kırmızılı taraftarlara mesaj göndererek, ''Taraftarımız bizi sevmeyebilir ama takımlarına sahip çıksınlar'' dedi. 
     Gökşen, AA muhabirine yaptığı açıklamada, şu anın birlik ve beraberlik zamanı olduğunu ifade ederek, ''Takımız ligde lider, bir kaza oldu. Yönetim kurulu da bu konuda çok üzgün. En az bize bağıran taraftarlar kadar biz de üzgünüz. İlk turda elenmeyi kim ister '' diye konuştu. 
     Kendilerini ''İpin ucundaki kişiler'' olarak nitelendiren Fatih Gökşen, şunları söyledi 
     ''Biz de çok üzgünüz. Çünkü ipin ucunda olan insanlar biziz. Bütün taraftarlarımız sağduyulu davransınlar ve takımı desteklesinler. Yönetimi sevmeyebilirler ama takımı desteklesinler. Bu tür bağırmalar, çağırmalar takımı etkileyebilir. Ondan sonra daha da kötü günler gelir, herkesi sağduyuya davet ediyoruz.'' 
     
     YÖNETİM KURULU TOPLANDI 
     Galatasaray Kulübü Yönetim Kurulu, Florya Metin Oktay Tesisleri'nde toplanarak, Tromsö maçını görüştü. 
     Antrenman sonrasında biraraya gelen yöneticilerin, Tromsö maçıyla ilgili durum değerlendirmesi yaptıkları öğrenildi. 
     
</TEXT>
</DOC>
