<DOC>
<DOCNO> 371655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko02.html </URL>
<DATE> 2005/08/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yurt dışındaki Türk sermayesi 7.5 milyar doları aştı... 
</HEADLINE>
<TEXT>

     Türkiye’den bu yılın ilk altı aylık döneminde doğrudan yatırım amacıyla yurt dışına giden sermaye miktarı 440 milyon doları bulurken, yurt dışında doğrudan yatırım amacıyla bulunan Türk sermayesi de 7.5 milyar doları aştı. 
     Merkez Bankası’nın verilerine göre, son aylarda özellikle bankacılık ve gayrimenkule yönelik olarak yoğun bir doğrudan yabancı sermaye ilgisi yaşayan Türkiye’den yurt dışına sermaye ihracı da sürüyor. Bu yılın ilk altı ayında Türkiye’den OECD ülkelernine 212 milyon dolarlık, Ortadoğu ülkelerine 222 milyon dolarlık ve diğer ülkelere de 6 milyon dolarlık doğrudan yatırım yapıldı. Toplam 440 milyon doları bulan söz konusu fiili sermaye çıkışının 375 milyon dolarlık kısmı imalat sanayii, 65 milyon dolarlık kısmı ise hizmetler sektörüne yönelik yatırımlara gitti. 
     Hazine Müsteşarlığı, 2004 yılı sonu itibariyle yurt dışında doğrudan yatırım amacıyla bulunan Türk sermayesinin 7 milyar 63 milyon dolar olarak açıklamıştı. Bu yılın ilk altı aylık dönemindeki çıkışla birlikte bu tutar 7.5 milyar doları aştı. 
     Söz konusu sermaye çıkışının 4.4 milyar dolarla büyük bölümü 1999 yılı ve sonrasında yaşandı. Türkiye’den yurt dışına doğrudan yatırım amacıyla 1999 yılında 655 milyon, 2000 yılında 1 milyar 29 milyon, 2001 yılında 604 milyon, 2002 yılında 283 milyon, 2003 yılında 505 milyon ve geçen yıl da 896 milyon dolarlık doğrudan yatırım amacıyla sermaye çıkışı yaşandı. 
     Türkiye’den yurt dışına çıkan sermaye ağırlıklı olarak imalat sanayi sektörünü tercih etti. 1999 yılından bu yıl hazıran sonuna kadar olan 6.5 yıllık dönemde yurt dışında yapılan yatırımların 2 milyar 292 milyon doları imalat sanayii, 1 milyar 911 milyon doları hizmetler ve 207 milyon doları da diğer alanlarda gerçekleştirildi. Söz konusu yatırımların 2 milyar 861 milyon dolarla büyük bölümü de OECD ülkelerine yapıldı. Ortadoğu ülkelerine yapılan yatırımlar 695 milyon dolar, diğer ülkelere yapılan yatırımlar ise 410 milyon dolar oldu. 

ANKA 
     
</TEXT>
</DOC>
