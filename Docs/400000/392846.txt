<DOC>
<DOCNO> 392846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo28.html </URL>
<DATE> 2005/11/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Devler bir arada 
</HEADLINE>
<TEXT>

     Fenerbahçe'de yeniden yıldızı parlayan ve Fransa Milli Takımı'na çağırılan Nicolas Anelka, ülkesinin milli formasını yeniden giymek için gün sayıyor. 
     9 Kasım'da Kostarika, 12 Kasım'da ise Almanya ile hazırlık maçı oynayacak olan Fransa kadrosunda yer alan Anelka, Roissy Charles-De-Gaulle Havaalanı'nda yakın arkadaşı Henry ile görüntülendi. Takıma geri dönen ve en büyük desteği Arsenal'in ünlü golcüsü Henry'den gören Anelka'nın hazırlık maçlarında ilk 11'de oynayıp oynamayacağı ise merak konusu. 
     Fransa medyası da Anelka'nın yeniden başlayan Milli Takım macerasına geniş yer veriyor. 
     
     SANTİNİ İLE SORUN YAŞAMIŞTI 

     Daha önce Arsenal, Liverpool, Real Madrid ve Manchester City takımlarında forma giyen ve daha sonra Fenerbahçe'ye gelen Anelka, 3 yıl önce teknik direktör Santini ile sorun yaşamış ve milli takımdan uzaklaştırılmıştı. 
     Sarı-Lacivertli takımda bu sezon moral ve kondisyon açısından çok iyi duruma gelen ünlü forvet, oynadığı futbolla kendini Fransa milli takım yöneticilerine beğendirmeyi başardı. 

     
</TEXT>
</DOC>
