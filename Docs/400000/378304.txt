<DOC>
<DOCNO> 378304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun18.html </URL>
<DATE> 2005/09/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Financial Times Türkiye ile müzakere anlaşmasına Rumlar'dan ret 
</HEADLINE>
<TEXT>

     İngiltere'de yayımlanan Financial Times gazetesi, Kıbrıs Rum kesiminin, AB'nin Türkiye ile müzakerelere başlamasının yolunu açacak anlaşmayı reddettiğini öne sürdü. 
     Bu durumun AB'yi 3 Ekim'den önce acil bir dışişleri bakanları toplantısı yapmaya zorlayacağını iddia eden gazete, Rum kesiminin, Fransa ile İngiltere arasında varıldığı belirtilen ve Türkiye'nin Rum kesimini müzakerelere başlamadan önce değil, tam üyelik olmadan önce tanımasını öngören anlaşmadan memnun olmadığını ve Rum diplomatların sürecin dışında tutulmaktan şikayet ettiklerini yazdı. 
     Rum kesiminin, AB'den Türkiye'ye daha güçlü bir deklarasyonla yanıt verilmesini istediğini de duyuran FT, dönem başkanı İngiltere'nin ise bugün Brüksel'de yapılan daimi temsilciler düzeyindeki toplantıda bir metin üzerinde anlaşma aramayı sürdüreceğini bildirdi. 
     Financial Times bu durumda, Türkiye'nin kaderinin 3 Ekim sabahına kadar kesinlik kazanmayabileceğini de öne sürdü. 
     The Guardian'da yayımlanan haberde ise Avusturya'nın, yakın komşusu Hırvatistan'la müzakereler ertelenirken, Türkiye ile tam üyelik müzakerelerine başlanmasının yanlış olacağını söylemeye hazırlandığı iddia edildi. 
     Guardian'ın haberinde, bugün Brüksel'de yapılan daimi temsilciler düzeyindeki toplantıda Avusturya'nın 3 Ekim öncesinde acil bir dışişleri bakanları toplantısı yapılması için ısrar edeceği de belirtilerek, ''Avusturya'nın zamanlaması ilginç'' yorumunda bulunuldu. 
     Bazı diplomatların da Avusturya'ya destek verdiklerini ve ''AB Türkiye ile müzakerelere başlar da Hırvatistan ile başlamazsa son derece zor bir tablo ortaya çıkar. Avusturya ilginç bir noktaya temas ediyor'' dediklerini yazan Guardian, Kıbrıs Rum kesiminin de acil bir dışişleri bakanları toplantısı istediğine işaret etti. 
     
</TEXT>
</DOC>
