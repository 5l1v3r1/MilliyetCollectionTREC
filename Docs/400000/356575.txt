<DOC>
<DOCNO> 356575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun52.html </URL>
<DATE> 2005/06/29/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Blair "Birliklerimiz işini bitirene kadar Irak'ta kalmalı" 
</HEADLINE>
<TEXT>

     İngiltere Başbakanı Tony Blair, Irak’taki koalisyon askerlerinin "işlerini bitirene kadar orada kalması gerektiğini" söyledi. 
     Blair, AP’ye verdiği özel demeçte, Irak’taki çatışmayı "güvenliklerini etkileyen büyük bir savaş" olarak niteleyerek, "bu, hayati derecede önemli. Eğer Irak’ta bu isyancıları ve teröristleri yenersek, ki onları ancak Irak halkı ile birlikte yenebiliriz, dünya ölçeğinde terörizm ve isyanı yenmiş oluruz" dedi. 
     Blair, teröristlerin ele geçirmeleri durumunda nükleer silahları kullanacaklarını belirterek, "11 Eylül’den sonra benim için risk dengesi değişti. Bu kişilerin nükleer, kimyasal veya biyolojik silahları elde etmeleri durumunda, muhtemelen bu silahları kullanacakları fikrini benimsedim" dedi. 
     Blair, "11 Eylül her şeyi değiştirdi, tehditlerle uğraşma politikamızı değiştirdi" diye konuştu. 
     
</TEXT>
</DOC>
