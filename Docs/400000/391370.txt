<DOC>
<DOCNO> 391370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun38.html </URL>
<DATE> 2005/11/01/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
ABD'nin, yardım helikopterine RPG saldırısı iddiasını Pakistan yalanladı 
</HEADLINE>
<TEXT>

     Amerikalılar, Pakistan'da depremzedelere yardım dağıtan bir Amerikan helikopterine RPG saldırısı yapıldığını açıkladılar, Pakistan ordusu ise böyle bir saldırının olmadığını bildirdi. 
     Amerikan ordusundan yapılan açıklamada, helikoptere Keşmir'deki Kontrol Hattı'nın yakınındaki Çakothi kasabası üzerinde uçarken ateş açıldığı belirtildi. 
     Açıklamada, yardım dağıtmakta olan CH-47 tipi helikoptere saldırının bir RPG ile yapıldığının sanıldığı ancak helikopterin vurulmadığı, mürettebatıyla üssüne geri döndüğü bildirildi. 
     Amerikalı yetkililer, saldırıyı kimlerin yapmış olabileceği konusunda bilgi vermediler. 
     Pakistan ordu sözcüsü Şevket Sultan ise böyle bir saldırının yapıldığından şüphe duyduğunu belirterek, helikopterin uçtuğu yerin yakınında dinamitlerle yol açma çalışması yapıldığını hatırlattı. Sultan, yol çalışmasındaki patlamanın büyük bir dumana yol açtığını, pilotun bunu saldırı olarak algılamış olabileceğini söyledi. 
     Sultan, askerlerin görgü tanıklarıyla da görüştüklerini ve hiç kimsenin bir roket saldırısından söz etmediğini belirtti. 
     
</TEXT>
</DOC>
