<DOC>
<DOCNO> 375754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko38.html </URL>
<DATE> 2005/09/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Turkcell İran Telekomünikasyon Bakanlığı süre tanıdı 
</HEADLINE>
<TEXT>

     Turkcell İletişim Hizmetleri A.Ş'nin İrancell Konsorsiyumu aracılığıyla dolaylı olarak iştirak ettiği İran 1. özel GSM operatörü ihalesinin sonuçlandırılması ile ilgili olarak, İran Telekomünikasyon Bakanlığı 21 Kasım 2005 tarihine kadar süre tanıdı. 
     Turkcelll'den Borsa'ya gönderilen açıklamada, şirketin İran piyasasına olan inancını sürdürdüğü ve gerekli uygun koşulların sağlanması yönünde çalışmalarını yürüttüğü belirtilerek, ''İran parlamento kararı çercevesinde, şirketimiz için İrancell Konsorsiyumu içinde öngörülen yüzde 49'luk pay konusunda gerekli mutabakat sağlanmıştır'' denildi. 
     Bu kapsamda şirket yönetiminin, Yönetim Kurulu'nun aldığı karar çerçevesinde hareket ederek, İran yetkilileriyle gerekli görüşmelerde bulunduğu ve İrancell Konsorsiyumu'nun oluşturulması amacıyla şu aşamada gerekli dokümanları ilgili Bakanlık yetkililerine teslim ettiği belirtilen açıklamada, şunlar kaydedildi 
     ''Teslim edilen dokümanlarda, İrancell Konsorsiyumu içinde şirketimiz için öngörülen yüzde 49'luk payı için gerekli mutabakatın sağlandığı ancak, yeni oluşan konsorsiyum yapısı içinde, East Asian Consortium B.V'nin İrancell Konsorsiyumu'nda sahip olduğu yüzde 70'lik payın yüzde 49'a düşürülmesi nedeniyle ortaya çıkan yüzde 21'lik İrancell ortaklık payının, İran devlet bankası Bank Melli'ye devir edilmesi ve bu payın İrancell şirketinin faaliyetinden üç yıl sonra halka arz edilmesi konusunun taraflar arasında anlaşmaya bağlanması ve ayrıca bu mutabakatın mevcut diğer bütün anlaşmalara yansıtılması gerektiği belirtilmiştir. 
     Şirketimizin İrancell Konsorsiyumu aracılığıyla dolaylı olarak iştirak ettiği İran 1. özel GSM operatörü ihalesinin sonuçlandırılması ile ilgili olarak İran Telekomünikasyon Bakanlığı 21 Kasım 2005 tarihine kadar süre tanımıştır. Şirketimiz yerel ortakları ile birlikte tanınan süre içinde İran GSM ihalesi projesinin zamanında tamamlanması için gereken en iyi gayreti gösterecektir.'' 
     
</TEXT>
</DOC>
