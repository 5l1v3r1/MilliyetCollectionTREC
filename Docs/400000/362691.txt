<DOC>
<DOCNO> 362691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun30.html </URL>
<DATE> 2005/07/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İngiltere'de Müslümanlara yakın takip 
</HEADLINE>
<TEXT>

     
     Metin Güneş CNN TÜRK Londra 
     
İngiltere’de özel istihbarat birimleri, ülkenin dört bir yanındaki Müslümanları izlemeye alacak. 
     Böylece Müslüman toplumlar içindeki aşırı uçların durumu hakkında istihbarat toplanacak. 
     İngiltere'de yayımlanan The Guardian gazetesi 'Müslüman Temas Birimleri' adı verilen özel ekiplerin Yorkshire bölgesi ve İngiltere’nin kuzey-batı bölgeleri ile Midlands bölgesinde faaliyet göstereceğini yazdı. 
     Londra saldırıları sonrası polis, Müslüman toplumlar içinde olup bitenler hakkında 'az' istihbarat elde edebildiğini itiraf etmiş ve bu durumun acilen iyileştirilmesi gerektiğini vurgulamıştı. 
     Polis ve İçişleri Bakanlığı, Londra’da faaliyet halinde olan Müslüman Temas Grubu’nun daha önce genç İngiltere vatandaşlarının aşırı uçlar tarafından yapılan cihat çağrılarına katılmasını önlediğini söyledi. 
     
     Özel birimler ilk somut önlem 
     Özel birimlerin oluşturulması Londra saldırıları sonrası terörle mücadele için alınan ilk somut önlem olacak. Dün İngiltere’de yaşayan ılımlı Müslümanların liderleri ile görüşen Başbakan Tony Blair, aşırı uçlara karşı kurulacak bu yeni birim için onay vermişti. 
     Bölgelerindeki İslami cemaatlerin dinamikleri hakkında ayrıntılı bilgi sahibi olacak olan Özel Şube birimlerinin lisan bilmeleri de amaçlanıyor. Bu birimlerin yapacağı görevler ise şöyle 
     Müslüman cemaatleri İslam karşıtı saldırılardan korumak Müslüman cemaatlerin aaliyetleri hakkında istihbarat toplamak Aşırı uçlar hakkında toplanan ipuçları ya güvenlik servislerine aktarılacak ya da direkt olarak polise verilecek. 
     
     'Saldırılarla ilgili bir kişi yakalandı' iddiası 
     İngiltere'nin başkenti Londra'da 7 temmuzda düzenlenen bombalı saldırılarla ilgili soruşturma ise devam ediyor. 
     Pakistanlı istihbarat kaynakları, saldırılarla bağlantısı olduğu sanılan İngiltere vatandaşı bir Müslümanın yakalandığını duyurdu. Kaynaklar, Lahor'da gözaltına alınan bu kişinin kimliğini Harun Reşid Esvad olarak açıkladı. 
     Associated Press'e açıklama yapan bir istihbarat yetkilisi de Londra saldırılarıyla doğrudan bağlantısı olan önemli bir kişiyi ele geçirdiklerini söyledi. 
     
     Pakistan'dan yalanlama 
     İstihbarat kaynaklarından biri, Esvad'ın beline sardığı patlayıcılarla dolaştığını ve İngiliz pasaportu taşıdığını söyledi. Reşid Harun Esvad isminin, ABD istihbarat verilerinde, El Kaide ile bağlantılı olan bir kişi olarak yer aldığı belirtiliyor. 
     Pakistan Enformasyon Bakanı Şeyh Raşid Ahmet ise Harun Reşid adında birini yakalamadıklarını kaydederek, istihbarat kaynaklarının açıklamasını yalanladı. 
     İngiltere'nin başkenti Londra'da 7 temmuzda üç metro istasyonu ile bir otobüse düzenlenen bombalı saldırılarda 50'den fazla kişi ölmüş, 700'ü aşkın kişi de yaralanmıştı. 
     Saldırıların ardından Avrupa ülkelerinin hemen hemen hepsi terör olaylarına karşı önlemlerini artırdıklarını duyurmuştu. Londra sokaklarını kana bulayan saldırıları El Kaide'ye bağlı Ebu Hafs El Mısri Tugayları isimli bir örgüt üstlenmişti. 
     
</TEXT>
</DOC>
