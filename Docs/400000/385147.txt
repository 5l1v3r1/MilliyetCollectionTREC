<DOC>
<DOCNO> 385147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur39.html </URL>
<DATE> 2005/10/08/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
GEA ekibi deprem bölgesine gitti 
</HEADLINE>
<TEXT>

     Yeni Yüksektepe Arama Kurtarma Ekoloji Grubu GEA, İslamabat'ın yaklaşık 100 kilometre kuzey doğusunda meydana gelen depremde arama-kurtarma çalışmalarına katılmak üzere bölgeye gitti. 
     THY'ye ait uçakla Karaçi'ye giden GEA ekibinde 2'si sağlık görevlisi 8 kişi bulunuyor. 
     GEA Koordinatörü Umut Dinçşahin, Ankara'dan da 4 kişilik bir GEA ekibinin, Sivil Savunma ve Acil Durum Yönetimi Genel Müdürlüğü koordinatörlüğünde sivil savunma ekipleriyle yola çıkacağını söyledi. 
     Dinçşahin, ekibin beraberinde arama kameraları, ses dinleme cihazları, kurtarma ve medikal ekipmanlar götürdüğünü kaydetti. 
     Ekibin İslamabat ve Keşmir'e gideceğini ifade eden Dinçşahin, burada yetkililerle yapılacak görüşmeden sonra hareket planının belirleneceğini anlattı. 
     Bu arada, Pakistan Konsolosluğu'ndan bir vize görevlisi, Atatürk Havalimanı'na gelerek, ekibin vize işlemlerini burada gerçekleştirdi. 
     
</TEXT>
</DOC>
