<DOC>
<DOCNO> 376835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur24.html </URL>
<DATE> 2005/09/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Su kesintisi ameliyat erteletti 
</HEADLINE>
<TEXT>

     Çanakkale’deki arıtma tesislerindeki bakım nedeniyle, kentin bazı kesimlerine yarın öğle saatlerine kadar su verilemeyecek. Kesinti nedeniyle Devlet Hastanesi’nde yapılması planlanan ameliyatlar ertelendi. 
     Edinilen bilgiye göre, Cevatpaşa, İsmetpaşa, Fevzipaşa, Kemalpaşa, Namık Kemal ve Esenler mahallelerini besleyen ana su depoları ile arıtma tesisinde yapılacak bakım ve onarım çalışmaları nedeniyle, söz konusu mahallelere yarın öğle saatlerine kadar su verilemeyeceği bildirildi. 
     Çanakkale Devlet Hastanesi Başhekimi Dr. Orhan Talu, AA muhabirine yaptığı açıklamada, kentin büyük bölümündeki su kesintisinin hastanede bugün yapılması planlanan ameliyatları da etkilediğini söyledi. 
     Acil durumu bulunan hastalar dışındaki ameliyatların Pazartesi gününe ertelendiğini belirten Dr. Talu, kesintinin sona ermesinin ardından operasyonların planlanan şekilde süreceğini kaydetti. 
     Çanakkale Belediyesi yetkilileri ise su kesintisinin yarın öğle saatlerinde sona ereceğini belirtti. 
     
</TEXT>
</DOC>
