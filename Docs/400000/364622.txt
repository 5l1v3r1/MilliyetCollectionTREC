<DOC>
<DOCNO> 364622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun10.html </URL>
<DATE> 2005/07/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiliz holigana Bulgaristan'da 15 yıl hapis... 
</HEADLINE>
<TEXT>

     Bulgaristan'ın Varna kentinde bir İngiliz holiganının, cinayete teşebbüs suçlamasıyla yargılandığı davada 15 yıl hapis cezasına çarptırıldığı bildirildi. 
     Varna Bölge mahkemesindeki davada, Liverpool doğumlu 19 yaşındaki Michael Sheelds'in, 30 Mayıs 2005'te Zlatni Pyasatsi tatil merkezinde 4 kiloluk bir taşla Bulgar barmen Martin Georgiev'i 26 öldürmeye teşebbüsten suçlu bulunduğu açıklandı. 
     Cezası açıklanınca ağlamaya başlayan holiganın ayrıca, attığı taşla kafatasını kırdığı Georgiev'e 200 bin leva 100 bin avro tazminat ödemesi kararlaştırıldı. 
     Sheelds ve beraberindekiler, mayıs ayında İstanbul'da Liverpool ile Milan takımları arasında oynanan Şampiyonlar Ligi final maçını televizyonda izledikten sonra bulunduğu barda şişe kırıp, diğer müşterileri rahatsız etmeye başlamıştı. 
     Mahkeme salonunda 30 ayrı görgü tanığının verdiği ifadeye göre, İngiliz arkadaşları ile de kavga eden Sheelds, bar dışına çıkarıldı. Olay sırasında bardan çıkıp, kavgaya önlemek amacıyla müdahale etmeye çalışan barmen Georgiev, İngilizler tarafından yere çökertildi. Sheelds, eline 4 kilogramlık bir taş alıp, Georgiev'in başını ezmeye çalıştı. Ağır yaralı olarak hastaneye kaldırılan Georgiev, ameliyatla kurtarılırken, mahkemede sunulan sağlık raporundan darbe sonucu kafatasından 5 santimetrekarelik kemik parçasının eksik olduğu belirtildi. 
     Sheelds'in avukatı Veselin Zapryanov, mahkeme kararı için temyize gideceklerini bildirdi. 
     
</TEXT>
</DOC>
