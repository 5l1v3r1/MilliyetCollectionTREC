<DOC>
<DOCNO> 365379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko30.html </URL>
<DATE> 2005/07/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gül Siyasetçilerin beceriksizliğinin bedelini işçi ve işveren ödedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'deki siyasetçilerin beceriksizliğini, Türkiye'yi istikrarsızlığa sokmanın bedelini işçi ve işverenlerin ödediğini belirtti. 
     Gül, Kayseri 1. Organize Sanayi Bölgesi'nde OSB yapımı tamamlanan 41 fabrikanın hizmete açılışında yaptığı konuşmada, Türkiye'de genellikle toplu konutların, kooperatiflerin temelinin atıldığını, ancak, geçen yıl Kayseri OSB'de toplu fabrikaların temelini attıklarını ve bugün de binlerce insanın çalışacağı söz konusu fabrikaların açılışlarını yaptıklarını kaydetti. 
     Kayseri OSB'de büyük bir olayı gerçekleştirdiklerini ifade eden Bakan Gül, şöyle devam etti 
     ''Eskiden sadece biri ikisi için bir araya geliniyordu. Şimdi bunlar çok olağan sıradan hale geldi. 3 yıl önce buralarda çalışanların da ne acılar çektiğini biliyoruz. Bugün çok şükür hükümetimizin programlı, istikrarlı, uzun görüşlü politikaları, ciddi ekonomik politikaları, makro ekonomik dengeleri, uzun vadeli planlarının neticesinde bugünlere geldik. Bunun değerini iyi bilmemiz gerekiyor. 
     Yapılanlar takdir edildiği sürece sizin heyecanınız, şevkiniz nasıl artıyorsa, bizim heyecanımız ve şevkimiz de o kadar artıyor. Neredeyse hiç birimiz, başbakanımız, bakanlarımız, evimizde yataklarımızda nadir günler geçiriyoruz. Gece gündüz koşturuyoruz.'' Her şeyin şeffaf bir şekilde yapıldığını, eskiden yapılan şikayetlerin şimdi konu olmadığını belirten Gül, şunları söyledi 
     ''Şikayetler daha çok beklentilerle ilgili. Bunlar da muhakkak haklıdır. Ne yazık ki, Türkiye'deki siyasetçilerin beceriksizliğini, Türkiye'yi istikrarsızlığa sokmanın bedelini işçi kardeşlerim, işveren kardeşlerim ödedi. Gece gündüz çalışıyoruz, doğru işler yapıyoruz. Kısa vadede çıkarımıza da olsa yapmıyoruz, uzun vadede işler yapıyoruz. Önümüzdeki yıllar çok daha parlak olacak. Buradan çok daha büyük fabrikalar yükselecek. Bunları Kayseri'de yaşamaktan ayrıca mutluluk duyuyorum. Geçen yıl burada bu temeller atılınca bütün Türkiye'ye heyecan gelmişti. Herkes oturup sıkıntıları konuşuyordu. Konuşmaya devam edeceğiz ama bir taraftan da yatırıma devam edeceğiz. Kayseri buna güzel bir örnek verdi.'' 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da, çalışkanlığı, cesareti, alınteri ve vizyonuyla Kayseri'nin, Türkiye ekonomisinin gelişmesinde çok özel yere sahip olduğunu kaydetti. 
     Bir yıl önce temeli atılan fabrikaların açılışını şimdi hep birlikte yaptıklarını belirten Hisarcıklıoğlu, üstelik Kayserili müteşebbislerin bu yatırımları Teşvik Kanunu kapsamına girmedikleri halde gerçekleştirdiklerini bildirdi. 
     Kayseri'nin bu kadar çok girişimciyi yetiştiren ticari zihniyetini bütün Türkiye'nin örnek alması gerektiğini kaydeden Hisarcıklıoğlu, ''Zira biz Kayserililer sadece çalışmayı ve kazanmayı değil, kazandığımızı da yeni yatırımlara dönüştürmeyi biliriz'' dedi. 
     Siyasi ve ekonomik istikrarı tesis ederek müteşebbisilerin bu atılımları gerçekleştirmesinde büyük pay sahibi olan hükümete ve Başbakan Erdoğan'a teşekkür eden Hisarcıklıoğlu, şunları söyledi 
     ''Yürekten inanıyoruz ki hükümetimizin önümüzdeki dönemde vergi, sosyal güvenlik, bankacılık ve enerji alanların yapısal reformları tamamlamasıyla Türk özel sektörü daha da gelişecek, Türk ekonomisi şaha kalkacaktır. 
     Türkiye'nin gelişmesinde ve istihdam ve sorununun çözümünde tek bir model var. Bu model yatırım ve üretimden geçmektedir. Türk müteşebbisleri olarak geçen yılki olanaklarımızla ancak 45 milyar dolar yatırım yapabildik. Ama Türkiye'nin en azından 5 milyon işsizine iş bulabilmesi için en az 250 milyar dolar daha yatırıma ihtiyacı var. Bunun için de yabancı sermayenin Türkiye'ye gelmesi lazım. Burada birinci öncelik bürokrasinin azaltılmasıdır. Siz de her platformda bürokrasiden şikayet ediyorsunuz. Önümüzdeki dönemde bu bürokrasinin azaltılması noktasında hükümetimizin daha etkin görev yaparak, bürokrasinin aşılmasını sağlayacaklarına inanıyorum.'' Kayseri OSB Yönetim Kurulu Başkanı Ahmet Hasyüncü ise, Anadolu'nun müteşebbis insanlarının, önü açılınca çok büyük işler başarabileceklerine inanarak yola çıktıklarını belirtti. 
     Geçen yıl 101 fabrikanın temelini atmak için yola çıktıklarını ancak, 139 fabrikanın temelini attıklarını ifade eden Hasyüncü, 5 yılda bin tesis, 75 bin çalışan ve 5 milyar dolar ihracat hedeflediklerini kaydetti. 
     KAYSO Başkanı Mustafa Boydak da yaptığı konuşmada, hükümetin reform çalışmalarının devam etmesini beklediklerini ifade etti. 
     Bankacılık sektörünün sorunları olduğunu dile getiren Boydak, ''Aracılık maliyetleri yüksek. Sizin maliyetlerin düşürülmesine ilişkin talimatlarınız oldu ama, hala adım atılamadı. KOBİ'lerimiz bunlardan yararlanamıyor. Sanayinin sorunlarını gidermek için takım arkadaşlarınıza talimat vermenizi bekliyoruz. Yabancı sermaye konusundaki duruşunuzu takdir ediyoruz. Türkiye'nin gelişmesi için yabancı sermayenin önündeki engellerin kaldırılmasının doğru olacağını düşünüyoruz'' diye konuştu. 
     Törene, Bayındırlık ve İskan Bakanı Faruk Nafiz Özak, Enerji ve Tabi Kaynaklar Bakanı Hilmi Güler, TBMM Başkan Vekili Sadık Yakut, AK Parti Grup Başkan Vekili Salih Kapusuz, milletvekilleri, sanayiciler ve işadamları katıldı. 
     
</TEXT>
</DOC>
