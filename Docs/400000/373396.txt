<DOC>
<DOCNO> 373396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo20.html </URL>
<DATE> 2005/08/27/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Engellilerden Ağrı Dağı'na zafer tırmanışı... 
</HEADLINE>
<TEXT>

     Artvin Zihinsel Engelliler Derneği’nden 4’ü engelli 8 kişi, 30 Ağustos Zafer Bayramı etkinlikleri kapsamında Büyük Ağrı Dağı’na tırmanışa başladı. 
     Artvin Zihinsel Engelliler Derneği Başkanı Hatice Nur Ersöz, AA muhabirine yaptığı açıklamada, Büyük Ağrı Dağı’na "Zirveye Adım Adım" sloganıyla tırmanış gerçekleştirecek olmanın heyecanını yaşadıklarını belirterek, amaçlarının azim ve kararlılık gösterilmesi durumunda engellilerin de engelleri aşabileceğini göstermek olduğunu söyledi. 
     Tırmanışa 1 bedensel, 1 görme, 1 zihinsel, 1 de işitsel engelliyle birlikte 8 kişinin katıldığını anlatan Ersöz, tırmanışın ilk gününde 3 bin 200, yarın da 4 bin 800 metrede kamp kuracaklarını belirterek, 29 Ağustos’ta zirve yapacaklarını bildirdi. 
     Büyük Ağrı Dağı’nın zirvesine tırmanışın 4 farklı engel grubuyla ilk kez gerçekleştirildiğini ifade eden Ersöz, "Tırmanış bu nedenle büyük önem arzediyor. 4 farklı engellinin azmiyle Türk Bayrağı’nın zirvede dalgalanmasını sağlayacağız" dedi. 
     
</TEXT>
</DOC>
