<DOC>
<DOCNO> 384535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy24.html </URL>
<DATE> 2005/10/06/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Gürcistan Başbakanı Nogaideli, İstanbul'da... 
</HEADLINE>
<TEXT>

     Gürcistan Başbakanı Zurab Nogaideli, Gürcistan'da hayata geçirilen reformlar sonucunda yatırımlar için gerekli ortamın oluşturulduğunu belirterek, ''Biz, Türk iş çevrelerinin, özellikle Gürcü kökenliler başta olmak üzere, ekonomimizde ve özelleştirme sürecimizde yer almalarını istiyoruz'' dedi. 
     Türkiye'yi ziyaret eden Nogaideli onuruna, Türk-Gürcü Eğitim ve Kültür Vakfı'nca Conrad Oteli'nde bir resepsiyon verildi. 
     Resepsiyonda konuşan Zurab Nogaideli, Türkiye'de yaşayan Gürcü kökenli vatandaşların Gürcistan ile de bağlantılarını sürdürdüklerini kaydederek, ''Siz, iki ülkeyi birleştiren önemli bir köprü oluşturuyorsunuz. Bu, iki ülke ilişkilerinin gelişmesi için son derece önemli'' dedi. 
     Türkiye'de yaşayan Gürcülerin Gürcistan'ın yeniden inşa sürecinde yer alması gerektiğini vurgulayan Nogaideli, şunları kaydetti 
     ''Gürcistan'da hayata geçirilen reformlar sonucunda yatırımlar için gerekli ortam oluşturuldu. Biz, Türk iş çevrelerinin, özellikle Gürcü kökenliler başta olmak üzere, ekonomimizde ve özelleştirme sürecimizde yer almalarını istiyoruz.'' Nogaideli, Güney Gürcistan'da altyapı iyileştirme çalışmaları yaptıklarını, bu çerçevede 2010 yılında bir sınır geçişi daha açılacağını bildirerek, bu geçişin Ardahan ili ile Gürcistan arasındaki ilişkilere ivme kazandıracağını söyledi. 
     Türkiye'deki Gürcülerin kültürel gelişimi için Türk Hükümeti'nin katkılarından dolayı müteşekkir olduklarını ifade eden Nogaideli, özellikle genç kuşakların dillerini korumaları ve Türk-Gürcü kültür merkezinin kurulması için gösterilen çabaların kendileri için çok önemli olduğunu vurguladı. 
     
     VAKIF BAŞKANI GÖKYİĞİT 
     Türk-Gürcü Eğitim ve Kültür Vakfı Başkanı Nihat Gökyiğit de Türkiye'nin komşuları arasında Gürcistan'ın en güvenilir dost ve kardeş ülke olduğunu belirterek, ''Tarihi, kültürel ilişkilerimiz, akrabalık bağlarımız olan Gürcistan'ın bağımsızlığını en büyük coşkuyla Türkiye karşılamıştı. Gürcistan Avrupa ve dünyaya, Türkiye doğuya açılırken iki ülke arasındaki ilişkilerin geliştirilmesi çok büyük önem taşımaktadır. İlişkilerimizi geliştirmede biz sivil toplum kuruluşları olarak üzerimize düşen görevleri yapma gayreti içerisindeyiz'' diye konuştu. 
     Gökyiğit, dostluk ve dayanışmayı artırmak amacıyla iki ülke arasındaki eğitim, sağlık, kültür, ekonomi, bilim, spor gibi alanlarda faaliyetler gösterdiklerini ve bu konularda çalışanları desteklediklerini ifade ederek, Nogaideli'nin ziyaretinin iki ülke ilişkilerini daha da geliştirmesi dileğinde bulundu. 
     Gürcistan'ın Ankara Büyükelçisi Grigol Mgaloblishvili, İstanbul Başkonsolosu Zviad Kvaçantiradze ve Gürcü Katolik Kilisesi Vakfı Başkanı ve Cemaat Lideri Simon Zazadze ile Gürcü asıllı Türk vatandaşların kurduğu çeşitli dernek ve vakıfların temsilcilerinin de yer aldığı resepsiyonda, Gölcük Kafkas Kültür ve Dayanışma Derneği folklor ekibi de Gürcü halk danslarından örnekler sundu. 
     
</TEXT>
</DOC>
