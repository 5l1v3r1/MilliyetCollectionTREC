<DOC>
<DOCNO> 374149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo38.html </URL>
<DATE> 2005/08/30/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Samsunspor'da transfer çalışmaları sürüyor... 
</HEADLINE>
<TEXT>

     Samsunspor, Brezilya’nın Vasco takımında forma giyen libero Marciel Fluminese ve Marilia takımında forma giyen Rafael Maques ile 3 yıllık sözleşme imzaladı. 
     Nuri Asan Tesisleri’ndeki imza törene katılan Samsunspor Kulübü Başkanı Adnan Ölmez, yeni transferlerin bu zamana kadar Brezilya’dan alınan en az riskli oyuncular olduğunu söyledi. 
     Bu oyuncularla hücum hattı ve orta sahada takımın yaşadığı sorunların giderildiğini ifade eden Ölmez, şunları söyledi 
     "Takımda santrfor ve orta sahada oyunculara ihtiyaç vardı. 
     Brezilya’dan yaptığımız iki iyi transfer ile bu bölgelerimizin açıklarını kapattığımızı düşünüyoruz. Yerli transferde ise Trabzonspor’da forma giyen Mehmet Yılmaz ile her konuda anlaştık. 
     Kulübü de bu oyuncunun transfer edilmesi halinde öncelikli olarak Samsunspor’da oynaması taraftarı. İstanbulsporlu Aytekin’le de görüşmelerimiz sürüyor. Bu oyuncu ile anlaştık yalnız kulübü ile futbolcu takası konusunda görüşüyoruz." 
     
     FENERBAHÇE’YE SİTEM 
     Adnan Ölmez, geçen hafta Fenerbahçe ile oynadıkları karşılaşma öncesi kulüp yöneticilerinin davranışlarını yadırgadıklarını söyledi. 
     "İnsanlık dışı bir davranışla karşı karşıya kaldık. Yönetim Kurulu’ndaki arkadaşlarımla birlikte 35 dakika bekletildikten sonra taraftar tacizleri ile stada girebildik" diyen Ölmez, bu davranışın sebebini sorduklarında ise "bu durumun kendileri için olağan olduğu" yanıtını aldıklarını anlattı. 
     Ölmez, İstanbul’da gördükleri davranıştan üzüntü duyduklarını ifade ederek, Samsun’daki karşılaşmada Fenerbahçe yöneticilerini benzer şekilde ağırlayacaklarını bildirdi. 
     
</TEXT>
</DOC>
