<DOC>
<DOCNO> 389452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun27.html </URL>
<DATE> 2005/10/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Karamanlis, 'yakında' Türkiye'de... 
</HEADLINE>
<TEXT>

     Yunanistan Dışişleri Bakanı Petros Molivyatis, Başbakan Kostas Karamanlis'in yakında Türkiye'yi ziyaret edeceğini, ancak tarihin henüz belli olmadığını söyledi. 
     Molivyatis, Yunanistan Cumhurbaşkanı Karolos Papulyas ile dış politika konulu görüşmesinden sonra gazetecilere bir açıklama yaptı. 
     Papulyas'a ''Makedonya sorunu'' ve Türkiye'nin AB sürecine ilişkin bilgi verdiğini söyleyen Molivyatis, sorular üzerine Karamanlis'in yakında Türkiye'yi ziyaret edeceğini kaydetti. 
     Molivyatis, ''Ziyaret yakında gerçekleşecek, ancak kesin tarih henüz belirlenmedi. Bu ziyaret, sayın Başbakan'ın programı içindedir'' dedi. 
     Yunan basını, Türk basınını kaynak göstererek, Karamanlis'in Türkiye ziyaretini 25 kasımda yapacağını yazmıştı. 
     
</TEXT>
</DOC>
