<DOC>
<DOCNO> 397805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun16.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay Başkan Rakı satışını artırıyorum 
</HEADLINE>
<TEXT>


UĞUR ADUTALP Tekirdağ DHA 

Tekirdağ'ın kurtuluş günü resepsiyonunda içki servisi yaptırmayan ve Atatürkçü Düşünce Derneği'nin belediyeye ait salondaki Cumhuriyet yemeğine de "içkili" diye izin vermeyen AKP'li Belediye Başkanı Ahmet Aygün ile Vali Ahmet Özyurt ve Askerlik Dairesi Başkanı Kıdemli Albay Levent Ertürk arasında ilginç bir rakı sohbeti yaşandı. 
Aygün, Öğretmenler Günü için dün Vilayet binası önünde yapılan törene geç kalınca Vali Özyurt, "Başkan cezalısın, geç kaldığın için buradaki herkese rakı ısmarlayacaksın" dedi. Başkan Aygün, bu sözlere gülümsemekle yetindi. Bu sırada söze giren Askerlik Daire Başkanı Ertürk, Aygün hakkında Milliyet'te önceki gün çıkan habere atıfta bulanarak, "Başkan, Tekirdağ rakısı ile meşhurdur. Rakı konusunda yine gündemdesin" dedi. Bu sözlere de gülen Aygün, "Rakının satışını artırıyorum, fena mı" karşılığını verdi. 



</TEXT>
</DOC>
