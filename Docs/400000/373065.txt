<DOC>
<DOCNO> 373065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko04.html </URL>
<DATE> 2005/08/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hazine zorlu Ağustos'u 1.6 puanlık faizle atlattı... 
</HEADLINE>
<TEXT>

     Hazine 17.2 milyar YTL ile bu yılın aylık bazda en yüksek borç ödemesini yaptığı zorlu ağustos ayını faiz oranlarını 1.6 puan artırarak atlattı. 
     ANKA’nın, Hazine’nin YTL cinsinden iskontolu ve diğer tahvil ve bono ihalelerinde piyasadan yaptığı borçlanma tutarları ve ortalama yıllık bileşik faiz oranlarını dikkate alarak yaptığı hesaplamaya göre, ağustostaki beş ayrı ihalenin ortalama yıllık bileşik faizi yüzde 17.6 olarak gerçekleşti. Bu oran temmuzda yüzde 16 olarak gerçekleşmişti. Ağustosta yaşanan 1.6 puanlık artışta piyasa koşullarından çok Hazine’nin temmuza göre daha uzun vadeyle borçlanması belirleyici oldu. Temmuzda 380 güne kadar kısalan borçlanmanın ortalama vadesi ağustosta 795 güne kadar uzadı. Tek başına iskontolu ihalelerin ortalama faizi ise yüzde 16.1’le temmuzda göre sadece 0.1 puan artış gösterdi. 
     Hazine 14.3 milyar YTL’si iç olmak üzere toplam 17.4 milyar YTL’lik borç ödemesi yaptığı temmuzda iç borçlanma ihalelerinde net olarak 13.2 milyar YTL’lik borçlanma gerçekleştirdi. Borçlanmanın 10.6 milyar YTL’si piyasadan, 2.5 milyar YTL’si ise kamu kurum ve kuruluşlarından yapıldı. 
     Ağustos ayı borçlanması martta yapılan 14.7 milyar YTL’lik borçlanmadan sonra bu yılın ikinci en yüksek aylık borçlanmasını oluşturdu. 
     
     90.7 MİLYAR YTL’LİK BORÇLANMA 
     Bu arada Hazine bu yıl içerisinde YTL cinsinden ihaleler yöntemiyle toplam 90.7 milyar YTL’lik iç borçlanma gerçekleştirdi. Borçlanmanın 10.2 milyar YTL’si kamu kuruluşlarından yapılırken, piyasadan alınan borç ise 80.5 milyar YTL oldu. 
     Bu dönemdeki borçlanmanın ortalama faizi ise yüzde 18.2 olarak hesaplandı. Borçlanmanın ortalama vadesi ise 706 güne kadar çıktı. 
     
     REEL FAİZ DE YÜKSELDİ 
     Bu arada uzun bir aradan sonra temmuzda yüzde 9’a kadar gerileyen iç borçlanmanın reel faizi ise ağustosta yeniden yüzde 10.4’e kadar yükselmesi dikkat çekti. Gelecek bir yıllık döneme ilişkin enflasyon beklentisi ise Hazine’nin iç borçlanma ihalelerinin ortalama yıllık bileşik faizi dikkate alınarak hesaplanan iç borçlanmanın reel faizi bu yıl ocak ayında yüzde 13.3 düzeyinde bulunuyordu. Şubatta yüzde 9.3’e indikten sonra martta yüzde 10.3, nisan ve mayısta yüzde 10.2 olan yıllık bileşik reel faiz temmuzda yüzde 9’la 
     şimdiye kadarki en düşük düzeyine inmişti. 
     
     GERÇEKLEŞEN REEL FAİZ YÜZDE 19.3 
     Bu arada geçen yıl temmuz ayında Hazine’ye yüzde 16.4’lük reel faiz beklentisiyle bir yıl borç verenler bu 
     yıl temmuzda yüzde 19.3 oranında reel faiz elde ettiler. 
     Gerçekleşen reel faizin bu ölçüde yüksek olmasında iç politik gerginlikler ve IMF ile ilişkilerdeki belirsizlik nedeniyle geçen yıl mayıs, haziran ve temmuz aylarında iç borçlanma faizlerinin yüksek seyretmesi belirleyici oldu. 
     Yıllık enflasyonun da beklentilere göre daha hızlı düşerek bu yıl temmuz sonunda yüzde 7.82’ye kadar inmesi reel getirileri önemli ölçüde büyüttü. 
     
</TEXT>
</DOC>
