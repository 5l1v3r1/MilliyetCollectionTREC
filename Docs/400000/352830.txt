<DOC>
<DOCNO> 352830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/yas11.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jules Verne anısına 5 kitap bir arada 
</HEADLINE>
<TEXT>


Yazar Jules Verne'in ölümünün 100. yılı nedeniyle, yazarın beş eserini bir arada sunan "Düşlerin Efendisi" isimli kitap yayımlandı 

YASEMİN BAY 

Bilimkurgunun babası olarak nitelendirilen ünlü Fransız yazar Jules Verne, ölümünün 100. yılında Türkiye'de de anılıyor. İthaki Yayınları, yazarın bugüne kadar yayımladığı eserler arasından seçerek 5 temel kitabı bir araya getirdiği tek ciltlik "Düşlerin Efendisi" isimli kitabı okuyucuya sundu. 

6 yazardan öykü 
1128 sayfadan oluşan kitapta, yazarın ilk romanı "Balonla Beş Hafta", bir Jules Verne klasiği olan "Dünyanın Merkezine Seyahat", Kaptan Cousteau'nun, 'teknemin kutsal kitabı' dediği "Denizler Altında Yirmi Bin Fersah I-II" ve "İki Yıl Okul Tatili" yer alıyor. İthaki Yayınları, "Düşlerin Efendisi"nin yanı sıra "Jules Verne Kitaplığı" adı altında yazarın tüm kitaplarını yeniden ve eksiksiz metinlerle yayımlıyor. 
Öte yandan, yazarı anma etkinlikleri çerçevesinde Jules Verne adına düzenlenen öykü yarışmasında dereceye giren 6 yazarın 19 öyküsü de yine İthaki Yayınları tarafından "Hayalgücünün Merkezine Seyahat" isimli kitapta bir araya getirildi. 
Hakkında birçok efsane üretilen, UNESCO verilerine göre 100'e yakın dile çevrilmiş 60'ın üzerinde yapıtıyla Agatha Christie'den sonra dünyada en çok dile çevrilen ikinci yazar unvanına sahip olan, kitaplarını yazmadan önce evinde fizik deneyleri yaptığı söylenen, hayal gücünün sınırlarını aşan bir yazar Jules Verne. 
Hem çocuklara hem de büyüklere hitap eden eserlerinde söz ettiği bilimsel 'kehanetler'in bir bir gerçekleştiği biliniyor. Örneğin, onun ürünü olan Nautilius adlı denizaltı, daha sonra ilk gerçek nükleer denizaltıya ismini verdi, "Ayın Çevresinde Seyahat"ten yıllar sonra aya gidildi. Yazar, 1905'teki ölümüne kadar 65 kitap yazdı. 
Ölümünü izleyen ilk 50 yılda Fransız ve dünya edebiyatındaki yeri 'çocuk öyküleri yazarı' olarak belirlenen Verne'e olan ilgi, 1950'lerden sonra Michel Butor, Roland Barthes, Michel Foucault, Michel Serres, Jean Chesneaux gibi Fransa'nın etkili eleştirmen, yazar ve düşünürlerinin, onun yapıtlarını önemseyen yazılar yayımlamalarından sonra canlandı. 




</TEXT>
</DOC>
