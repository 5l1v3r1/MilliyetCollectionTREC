<DOC>
<DOCNO> 376901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/dunya/axdun01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere tam üyelik için yapılır 
</HEADLINE>
<TEXT>


Alman sağının önemli ismi Volker Rühe, Merkel'in başbakan olması halinde Türkiye'ye verilen sözleri tutacağını belirtti 

SEMİH İDİZ 


Almanya'da uzun süre Savunma Bakanlığı yapmış olan Hıristiyan Demokrat Volker Rühe, Türkiye ile AB arasında üyelik müzakerelerinin başlamamasının hem Avrupa'da, hem de Türkiye'de krize neden olacağına inanıyor. 
Halen Alman Parlamentosu Dış İlişkiler Komisyonu Başkanı olan Rühe, kapılarını Türkiye'ye kapaması halinde AB'nin sadece Müslümanlara yanlış bir mesaj göndermekle kalmayacağını, aynı zamanada Ortadoğu'daki sorunların çözümünde rol oynama şansını da yitireceğini belirtiyor. 
Ankara'da dün Başbakan Erdoğan ve Dışişleri Bakanı Gül ile görüşen Rühe, Türkiye konusunda partisi gibi düşünmediğini vurguluyor. Partisinin Türkiye'ye bakışının bazı nedenleri olduğunu söyleyen Rühe, buna karşın stratejik boyutun kaybedilmemesi gerektiğini belirterek, bugün AB hükumetlerinin hepsinin Türkiye ile üyelik müzakerelerin başlamasından yana olduklarını ifade ediyor. 

Sözler yerine getirilir 
Sorularımızı yanıtlayan Rühe, seçimleri kazanan partilerin hükümet olduklarını anımsatarak, Başbakan olması halinde Angela Merkel'in de bu sorumluluğun bilinciyle hareket edeceğine ve Türkiye'ye verilmiş olan taahhütleri yerine getireceğine inandığını belirtti. Rühe şunları söyledi 
"Bu müzakereler başlayacak ve bunların amacı tam üyelik olacak. Ancak bu müzakerelerden nasıl bir sonuç çıkar, işte o açık bir konu. Örneğin, öyle bir nokta gelebilir ki, Türkiye 'Yok bu kadarı benim için fazla' diyebilir. Veya Avrupa tarafı, 'Hayır, Türkiye kriterlere uymuyor' diyebilir. O başka." 
Rühe'ye göre, "Müzakereleri aynı anda hem üyelik için, hem de üyelikten başka bir şey için yürütmek eşyanın tabiatına aykırı." Onun için "imtiyazlı ortaklık" kavramının bir anlamı yok. 
Öte yandan, Türk tarafının da, "AB üyeliğinin birilerinin size 24 saat boyunca karışmaları anlamına geldiğini" anlaması gerektiğini vurgulayan Rühe'ye göre, CDU'da aslında Türkiye karşıtlığı yok. Avrupa'nın fazla genişlemesiyle siyasi birliğini tamamlayamayacağı korkusu var. 
Rühe ayrıca, "Kıbrıs Protokolü"nü imzalamakla Türkiye'nin müzakereler için tüm koşulları yerine getirdiğini belirtti. Fakat bu müzakerelerin başlamasıyla Ankara'dan söz konusu protokolün eksiksiz uygulanmasının isteneceğini de hatırlattı. Türkiye'nin bu açıdan yükümlülük altına girdiğini söyledi. 
Rühe bir diğer sorumuz üzerine, 21. Yüzyıl'da Avrupa'nın karşısına çıkan ve çıkacak olan tüm sorunların kaynaklandığı bölgelere yakınlığı nedeniyle Türkiye'nin Batı açısından stratejik öneminin her zamankinden çok olduğunu kaydetti. Türkiye'nin de, AB'nin sadece bir askeri ittifak olmadığını ve üyelerinden ittifak ilişkilerinin çok ötesinde beklentilerinin bulunduğunu bilmesi gerektiği söyledi. 

'Irak'a girmeyin' 
Irak konusundaki sorumuzu da yanıtlayan Rühe, o ülkedeki güvenliğin ve idarenin bir an evvel Iraklılara teslim edilmesi gerektiğini belirtti. Türkiye'nin Irak'taki otorite boşluğundan yararlanan PKK'ya karşı bir operasyon düzenlemesi halinde Avrupa'dan çok olumsuz tepkilerin geleceğini de kaydeden Rühe, şöyle konuştu 
"Anadolu'yu gezdim ve güvenlik sorunlarını biliyorum. Ama Irak'taki siyasi sürecin oturmaya başlamasıyla bu sorunun da çözüleceğine inanıyorum. Onun için, Irak'a girmemenizi güçlü bir şekilde tavsiye ederim." 


</TEXT>
</DOC>
