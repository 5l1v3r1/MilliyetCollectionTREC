<DOC>
<DOCNO> 355555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fulya sürgünleri 
</HEADLINE>
<TEXT>


Çalımbay, gönderme kararı aldığı Emre Aşık, Berkant Göktan, Tayfun Korkut, Fatih Sonkaya, Ronaldo, Juanfran, Yasin Sülün, Eser Yağmur'a, Ümraniye'nin kapılarını kapadı, alt yapıyla çalışmalarını istedi 

ORHAN YILDIRIM 


Beşiktaş Teknik Direktörü Rıza Çalımbay, kamp kadrosunu belirledi. Siyah - Beyazlı ekibin çalıştırıcısı, yeni sezon için düşünmediği Emre Aşık, Berkant Göktan, Tayfun Korkut, Fatih Sonkaya, Ronaldo, Juanfran, Yasin Sülün ve Eser Yağmur'un ise takım buluncaya kadar Fulya'daki alt yapı tesislerinde çalışabileceklerini söyledi. Çalımbay, kadro dışında gördüğü bu futbolcuları, Ümraniye'de istemediğini de ifade etti. 
Yeni sezon hazırlıklarına yarın başlayacak Siyah - Beyazlılar, ilk etapta 22 futbolcuyla antrenmanlara çıkacak. Milli takımlarda bulunan 9 futbolcunun katılımıyla bu sayı 31'e çıkacak. 
Çalımbay, PAF Takımı'dan Mehmet Sedef, Ergün Aydın ve İbrahim Kaş'ı da Siyah - Beyazlılar'ın Avusturya'daki ilk etap kamp çalışmalarına dahil etti. Geçen sezon kiralık olarak başka takımlarda bulunan Gökhan Zan, Ümit Aydın ve Sinan Kaloğlu da takıma katılacak 
Okan Buruk, Koray, İbrahim Toraman, İbrahim Akın, Ahmed Hassan, Carew, Pancu, Youla ve kaleci Volkan gibi milli oyuncular da 7 Temmuz'da Avusturya'da olacak. 
Siyah - Beyazlılar yarın 19.00'da bir araya gelecek sadece yemek yiyecek. 

'Beşiktaşlıyım bekleyeceğim' 

Carew'in gitme ihtimalinin bulunmasıyla yeniden forvet araştırmasına girişen Beşiktaş'ın yolları yine Ersen Martin ile çakıştı. Denizlispor'un başarılı golcüsü, Siyah - Beyazlılar'ın bonservis sorununu çözmesini bekliyor. 
Çeşme'de tatil yapan Ersen, Beşiktaş ile her konuda anlaşma sağladığını vurgulayarak, "Ancak Denizlispor bonservisimde gerekli kolaylığı göstermedi. Başka takımlardan da talep geldiği için rakamı biraz yüksek tuttular. Ben her zaman diyorum, Beşiktaşlıyım ve Beşiktaş'ta oynamak istiyorum. Sonuna kadar bekleyeceğim" dedi. 

Sergen'e özel 

Kartal'ın 2. Kaptanı, diğer oyuncuların aksine, check-up'tan geçirildi. Yıldız futbolcunun sağlıklı olduğu ifade edildi 

Beşiktaş'ta tüm futbolcular birer, ikişer sağlık kontrolünden geçerken, dün de Sergen Yalçın, Memorial Hastanesi'ne gitti, muayene oldu. 
Sakatlığı yüzünden ligin son haftalarında oynama şansı bulamayan Siyah - Beyazlı futbolcu, arkadaşlarının aksine check - up'tan geçirildi. Yetkililer, yıldız futbolcunun herhangi bir sağlık probleminin bulunmadığını açıkladı. 
30 Haziran'da Avusturya'da başlayacak olan hazırlık kampına gitmeye hazırlanan Sergen Yalçın, "Son iki yılda ne hazırlık, ne de devre arası kamp dönemi geçiremedim. Bu sezon her şeye sıfırdan başlayacağım. Yeni dönem, hem benim, hem de Beşiktaş adına çok farklı ve başarılı geçecek" iddiasında bulundu. 

Pancu işi kızakta 

Daniel Pancu için Beşiktaş'ın kapısını çalan CSKA Moskova, Siyah - Beyazlılar'ın 6 milyon Euroluk bonservis bedeli isteğine karşılık, 4 milyon Euro'da diretiyor. Kartal'ın yumuşamaması ve araya hafta sonu girmesi nedeniyle görüşmeler durma noktasına geldi. 
Bu arada Siyah - Beyazlı yöneticileri de arayan Rumen futbolcu, CSKA Moskova ile yaptığı görüşmeleri aktardı. Beşiktaş'tan ayrılmayı düşünmediğini ısrarla vurgulayan Pancu, "Ancak başta kulüp olmak üzere benim için de iyi şartlar sundular. bu koşullarda gitmem sorun yaratmaz. Yine de son kararı size bırakıyorum" diye konuştu. 

Tayfun kaza yaptı 

Kartal ile yollarını ayırmaya hazırlanan Tayfun Korkut trafik kazası geçirdi. Kırmızı ışıkta beklerken, otomobiline arkadan çarpan bir aracın darbesiyle şaşıran Siyah - Beyazlı futbolcunun otosunda sadece maddi hasar bulunduğu ifade edildi. 


</TEXT>
</DOC>
