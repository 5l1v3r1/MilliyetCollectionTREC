<DOC>
<DOCNO> 369274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy02.html </URL>
<DATE> 2005/08/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP, terör olayları nedeniyle 4. yıldönümünde sade bir tören yapacak 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AK Parti’nin 4. kuruluş yıldönümü olan 14 Ağustos’ta "Demokratikleşme Manifestosu" açıklayacak. 
     Partinin ve hükümetin gelecek 2 yıllık sürece ilişkin hedeflerinin ortaya konulacağı manifestoda, AB, terör, özgürlükler, insan hakları ve demokratikleşme konularına yer verilecek. 
     14 Ağustos 2001 tarihinde kurulan AK Parti, 4. kuruluş yıldönümünü sade bir etkinlikle kutlayacak. 
     Son dönemde artan terör olayları nedeniyle gösterişli kutlama yapmak istemeyen parti yönetimi, sade bir program hazırladı. Genel Merkez yönetimi il teşkilatlarını uyararak, gösterişten uzak bir program hazırlamalarını istedi. 
     Partinin 4. yaşını kutlayacağı 14 Ağustos Pazar günü tüm il teşkilatlarında aynı anda bölgesel icraatların anlatılacağı basın toplantısı düzenlenecek. "Milyonların Partisi" sloganıyla yeni yaşını kutlayacak olan parti, Ankara’da da Başbakan Erdoğan’ın katılacağı bir program düzenleyecek. 
     Gölbaşı’nda gerçekleştirilecek ve bu yıl hiçbir sanatçının sahne almayacağı bildirilen kutlamalarda, sadece Türkiye’nin yedi bölgesinden gelen yedi ayrı folklor ekibi gösteri yapacak. 
     Törende daha sonra, partinin ve hükümetin icraatlarının anlatılacağı bir sinevizyon gösterisi sunulacak. Kutlamaların en önemli bölümünü ise Başbakan Erdoğan’ın konuşması oluşturacak. 
     Erdoğan, konuşmasında partinin ve hükümetin bugüne kadarki icraatlarını başlıklarla sıralayacak. Erdoğan, gelecek seçime kadar partinin ve hükümetin her alandaki hedeflerini de bir manifesto şeklinde kamuoyuna duyuracak. "Demokratikleşme Manifestosu" adı altında açıklanacak olan hedefler, AK Parti’nin ve Türkiye’nin gelecek yıllarını kapsayacak. Manifestoda AB, Türkiye’nin demokratikleşme mücadelesi, ekonomik yatırımlar, uluslararası ilişkiler ve terör konularında önemli mesajlara yer verilecek. 
     
     AK PARTİ MİLLETVEKİLLERİ KIZILCAHAMAM’DA KAMPA GİRECEK.. 
     Bu arada, AK Parti milletvekilleri, 1-3 Ekim 2005 tarihleri arasında Kızılcahamam’da 3 gün sürecek kampa girecek. 
     Başbakan Erdoğan kampta, yaz tatili boyunca seçim bölgelerinde halkın nabzını tutan ve sorunlarını dinleyen milletvekillerini yeni yasama dönemi öncesinde bir araya getirerek izlenimlerini alacak. 
     Kızılcahamam Asya Termal Tesisleri’nde yapılması planlanan kampta, terörle mücadele, ABD ile ilişkiler, Türkiye’nin AB üyeliği ve ekonomideki son gelişmeler başta olmak üzere, parti politikaları gözden geçirilecek. 
     Meclis’in tatile girmesinin hemen ardından seçim bölgelerine giderek seçmenleriyle buluşan milletvekilleri, yaz döneminde hükümet ve parti icraatlarına yönelik gelen şikayet, öneri ve talepleri de rapor halinde Başbakan Erdoğan’a sunacak. 
     Yeni yasama döneminin hemen başında gerçekleştirilecek kampa milletvekilleri, parti kurucuları ve Merkez Karar ve Yönetim Kurulu MKYK üyeleri de katılacak. Kamptaki toplantılar, dış politika, ekonomi ve iç politika olmak üzere üç ana konu etrafında gerçekleştirilecek. 
     
</TEXT>
</DOC>
