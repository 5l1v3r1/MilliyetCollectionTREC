<DOC>
<DOCNO> 367436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur30.html </URL>
<DATE> 2005/08/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Trabzon'da kanlı hesaplaşma 
</HEADLINE>
<TEXT>

     Tekin ATAY DHA 

      TRABZON’da, maç bileti ve forma isteğine olumsuz yanıt verdiği için kendisini bıçaklayan 42 yaşındaki Ahmet Başkan’ı tabancayla vurarak öldürdüğü öne sürülen TS 67 Taraftarlar Derneği Başkanı 32 yaşındaki Selim Doğan’ın kardeşi 30 yaşındaki Adem Doğan, dün gece 11 kurşunla vurularak öldürüldü. Doğan'ın yanındaki arkadaşı 35 yaşındaki Aydın Bıyıklı da 5 kurşunla yaralandı. 
     Kanlı hesaplaşmaya dönüşen cinayetlerin ilki geçen salı gecesi, Atatürk Alanı'ndaki Yeşilyurt Restoran önünde saat 02.15 sıralarında meydana geldi. Taşocağı işletmeciliği yapan Ahmet Başkan, restoran çıkışında TS 67 Taraftarlar Derneği Başkanı Selim Doğan'la tartıştı. Ahmet Başkan’ın, çarşamba günü oynanan Trabzonspor- Anorthosis maçı için iddiaya göre bedava bilet ve Trabzonspor forması isteğine Selim Doğan olumsuz yanıt verdi. 
     Karşılıklı küfürleşmenin yaşandığı tartışma görgü tanıklarının ifadesine göre, Ahmet Başkan ve Selim Doğan’ın arkadaşlarının da katılmasıyla kavgaya dönüştü. Ahmet Başkan, Selim Doğan’ı karnından bıçaklarken, bu sırada bir el silah sesi duyuldu. Ahmet Başkan göğsüne isabet eden tek kurşunla ağır yaralandı. 
     Kanlar içinde kalan Selim Doğan ve Ahmet Başkan, olay yerine gelen polis ekipleri ve çevreden yetişenlerce hastaneye kaldırıldı. Ahmet Başkan, yapılan tüm çabalara karşın kurtarılamadı. Selim Doğan ise KTÜ Tıp Fakültesi Farabi Hastanesi Yoğun Bakım Ünitesi’nde tedaviye alındı. 
     
     BEN VURMADIM’ DEDİ 
     Olay yerinde tabanca bulunamazken, Selim Doğan’ın bıçaklandıktan sonra Ahmet Başkan’ı öldürdüğü ileri sürüldü. Yoğun bakımda tutulan Selim Doğan ise, silah kullanmadığını ve bıçaklandıktan sonra Ahmet Başkan’a kimin ateş ettiğini görmediğini söyledi. 
     
     KARDEŞE 11 KURŞUN 
     Bu olaya karışanların ve olayda kimin silah kullandığının saptanabilmesi için çalışmalar sürerken, dün gece Selim Doğan’ın kardeşi Adem Doğan, saat 23.00 sıralarında Erdoğdu Mahallesi Gurur sokakta arkadaşı Aydın Bıyıklı'yla otururken silahlı saldırıya uğradı. 
     İki kişi oldukları belirlenen saldırganlar, Doğan ve Bıyıklı’yı kurşun yağmuruna tuttuktan sonra olay yerinden kaçtı. Adem Doğan, vücuduna isabet eden 11 kurşunla olay yerinde hayatını kaybetti, Aydın Bıyıklı ise göğsüne ve kollarına isabet eden 5 kurşunla yaralandı. 
     
     SALDIRGANLARDAN BİRİ SABIKALI 
     Bıyıklı, Numune Hastanesi Genel Cerrahi Servisi Yoğun Bakım Ünitesi’nde tedaviye alındı. Polis, silahlı saldırganlardan birinin, silahla adam yaralamak’ ve iş yeri kruşunlamak’ suçlarından sabıkalı Osman Özdemir olduğunu belirledi. Diğer saldırganın kimliğinin belirlenmesi ve her iki zanlının da yakalanması için soruşturma sürüyor. 
     
     KARDEŞİNİN ÖLDÜRÜLDÜĞÜNÜ BİLMİYOR 
     KTÜ Tıp Fakültesi Farabi Hastanesi Yoğun Bakım Ünitesi’nde tedavisi süren ve hayati tehlikeyi atlatan Selim Doğan’a, kardeşinin ölümünün haber verilmediği belirtildi. Numune Hastanesi’ndeki Aydın Bıyıklı’nın da hayati tehlikeyi atlattığı belirtilti. 
     
</TEXT>
</DOC>
