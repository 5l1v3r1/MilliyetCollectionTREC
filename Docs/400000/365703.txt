<DOC>
<DOCNO> 365703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo16.html </URL>
<DATE> 2005/07/30/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Fenerbahçe 2 ay sonra İstanbul'da taraftarıyla buluştu... 
</HEADLINE>
<TEXT>

     Fenerbahçe futbol takımı, 2 ayı aşkın bir sürenin ardından İstanbul’da bir maçta taraftarıyla buluştu. 
     Geçen sezonun 33. haftasında 22 Mayıs Pazar günü kendi sahasında Galatasaray ile yaptığı derbi maçın ardından, İstanbul’da maç yapmayan sarı-lacivertli ekip, yeni sezon öncesi Atatürk Olimpiyat Stadı’nda hazırlık maçında ilk kez İstanbul’da taraftarının karşısına Everton maçıyla çıktı. 
     Fenerbahçe’nin, yeni sezonda İstanbul’daki ilk maçını 30 bine yakın taraftarı izledi. Taraftarların büyük bir bölümü, protokol tribününün karşısındaki kapalı tribüne oturdu. 
     
     APPİAH İLK KEZ FORMA GİYDİ 

     Fenerbahçe’nin FC Juventus’tan transfer ettiği Appiah, sarı-lacivertli formayı bir maçta ilk kez giydi. 
     Fenerbahçe ile 1 yıllığına daha kiralık olarak anlaştıktan sonra dün İstanbul’a gelerek, bugün çalışmalara başlayan kaleci Rüştü, sakatlığı nedeniyle tedavisi süren Servet, çalışmalarını takımdan ayrı sürdüren Anelka ve kaleci Serdar kadroda yer almadı. 
     
     VILLARREAL YAKIN TAKİPTE 

     İspanya’nın Villarreal ekibi, Şampiyonlar Ligi ön eleme turunda eşleştiği Everton’u yakın takibe aldı. 
     İspanyol ekip, İngiliz temsilcisinin Fenerbahçe ile yaptığı maçı izlemek üzere yardımcı antrenörü ve altyapı sorumlusu Juan Carlos Garrido Fernandez’i İstanbul’a gönderdi. Fernandez’in tribünden maçı izlediği bildirildi. 
     
     VOLKAN’A MORAL 

     Sarı-lacivertli taraftarlar, Everton karşısında Fenerbahçe kalesini koruyan Volkan’a maç öncesi yoğun sevgi gösterilerinde bulundu. 
     Taraftarlar, maç öncesi ısınırken Volkan’ı iki kez tribünlere çağırarak tezahüratlar eşliğinde genç kaleciye moral verdi. 
     
     16 NUMARALI FORMAYLA ISINDILAR 

     Fenerbahçeli futbolcular, maç öncesinde ısınmak için sahaya 16 numaralı antrenman formalarıyla çıktılar. 
     Futbolcular, ön tarafından bakıldığında çubuklu formaya benzeyen, sırtında ise 16. şampiyonluğu simgeleyen 16 numarasının yazılı olduğu antrenman formalarıyla ısındılar. 
     
</TEXT>
</DOC>
