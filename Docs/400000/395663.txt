<DOC>
<DOCNO> 395663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/ysenay.html </URL>
<DATE> 2005/11/17/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kurban Türkiye'ydi 
</HEADLINE>
<TEXT>



İsviçre önünde bilimsellikle değil de, duygularıyla yarışıyordu nedense millerimiz... Binlerce voltluk elektrik şartelleri inip, kalkıyordu sanki bazı oyuncularımızın beyinsel hareket mekanizmalarında... Düşünün, oyunun üç golünü atan ve yarışmada gecenin "cesur yürekli kahramanı", yani "Robin Hood"unu resimlercesine tribünleri ve oynayanları ateşlemeye çalışan Tuncay akıllığı yanında... Daha oyunun başlangıç düdüğüyle şoka girip, garip bir penaltı hareketine el uzatan... Volkan gibi ikinci sayı sonrası ve maç boyunca kendini kaybedip, santra çizgisinde şuursuzca dolaşan tipler böylesine hayati bir 90 dakikanın içindeyseler eğer, o zaman bu tip yarışmalarda işler tesadüflere kaldı demektir. 
Öyle de gidiyordu oyun zaten... İyi niyetlerle dolu milli takıma karşın İsviçre ilk maçla alakası olmayan bir dağınıklığın yanında zaman çalmak, çirkinlik dolu fizik hareketleriyle bizimkileri bozmak için her türlü futbol hergeleliklerine girip, çıkıyorlardı. İkinci 45'te gerçekten düzelmiş futboluyla sahayı kasıp kavurmaya niyetli bir ay-yıldız ekibini izliyorduk uzun süreler... İşte bu toparlanma, hele hele skor 3-1'e gelip, dayanınca sahadaki her hareket tribünleri çılgına çeviriyordu adeta... 
Bu arada gol yaratmaya kendini mecbur hisseden Türkiye kadar İsviçre de sayı avcılığına çıkıyor ve kalemiz 2-3 kez yürekleri hoplatan "tehlike tünellerine girip çıkıyordu" sanki... Bu arada Hakan'ın olağanüstü çabaları, Şükür'le on yıllar yaşamış ay-yıldız aşıklarının duygularını, gözlerini buğuluyor ve tarihi gece içerisindeki müthiş kapışma işte böylesine ekstremler içinde saniyeleri-dakikaları kemirmeye devam ediyordu... Kalede Volkan, garip çıkışları ve takıma çok pahalıya malolacak yanlışları başka kabahatlerle kapatmaya çalıştıkça, dayanması zor bir "ahlar - vahlar" akıyordu insanların yüreklerine... 
Evet... Göbekte Alpay-Tolga ikilisi bu maç için nereden çıktı Necati bu maçın kurtarıcısı olarak nasıl sahaya ilk tertipte sürülebildi Serhat, Halil Altıntop gibi Avrupa çapındaki bir santrfor kulübede otururken nasıl 11'de forma bulabilmişti Bu gibi teknik suallere girmenin elendikten sonra hiçbir gereği yok bence... Yalnız yarım asırı aşmış futbol hayatında ben bütün teknik sezgilerimle size rahatlıkla iddia ederim ki, ilk maçtaki Slovak hakem Lubos Michel'in elle kestiği pozisyonda verilmeyen kesin penaltıyla, dünkü olağanüstü gecede ise özellikle 3-1'den sonra İsviçre'yi nasıl koruyacağını şaşıran ve birçok gollük pozisyonda ters düdük çalan Belçikalı Bleeckere 2006 Almanya'da rahat ve bol görev almak adına bal gibi sattılar Türkiye'yi UEFA başkanına... Bana göre baraj grubundaki İspanya, Slovakya, Çek Cumhuriyeti ve Norveç'in içinden UEFA Türkiye'yi özel olarak seçmişti. Çünkü bu takımların arasından kolayca kafası koparılabilecek başka bir kurban bulunamazdı. 


</TEXT>
</DOC>
