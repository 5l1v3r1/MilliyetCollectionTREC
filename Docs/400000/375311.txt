<DOC>
<DOCNO> 375311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun02.html </URL>
<DATE> 2005/09/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush, yardım çabalarının yetersiz kaldığını itiraf etti... 
</HEADLINE>
<TEXT>

     ABD Başkanı George Bush, Meksika Körfezi kıyılarını vuran Katrina kasırgasının ardından afet bölgesine yardım götürülmesi ve New Orleans kentinde kanunsuzluğun önüne geçilmesi çabalarında yetersiz kalındığını kabul ederek, "Bu sonuçlar kabul edilemez" dedi. 
     Bush, Katrina’nın vurduğu Alabama, Mississippi ve Louisiana eyaletlerinde incelemelerde bulunduktan sonra yaptığı açıklamada, kaosun kısmen hala hakim olduğu New Orleans’a ilişkin olarak, "New Orleans’ta henüz yeterli güvenlik yok" dedi. 
     Başkan Bush, yağmacılara karşı asayişin sağlanması için kente gönderilen, Irak savaşı deneyimli 1200 kişilik askeri birliğin, durumu istikrara kavuşturması ve ihtiyaç sahiplerine gıda ve ilaç ulaştırması gerektiğini söyledi. 
     Bush, "İşler nerede iyi gitmiyorsa düzelteceğiz, nerede iyi gidiyorsa, bu çabamızı iki katına çıkaracağız" diye konuştu. 
     Gözlemciler, yönetiminin hatalar yaptığını kabul etmemesiyle tanınan Bush’un, Katrina’dan sonraki yardım çalışmalarının yetersiz kaldığını doğrulamasının "bir ilk" niteliği taşıdığına dikkati çekti. 
     Bu arada Bush, ABD Senatosu’nun ardından Temsilciler Meclisi’nde de kabul edilen ve afet bölgesine acil 10,5 milyar dolar yardım sağlanmasını öneren yasayı imzalayarak yürürlüğe koydu. 
     New Orleans’a ulaşan zırhlı birlikler ve otomatik silahlarla donatılmış askeri birliklerin, kentin çeşitli yerlerinde mahsur kalanlara yardım malzemelerini iletmeye başladığı belirtildi. 
     Öte yandan Katrina kasırgasında ölü sayısı hakkında henüz resmi rakam verilemezken, Louisiana senatörü David Vitter, sadece bu eyalette 10 binden fazla kişinin yaşamını yitirmiş olabileceğini söyledi. Vitter, bu rakamın kendi görüşü olduğunu ve resmi verilere dayanmadığını kaydetti. 
     İktidardaki Cumhuriyetçi Parti’ye mensup senatör Ritter, Bush yönetimine de, afetzedelere yardım sınavında not olarak "sıfır" verdiğini belirtti. 
     Öte yandan, ABD’nin önceki dönemlerde başkan adaylarından muhafazakar politikacı Pat Buchanan, "Bush’un birinci başkanlık dönemine nasıl 11 Eylül saldırıları damgasını vurduysa, ikinci dönemine de Katrina kasırgası damgasını vuracak" dedi. 
     
</TEXT>
</DOC>
