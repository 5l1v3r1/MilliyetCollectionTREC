<DOC>
<DOCNO> 375876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas05.html </URL>
<DATE> 2005/09/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dikkat Klima gribi can yakıyor... 
</HEADLINE>
<TEXT>

     Nesrin COŞKUN DHA 

      YAZ bitmeden ortaya çıkan grip salgını nedeniyle hastanelerde iş yoğunluğu arttı. Yaz gününde ortaya çıktığı için halk arasında Klima gribi’ diye adlandırılan hastalığa yakalananlar yatağa düştü. Göğüs Hastalıkları Uzmanı Doç. Dr. Oğuz Kılınç, sıcak ve terli vücutla girilen klimalı ortamların, insanın termostatını bozduğunu söyledi. İç ve dış ortamlar arasındaki büyük ısı farklılıklarının kişinin vücut direncini düşürdüğüne dikkat çeken Doç. Dr. Kılınç, Vücut direncinin düşmesi nezle, grip gibi hastalıklara zemin hazırlıyor'' dedi. 
     Dokuz Eylül Üniversitesi Tıp Fakültesi Göğüs Hastalıkları Anabilim Dalı Öğretim Üyesi Doç. Dr. Oğuz Kılınç, bunaltan sıcaklara karşı en önemli serinleme aracı olarak kabul edilen klimaların yol açabileceği sağlık sorunlarına dikkat çekti. Klimaların filtre kısımlarının önemli olduğunu, temiz tutulması ve ortama hava üfleyen bölümlerinin temizlenmesi gerektiğini belirten Kılınç, Klimalar eğer merkezi ise bunların dış havayla karışık olarak hava üflemesi gerekir. Sadece iç ortam havasını döndüren klimalarda bu ortama dahil olmuş bir kişinin taşıdığı grip ya da nezle mikrobu klimalar aracılığıyla o ortamda bulunan insanlara bulaşabilir'' diye konuştu. 
     
     TERMOSTATI BOZMAYIN 
     Doç. Dr. Kılınç, insan vcücudunda ortam ısısına göre değişen adaptasyon mekanizmaları olduğunu, bunlardan birinin de terleme mekanizması olduğunu vurguladı. Çok sıcağa maruz kalındığında terleyerek vücut ısısını düşürme mekanizmasının devreye girdiğini kaydeden Kılınç sözlerini şöyle sürdürdü 
     Bu adaptasyonu yapmış olan bir vücudu normalden serin bir yere aldığınızda bu mekanizma nedeniyle vücut aşırı ısı kaybına uğruyor. Bunun neden olduğu direnç düşüklükleri sonucunda hastalıklar gündeme gelebiliyor. Aşırı dengesiz ortam ısıları nedeniyle vücudun termostat mekanizmasını biz yanıltmış oluyoruz. İç ortam 18- 20 derecelerdeyken dış ortamın 35- 40 derece olması kişinin vücut direncini düşürücü rol oynuyor. Vücut direncinin düşmesi de başta mikrobik hastalıklar olmak üzere bir çok hastalığa zemin hazırlıyor. Bunların içinde en önemlileri üst solunum yolu enfeksiyonları ve akciğerleri ilgilendiren hastalıklar.'' Doç. Dr. Kılınç, klimayla ilişkilendirebilecek tek hastalık bulunduğunu, bunun da halk arasında lejyoner hastalığı olarak bilinen bir çeşit zatürree olduğunu hatırlattı. Bu hastalığa özellikle su soğutma sistemiyle çalışan klimaların su tanklarında üreyen bir mikroorganizmanın yol açtığını belirten Doç. Dr. Kılınç, hastalığın yaz aylarında görüldüğünü belirtti. Kılınç, Lejyoner hastalığının Ağustos'tan Ekim'e kadar görülme sıklığı artıyor. Öldürücü olabilecek zatürreeye yol açan bir hastalık. O nedenle bu hastalığa yol açmaması için su sistemiyle çalışan klimaların su tanklarının çok iyi temizlenmesi ve klorla dezenfekte edilmesi gerekiyor'' dedi. Kılınç, klima kullanımı konusunda şu uyarılarda bulundu 
     Vücut için ideal ortam sıcaklığının yaz ve kış için 22- 24 derece olması gerekiyor. Bunun altındaki sıcaklıklarda vücudun dengesi bozuluyor. Erişkinlere göre çocukların termostat mekanizmalarında gelişmemişlik söz konusu, daha korunmaya muhtaçlar. O nedenle çocukları korumak için ani ısı değişikliklerine maruz bırakmamak gerekir. Klima kullanılırken bakımlarına özen gösterilmeli. İç ortam ısısıyla dış ortam ısısı arasında fazla fark olmamalı. Ve çok terliyken, çok sıcağa maruz kalmışken bir anda klimatize bir ortama geçmektense terimizi kontrol altına aldıktan, vücuda bir toparlanma süresi verdikten sonra klimalı ortama girilmeli, bir ara, bir basamak olmalı. Merkezi klimalarda da ortamdan alınan kirlenmiş havanın bir egzoz vasıtasıyla dışarıya verilmesi sağlanmalı.'' 
     
</TEXT>
</DOC>
