<DOC>
<DOCNO> 395520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo15.html </URL>
<DATE> 2005/11/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Alman basını Türkiye-İsviçre maçı yılın en çirkin oyunu... 
</HEADLINE>
<TEXT>

     Bu akşam Saracoğlu'nda oynanacak Türkiye-İsviçre maçının yankıları sürüyor. 
     Berlin'de yayınlanan B.Z Gazetesi, ''Yılın en çirkin oyunu'' başlığıyla verdiği haberde, İsviçreli futbolcuların saatlerce gümrükte tutulduklarını, Türk taraftarların futbolculara hakaret ettiklerini ve yumurta attıklarını yazdı. 
     İsviçreli futbolcu Raphael Wicky, bu konuda yaptığı açıklamada, taraftarların kendilerine hakaret ettiklerini, otele gidene dek de otobüse yumurta, domates ve süt kutuları attıklarını söyledi. 
     Wicky ayrıca, polisin kendilerini pasaport kontrolünde de uzun süre tuttuğunu ve polis köpeklerine bavulları koklattırdığını kaydederek, ''Bunlar bize ne kadar saygı duyduklarını gösteriyor. Böyle birşeyin başımıza geleceğini biliyorduk. Ancak korkmuyoruz. Onlar saldırgan oynayacak, bize de kontraatak olanakları doğacak. Biz kesinlikle Almanya'ya gideceğiz'' dedi. 
     Berliner Morgenpost ve Die Welt gazeteleri de, Türkiye-İsviçre karşılaşmasının zorlu bir maç olacağını, stadda maçı izlemesi beklenen Türk taraftarların takımlarını zafere ulaştırmak için her türlü çabayı harcayacakları belirtildi. 
     Aynı haberin yer aldığı gazeteler, İstanbul'daki İsviçreli bir gazetecinin, ''Burada herkes çıldırmış gibi'' biçiminde konuştuğunu, Türk taraftarların bu tutumunun, Milli Takımlar Teknik Direktörü Fatih Terim'in, Bern'deki karşılaşmadan sonra İsviçreli taraftarları medeniyetsiz bir biçimde davranmakla eleştirmesinden kaynaklandığını yazdılar. 

     
</TEXT>
</DOC>
