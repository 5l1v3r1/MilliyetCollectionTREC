<DOC>
<DOCNO> 356586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko05.html </URL>
<DATE> 2005/06/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
At meraklıları, 50 Arap tayı için birbirleriyle yarıştı... 
</HEADLINE>
<TEXT>

     Tarım ve Köyişleri Bakanlığına bağlı Tarım İşletmeleri Genel Müdürlüğü TİGEM , Karacabey’de yetiştirilen 50 safkan Arap tayını satışa sundu. 
     Bursa’nın Karacabey İlçesi’nde bulunan, Karacabey Tarım İşletmesi Müdürlüğü tarafından yetiştirilen 50 Arap koşu tayının satışı, İlçe Jandarma Komutanlığı ekiplerinin sıkı denetimi altında gerçekleştirildi. 
     Türkiye’nin çeşitli yerlerinden Karacabey’e gelen at meraklıları, anne ve babaları birçok yarış kazanmış 50 tayı almak için birbirleriyle yarıştı. 
     Satışlarda tayların 45’i yeni alıcılarına kavuşurken, 49 numarayla satışa sunulan 2 yaşındaki "Gencer" adlı tay, 61 milyar lira ile bu yıl en yüksek fiyata alıcı bulan tay oldu. 
     Tay satışı için İstanbul’dan gelen Mithat Katı’nın aldığı "Gencer", "Kuruş" sülalesinden geliyor. "Gencer"in annesi "Mensure" ile babası "Hürbatur", daha önce koşularda birçok derece almıştı. 
     En düşük fiyata satılan tay ise, "Nemce" ile "Sergen"in adlı yarış atlarının oğlu, "Bengialp" oldu. 40 numarayla satışa sunulan "Bengialp" 5 milyar liraya alıcı buldu. 
     Bu yılki satışların, geçen yıllara oranla biraz daha sönük geçtiği gözlenirken, 45 tayın satışından, 902 milyar lira gelir elde edildi. 
     
</TEXT>
</DOC>
