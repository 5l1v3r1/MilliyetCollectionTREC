<DOC>
<DOCNO> 378241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/axsiy02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırgandan çelişkili ifadeler 
</HEADLINE>
<TEXT>


Başbakan Erdoğan'a Kütahya'da "suikast girişiminde bulunmak istediği" gerekçesiyle gözaltına alınan Mustafa Bağdat tutuklandı. Bağdat'ın "paniğe kapıldım" dediği belirtildi 


Başbakan Recep Tayyip Erdoğan'a Kütahya'da "suikast girişiminde bulunmak istediği" gerekçesiyle gözaltına alınan Mustafa Bağdat, tutuklandı. Bağdat, ifadesinde, Kütahya'ya Erdoğan'a suikast düzenlemek amacıyla 1 gün önceden geldiğini ve yaşlı bir vatandaşın sevgi gösterisi sırasında paniğe kapılarak yakalandığını söyledi. 
Sorgusunda çelişkili ifadeler veren Bağdat, "Bu işi Bolu'da biterecektim. Ancak Bolu'yu kaçırdım. Bu yüzden Kütahya'ya geldim" dedi. Erdoğan, 4 Eylül'de Bolu Tünelleri'nde kazının tamamlanması törenine katılmıştı. 
Bağdat, kurusıkı tabancayı da Adana'da bir panayırdan satın aldığını, yaptığı değişikliklerle gerçek tabancaya dönüştürdüğünü, kurusıkı mermilerin içine küçük bilyalar ve barut koyarak bunlardan 7 özel mermi imal ettiğini anlattı. Başsavcı Mehmet Şerif Eren ise, tabancada 7 mermi bulunduğunu, bunların gerçek mermi olabileceğini söyledi. 

Örgüt ilişkisi saptanamadı 
Başsavcı Eren'in açıklamasına göre, herhangi bir örgütle ilişkisi ortaya çıkarılamayan Bağdat'ın "suikast girişimi hazırlığında bulunduğu saptandı." Gizlilik içinde yürütülen soruşturma kapsamında, önceki akşam savcıya ifade veren Bağdat, 1 günlük ek gözetim süresinin ardından yeniden Emniyet'e getirildi. Bağdat, dün sevk edildiği Kütahya Adliyesi'ne arka kapıdan sokuldu. İçinde tabanca saklanmış halde ele geçirilen ekmek de delil olarak adliyeye getirildi. Tabanca ise inceleme için Ankara'ya gönderildi. Nöbetçi Sulh Ceza Mahkemesi, Bağdat'ın tutuklanmasına karar verdi. 

'Üyemiz değil' 

Mustafa Bağdat'ın, mahkemedeki ifadesinde, kente cumartesi gece yarısı geldiğini ve bir gece Kütahya Ülkü Ocakları'nda misafir olduğunu söylediği öğrenildi. Kütahya Ülkü Ocakları Başkanı Mehmet Mutlu ise Bağdat'ı tanımadıklarını ve konuk etmediklerini söyledi. Ülkü Ocakları Eğitim ve Kültür Vakfı Genel Merkezi de, Bağdat'ın, ülkü ocaklarıyla ne geçmişte ne de bugün bir ilişkisi bulunmadığını açıkladı. 


</TEXT>
</DOC>
