<DOC>
<DOCNO> 399281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko29.html </URL>
<DATE> 2005/11/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Babacan Başka vergi barışını kimse beklemesin 
</HEADLINE>
<TEXT>

     Devlet Bakanı ve Başmüzakereci Ali Babacan, kurumlar ve gelir vergisinde yapılan indirimler ile kayıtdışı ile mücadelede çok önemli bir adım attıklarını belirterek, ''Biz de sanayici ve işadamlarından, bize doğru bir adım bekliyoruz. Bu da sanayici ve işadamlarının kayıtdışılığı gündemden çıkarmaları'' dedi. 
     Bakan Babacan, Ankara Sanayi Odası ASO Meclisi'nin aylık olağan toplantısında yaptığı konuşmada, vergi konusunda 3 yılda kademe kademe iyileştirmeler yapıldığını hatırlatarak, dün de hem kurumlar vergisi hem de gelir vergisinde önemli indirimler yaptıklarını hatırlattı. Hükümet olarak, bir karar almadan önce bütün teknik çalışmaları yaptıklarını ve uluslararası kuruluşlarla istişarelerde bulunduklarını anlatan Bakan Babacan, böyle bir adımın uygulanması ile Türkiye'nin yatırım ortamının çehresinin değişeceğini kaydetti. Babacan, artık özel sektörün elinde yatırım için daha çok kaynak bulunduğunu ifade ederek, yapılan indirimlerle kayıtdışılıkla mücadelede çok önemli adım attıklarını söyledi. Babacan, şöyle devam etti 
     ''Biz hükümet olarak sanayici ve işadamlarına doğru bir adım attık Ancak, biz de sanayici ve işadamlarından bize doğru bir adım bekliyoruz. Bu da nedir sanayici ve işadamlarının kayıtdışılığı gündemden çıkarması... Kurumlar vergisindeki düşüş çok büyük bir fırsat, özel sektöre büyük bir kapı açtık. 2006'da kayıtdışında somut adımlar görürsek, bu indirimlerin gerisinin geleceğini garanti ediyorum. Ancak, vergi oranlarında indirimler yapılmasına rağmen kayıtdışılıkta değişiklik olmazsa, geriye dönüşler de olabilir. Kayıtdışılıkta önemli adımlar görmek istiyoruz.'' Kayıtdışı çalışıldığı sürece Avrupalı firmalarla ortak yatırıma gitmenin zor olduğuna dikkati çeken Bakan Babacan, KOBİ'lerin kurtuluşunun, Avrupalı karşıtları ile işbirliği yapmalarından ve kayıtdışılıktan uzak durmalarından geçtiğini söyledi. 
     
     ''İŞ HAYATI İLE ORGANİK BAĞLARI OLAN BİR HÜKÜMETİZ'' 

     Hükümette işadamı kökenli çok sayıda bakanın bulunduğuna işaret eden Babacan, ''iş hayatı ile organik bağları olan bir hükümetiz'' dedi. ''Ne olup bittiğini herkes çok iyi biliyor. Üç, beş telefonla sektörün, firmaların durumu ortaya çıkıyor'' diyen Babacan, bir başka vergi barışını kimsenin beklememesini, kayıt dışı olan herkesin risk altında olduğunu söyledi. 
     Babacan, 1 Ocak'tan itibaren bütün sanayici ve işadamlarının kayıtdışılık konusunda yeniden düşünmesini isteyerek, hükümetin 2006'da kayıtdışılık konusunda somut adımlar beklediğini yineledi. 

     
</TEXT>
</DOC>
