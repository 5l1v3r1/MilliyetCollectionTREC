<DOC>
<DOCNO> 350408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo22.html </URL>
<DATE> 2005/06/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kazak Basını Milli Takım çoktandır böyle bir rezalet görmemişti 
</HEADLINE>
<TEXT>

     2006 Dünya Kupası Finalleri Avrupa Elemeleri 2. Grup'ta Türkiye'ye 6-0 yenilen Kazakistan'da farklı yenilgi ''rezalet'' olarak değerlendirildi. 
     Kazakistan'da Rusça yayınlanan günlük Ekspres K Gazetesi'nde dünkü maçla ilgili haberde, Türkiye'nin Kazakistan'dan çok daha güçlü olduğu belirtilerek, ''Kazakistan Milli Takımı çoktandır böyle bir rezalet görmemişti'' denildi. 
     Haberde Kazakistan'ın Ümit Milli Takımı'nın Türkiye'yi yenmesinin ardından A Milli Takımı'nın da Dünya üçüncüsü Türkiye karşısında ciddi bir mukavemet göstereceğinin beklendiği vurgulanarak, ''Teknik Direktör Sergey Timofeyev maçtan önce grupta ilk puanlarını alacaklarını söylüyordu. Ama ne yazık ki ümitler gerçekleşmedi. Türkiye, Kazakistan'dan çok daha güçlüydü. Kazakistan çoktandır böyle bir rezalet görmemişti. 6-0'lık sonuç Türk ve Kazak futbolu arasındaki klas farkının açık bir göstergesidir'' diye yazıldı. 
     KZ Today ajansı ise Kazakistan Milli Takımı Teknik Direktör Sergey Timofeyev'in açıklamalarına yer verdi. Timofeyev, ajansta yer alan habere göre, ''Türkiye her bakımdan bizden üstündü. Oyuncularımı suçlayamam, onlar yapabileceklerinin en iyisini yaptılar'' dedi. Bu arada, karşılaşmanın yerel saatle 23.00'de bitmesi nedeniyle diğer gazetelerin bugünkü baskılarında maçla ilgili haber ve yorumlar yer almadı. 

     
</TEXT>
</DOC>
