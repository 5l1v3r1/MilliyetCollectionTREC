<DOC>
<DOCNO> 374834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur13.html </URL>
<DATE> 2005/09/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tilkinin gazabına uğradılar 
</HEADLINE>
<TEXT>

     Zafer TOKUŞ ADAPAZARI Sakarya , DHA 

SAKARYA'nın Hendek İlçesi'ne bağlı Karatoprak Köyü'nde alkollü olarak otomobille gezerken, çarpıp yaraladıkları tilkiyi araçlarına alan 3 arkadaşa, yaralı tilki saldırdı. Kendilerini ısıran tilkiden otomobilden atlayarak kurtulan 2 kişiye, Sakarya Devlet Hastanesi'nde kuduz aşısı yapıldı. Yaralı tilki de ormanlık alana kaçtı. 
     Adapazarı'nda oturan 50 yaşındaki Muzaffer Kır, arkadaşları 45 yaşındaki Yaşar Dereli ve 47 yaşındaki Cemal Turan'la birlikte Hendek'te bir restoranda önceki gece alkol aldı. Daha sonra 3 arkadaş, Muzaffer Kır'ın kullandığı otomobille Karatoprak Köyü yakınlarında gezintiye çıktı. 
     Orman yolunda gezerken yola aniden bir tilki fırladı. Alkollü olan Muzaffer Kır, farkedemediği tilkiye çarptı. Çarpmanın şiddetiyle yaralanan tilkiyi orada öylece bırakmak istemeyen 3 arkadaştan Yaşar Dereli ile Cemal Turan, yabani hayvanı tedavi ettirmek için otomobillerinin arka koltuğuna koydu. Araç hareket ettikten bir süre sonra yaralı tilki kendine gelince can havliyle Yaşar Dereli ve Cemal Turan'a saldırdı. Yaralı tilki Dereli ve Turan'ı ayaklarından ısırdı. İki arkadaş kendilerini otomobilden güçlükle aşağı atarlarken, yaralı tilki de araçtan kaçarak, ormanda kayboldu. 
     Muzaffer Kır, tilki tarafından çesitli yerlerinden ısırılan arkadaşları Dereli ve Turan'ı Hendek Devlet Hastanesi'ne götürdü. Burada kuduz aşısı yapılması gereken tilkizedeler, hastanede kuduz aşısı olmaması nedeniyle Sakarya Devlet Hastanesi'ne götürülüp, kuduz aşısı yapıldı. 
     Yaralanan Yaşar Dereli, Otomobilimizle tilkiye çarpınca yaralandı. Hayvana yardım edelim’ dedim. Ancak bizi hastanelik etti'' dedi. Cemal Turan ise Isırdı bırakmadı. Kendimizi güçlükle otomobilden attık'' dedi. 
     Tilkinin ısırdığı 2 kişi, ilk getirildikleri Hendek Devlet Hastanesi'nde kuduz aşısının olmamasına da tepki gösterdi. 
     
</TEXT>
</DOC>
