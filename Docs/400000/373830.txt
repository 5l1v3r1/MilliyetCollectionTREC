<DOC>
<DOCNO> 373830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo08.html </URL>
<DATE> 2005/08/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Beşiktaş'ın rakibi Malmö kolay lokma değil... 
</HEADLINE>
<TEXT>

     Malmö, dün gece, ligin sonlarında yer alan Sundsvall ile karşı karşıya geldi ve 6-2 kazandığı 90 dakika sonrasında önemli ip uçları verdi. Kendi sahasında oynamasına rağmen özellikle ilk yarım saatte çok vasat bir futbol sergileyen Beşiktaş’ın UEFA’daki rakibi, bu bölümden sonra yavaş yavaş oyuna ağırlığını koydu. Malmö’nün en etkili silahlarından biri olan Brezilya’lı futbolcu Alfonso Alves, ilk bölümün bitimine 5 dakika kala kaleciyi de çalımlayıp attığı golle hem ne kadar kaliteli bir oyuncu olduğunu kanıtladı, hem de takımını rahatlattı. Bu dakikalardan sonra da Malmö için kabus dolu anlar geride kaldı. 
     
     Savunmaya takviye 
     UEFA’da mücadele edecek olan İsveç ekibi, belki maçı 4 farklı kazandı ama oldukça ciddi savunma zaafları bulunduğunu da saklayamadı. Forvette kısa sürede önemli işler başarıp farkı bir anda açabilen Malmö, defansta aynı beceriyi gösteremiyor. Türk takımlarına karşı nedense ters gelen Kuzey takımı, Fildişili Kouakou’yu da defansına dahil etti ve sorunlarına biraz olsun çözüm bulmaya çalıştı. Bu transferin nasıl bir sonuç vereceği önümüzdeki günlerde netlik kazanacak. 
     
     Hava şartlarına dikkat 
     Sonuç itibarıyla Beşiktaş, Malmö’yü eleyecek güçte bir takım, ancak işi ilk müsabakada bitirmesi gerekir. Aksi halde bu tur Siyah-Beyazlılar için bir kabus olabilir. Rıza Çalımbay’ın bu noktaya çok dikkat etmesi lazım. Ayrıca Beşiktaş’ın yollarını ayırdığı file bekçisi Asper de Malmö’nün yıldızlarından biri. Savunma ne kadar hata yapsa da o gole izin vermemek için elinden geleni yapıyor. Bir de rövanşın oynanacağı tarih itibarıyla ülke şartları göz önüne alınırsa soğuk hava da Beşiktaş için sıkıntı yaratır. 
     
     Zeki Önatlı’dan Malmö raporu... 
     Beşiktaş Teknik Direktörü Rıza Çalımbay’ın yardımcılarından Zeki Önatlı, Malmö’nün dünkü karşılaşmasını izleyenler arasındaydı. Siyah-Beyazlılar’ın UEFA’daki rakibini takibe alan genç hoca, Kuzey ekibi hakkında şu bilgileri verdi 4-4-2 oynayan, çok disiplinli bir takım. Brezilyalı golcü Alves, etkili bir oyuncu. Malmö, ayrıca fizik güç itibarıyla da üst düzeyde. Kısacası Beşiktaş’ı hiç de kolay bir ekip beklemiyor.'' 
     
</TEXT>
</DOC>
