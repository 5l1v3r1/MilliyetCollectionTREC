<DOC>
<DOCNO> 369002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo24.html </URL>
<DATE> 2005/08/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Halil Altontop takımının gözdesi oldu... 
</HEADLINE>
<TEXT>

     Almanya Birinci Ligi Bundesliga takımlarından FC Kaiserslautern'de oynayan milli futbolcu Halil Altıntop, takımının FC Schalke 04'e 2-1 yenildiği maçtaki performansıyla ve attığı gol ile bir anda takımının gözdesi haline geldi. 
     FC Kaiserslautern Teknik Direktörü Michael Henke, takımının tek golünü atan Altıntop'un ikinci yarıda sakatlığından dolayı oyunu terk etmesinin mağlubiyetlerinin en önemli etkenlerinden biri olduğunu söyledi. 
     Kulüp yetkililerinin, takımıyla olan sözleşmesinin 2006 yılı sonunda biteceği Altıntop'u uzun süreli anlaşmaya ikna etmek için yoğun şekilde çaba harcadıkları, ancak bunda henüz başarılı olamadıkları bildirildi. 
     Kulüp yetkililerinin, yıldızı parlayan Halil'in 2006 yılında bonservis bedeli de olmadığı için ellerinde tutmakta güçlük çekmelerinden endişe duydukları ifade edildi. 
     Halil ise FC Kaiserslautern'den erken ayrılmayı düşünmediğini belirterek, ''Takım değiştirmem için henüz çok erken. Önemli olan nasıl bir gelişme yaşayacağım. Düzenli olarak oynamak zorundayım. Takımımın bana güvenerek oynadığını hissetmek istiyorum'' dedi. 
     Henke ise Halil'i takımda tutabilmek için ellerinden gelen her türlü çabayı harcayacaklarını ifade ederek, ''Takımda Halil gibi futbolcuların sayısı çok az'' dedi. 
     
</TEXT>
</DOC>
