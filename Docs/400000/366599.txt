<DOC>
<DOCNO> 366599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/spo04.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnandık, turu geçeceğiz' 
</HEADLINE>
<TEXT>


Bordo - Mavililer, Famagusta maçı öncesinde tekvücut oldu. Şenol Güneş "2 - 0 bize yeter" derken, Başkan Atay Aktuğ, "İlk maçta gücümüzün altında oynadık. Şimdi ipler elimizde" dedi 


Şampiyonlar Ligi'ndeki kaderini bugünkü Anorthosis Famagusta karşılaşmasıyla çizecek olan Trabzonspor cephesi, tarihi bir zafer için kenetlendi. 
Bordo-Mavililer'in teknik patronu Şenol Güneş, 90 dakika boyunca gol yememenin kendileri için ne kadar önemli olduğuna dikkat çekerek, "İlk maçı 3-1 kaybettik. Bu asla telafi edilmeyecek bir skor değil. Sahamızda 2-0'lık bir sonuç yakalayabiliriz. Kendimize güveniyor, taraftarlarımızın da güvenmesini istiyoruz. Maçın siyasi bir havaya da sokulmasını istemiyoruz. Taraftarımız tribüne gelip bize destek olsun, hiç susmasın. Maçın başında gerekli skoru yakalayabiliriz ama gol gecikebilir de. Asla umutsuz olmasınlar. Son dakikalarda da skor üstünlüğünü yakalayabiliriz" dedi. 

Aktuğ desteği 
Trabzonspor Başkanı Atay Aktuğ da tur atlayacaklarına inandığını açıkladı. Aktuğ, "İlk maçta kendi gücümüzün çok altında oynadık ve bireysel hatalarla birlikte istemediğimiz bir skorla karşılaştık. Şimdi ipler elimizde. Futbolcularımıza inancımız tam. Onlar sahada, biz de taraftarlarla birlikte tribünde görevimizi tam yaparak turu geçeceğiz" diye konuştu. 
Bu arada Trabzonspor'un 38. kuruluş yıldönümü dün akşam KTÜ Sahil Tesisleri'nde düzenlenen bir kokteylle kutlandı. Famagusta'nın Futbol Direktörü Diros Toumazis, Avrupa Parlemontosu üyesi Yiunakis Matsis ve 7 yönetici de davete katıldı. 

Uyarı yağmuru 

Karadeniz temsilcisi Trabzonspor, Şampiyonlar Ligi 2. Ön Eleme Turu rövanş maçının hazırlıklarını dün yaptığı çift antrenmanla sürdürdü. 
Bordo-Mavililer sabah antrenmanında hafif bir kros çalışması yaptı. Basına kapalı gerçekleştirilen akşam idmanında ise Teknik Direktör Şenol Güneş futbolcularını sık sık uyardı. Güneş'in, "İlk maçta savunmada yapılan hatalar bize ders olmalı. Rakibe boş alan bırakmayın. Orta sahayı kalabalık tutmamız gerekiyor. Rakip kalede gol ararken kendi alanımızda boşluklar bırakmamalıyız. Rakibe yakın oynarsak, kimse adam kaçırmaz" dediği öğrenildi. 

Biletler tükendi 

Trabzonspor cephesinde, tarihi bir öneme sahip olan Famagusta maçına ilgi büyük. Bordo - Mavili taraftarlar, önceki gün satışa çıkan biletlerin tamamını satın alırken, karaborsada fiyatların üç katına kadar yükseldiği bildirildi. 


</TEXT>
</DOC>
