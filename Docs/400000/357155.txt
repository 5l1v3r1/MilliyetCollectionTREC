<DOC>
<DOCNO> 357155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas15.html </URL>
<DATE> 2005/06/30/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İstanbul'da fuhuşa yönelik operasyonlarda 133 kadın kurtarıldı... 
</HEADLINE>
<TEXT>

     İstanbul Emniyet Müdürlüğü, 2004 ve 2005 yıllarında kadın ticaretiyle ilgili 43 operasyonda 133 mağdur kadının kurtarıldığını, 72 kişinin tutuklandığını bildirdi. 
     Emniyetin yazılı açıklamasında, basında yer alan insan ticareti ve fuhuş haberleriyle ilgili İstanbul Emniyet Müdürlüğü’nce yapılan çalışmalarda Emniyet Müdürlüğü bünyesinde Mali, Organize, Yabancılar ve Asayiş şube müdürlüklerinin katılımıyla "İnsan Ticareti ve Kaçakçılığı ile Mücadele Komisyonu" oluşturulduğu belirtildi. 
     Kadın ticaretiyle ilgili olarak 2004 yılında yapılan 26 operasyonda 56 şüphelinin yakalandığı, bunlardan 35’inin tutuklandığı ve 86 mağdur kadının kurtarıldığı kaydedilen açıklamada, 2005’in ilk 6 ayında gerçekleştirilen 17 operasyonda 41 şüphelinin yakalandığı, bunlardan 37’sinin tutuklandığı ve 47 mağdur kadının kurtarıldığı ifade edildi. 
     Açıklamada, yine 2004-2005 yıllarında Fatih ve Eminönü bölgesinde 21 otel ve 35 diskotekle ilgili olarak, "fuhuşa yer temin etmek, 
     fuhuşu kolaylaştırmak" suçundan işlem yapılarak, haklarında idari kapama cezası verildiği bildirildi. Emniyetin açıklamasında, şunlar kaydedildi "2004 ve 2005 yılları içerisinde TCK 80 haricinde cinsel suçlarla ilgili olarak fuhuş yapılan 318 yer hakkında işlem yapılmış, toplam 2 bin 644 kişi yakalanmış, bin 380 kişi hastaneye sevk edilmiş, 33 şüpheli tutuklanmış, 10 AIDS’li kişi tespit edilmiş, bin 149 yabancı uyruklu kadın sınır dışı edilmiştir. Gerek insan ticareti, gerekse fuhuşla ilgili yapılan operasyonlar devam etmektedir." 
     
</TEXT>
</DOC>
