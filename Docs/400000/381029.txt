<DOC>
<DOCNO> 381029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/eko04.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK hastanelerinin devriyle ilaç maliyeti yüzde 30 arttı 
</HEADLINE>
<TEXT>


ANKARA Milliyet 

Çalışma ve Sosyal Güvenlik Bakanı Murat Başesgioğlu, SSK Hastaneleri'nin devrinin ardından ilaç maliyetlerinin arttığını kaydetti. 
"Türkiye'de Sağlık Harcamaları ve İlaç Finansman Politikası" toplantısına katılan Bakan Murat Başesgioğlu, Türkiye'deki ilaç politikalarını değerlendirdi. Sosyal güvenlik sisteminde, düzenlemeler yapılacağını kaydeden Başesgioğlu, Türkiye'de kişi başına yapılan sağlık harcamalarının OECD ülkelerine göre az olduğunu vurguladı. Başesgioğlu, SSK'ların devri ile birlikte ilaç maliyetinin de arttığını vurguladı. "Eskiden 100 olan ilaç maliyeti 130 oldu" diyen Başesgioğlu, buna karşın sosyal statüye göre sağlık hizmeti almanın sona erdiğini hatırlattı. 
Başesgioğlu, bu yıl Meclis'ten sosyal güvenlik reformu kapsamındaki dört yeni yasa tasarısı taslağının çıkmasının beklendiğini söyledi. 
Başesgioğlu, Türkiye'de ilk sırada antibiyotik, daha sonra da en ağır ağrı kesicilerin tüketildiğini, bu çarpık ilaç kullanım tablosunun iyi sorgulanarak değiştirilmesi gerektiğini söyledi. Başesgioğlu, sağlık harcamaları içinde fuzuli yapılan harcamalara da dikkat çekerek, "ayrılan her kaynağın karşılığını bulması gerektiğini" vurguladı. 


</TEXT>
</DOC>
