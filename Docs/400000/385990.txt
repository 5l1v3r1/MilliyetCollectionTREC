<DOC>
<DOCNO> 385990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yazar/cemal.html </URL>
<DATE> 2005/10/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sakal-ı Şerif derken 
</HEADLINE>
<TEXT>


Sakal-ı Şerif olayı... Densizlik, evet. Ya da iktidar şımarıklığı Ben yaptım oldu zihniyeti de denebilir. 
Sık rastlanır bizde. 
Tehlikeli bir eğilimdir. 
Bir kere başladı mı, arkası çorap söküğü gibi gelebilir çünkü. 
1980'leri anımsayın 
"Anayasa bir defacık ihlal edilse, ne zararı var " diyebilen başbakanları... 
1990'ları anımsayın 
"Verdimse verdim, ne olacak " diyebilen başbakanları... 
Hukuka aldırmayan örneklerdi bunlar. Oysa, demokrasileri demokrasi yapan, en başta devletin kendini hukukla bağlı saymasıdır. 
Bu bizde h l oturmuş değil. 
Yöneticilerimiz, Sakal-ı Şerif örneğinde de görüldüğü gibi, kendilerini devletin sahibi sanıyorlar. 
Oysa mülk onların değil. 
Milletin... 
Onlar sadece yönetici Belirli kurallara bağlı olarak, belli bir süre için devleti yönetmekle görevli kılınmışlar, o kadar... 
Bir başka deyişle 
Akıllarına her eseni yapamazlar 
Ama bu zihniyet kolay yer etmiyor bizim gibi ülkelerde. Kuralı yazmak, özümsemek ve uygulamak zaman alıyor. 
Dileriz, iktidar şımarıklığı ileri boyutlara varmaz. Çünkü bu şımarıklık, siyasal iktidarları doğru yoldan saptırıyor. Ülkenin gerçek gündeminden uzaklaştırıcı sonuçlara yol açabiliyor. 
Bu açıdan 3 Ekim'i doğru okumak lazım. 3 Ekim, Türkiye'nin geleceği açısından hiç kuşkusuz tarihi bir dönüm noktası. Aynı zamanda AKP hükümetinin artı hanesine yazılması gereken büyük bir başarı. 
Ama unutulmasın 
Bu başarı da yine bir başlangıç noktasıdır. Eğer bu nokta göz ardı edilir, 3 Ekim'in getirebileceği sarhoşlukla Türkiye'nin gerçek gündeminden sapılırsa hiç de iyi olmaz. 
Hem AKP için... 
Hem de ülke için... 
Türkiye'nin ekonomik ve siyasal yapısında, hukuk düzeninde daha atması gereken birçok reformcu adım var. Hükümet eğer bunları bırakır da, sözgelimi bir 3 Ekim sarhoşluğu ile 2006'da erken seçim yoluna saparsa, büyük yanlış yapar. 
Var mı böyle bir ihtimal 
İlle de var diyemiyorum. 
İktidar odaklarına yakın güvenilir kaynaklardan gelen sinyaller de bir erken seçim ihtimali bulunmadığına işaret ediyor. Hükümetin gündemine sahip olduğu, seçime zamanında, yani 2007 yılı sonbaharında gidileceği belirtiliyor. 
Bence de yakın ihtimal bu. 
Ayrıca doğru olan da bu. 
Zamanında seçim, özellikle ekonomi açısından çok daha akıllı bir politika tercihidir. Erken bir seçim ekonomik dengeleri altüst edebilir, Türkiye'yi rayından çıkarıcı gelişmelere yol açabilir. 
Büyük risktir erken seçim 
Bunun yerine, Türkiye'nin 3 Ekim'in açtığı reformcu yolda yürümeye devam etmesidir doğru olan. 'Sivil toplum'un desteğini de yanına alarak, -Dışişleri'ni de dışlamayarak- üyelik müzakereleri yolunda kararlılıkla mesafe almaya başlamasıdır doğru olan... 
Bugüne kadar doğru olan yapıldı. 
Dileriz, devam eder. 



</TEXT>
</DOC>
