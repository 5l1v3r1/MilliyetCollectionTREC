<DOC>
<DOCNO> 360717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko22.html </URL>
<DATE> 2005/07/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bor konusunda niyet mektubu imzalandı... 
</HEADLINE>
<TEXT>

     Ulusal Bor Araştırma Enstitüsü BOREN ile BM Sınai Kalkınma Teşkilatı UNIDO Uluslararası Hidrojen Enerjisi Araştırma Merkezi arasında, hidrojen depolanmasında bor kullanımı konusunda niyet mektubu imzalandı. 
     Niyet mektubuna, Uluslararası Hidrojen Enerjisi Kongresi sırasında, Enerji ve Tabii Kaynaklar Bakanı Hilmi Güler, BOREN Müdürü Erk İnger ve Dünya Hidrojen Enerjisi Konseyi Onursal Başkanı Prof. Dr. Nejat Veziroğlu imza koydu. 
     Bakan Güler, basın mensuplarına yaptığı açıklamada, niyet mektubu ile BOREN ve UNIDO'nun ortak çalışma yapacağını belirterek, ''bu çalışmayı geliştirerek, günlük hayatımızda hidrojen enerjisinin etkin bir şekilde kullanılması için ortak projeler yürütecekler'' dedi. 
     Verilen bilgiye göre, tüm dünyada hidrojen üretimi, depolama ve taşıma yöntemleri, yakıt pili geliştirilmesi konularındaki çalışmalar yoğun bir şekilde sürdürülürken, Türkiye'nin de bu gelişmeleri yakından takip etmesi zorunlu hale geldi. 
     Bu bağlamda imzalanan niyet mektubu ile iki kurum arasında hidrojen depolanmasında bor kullanımı konusunda uluslararası bilimsel ve teknolojik işbirliğinin oluşturulması amaçlanıyor. 
     İşbirliği, beraber geliştirilip yürütelecek uluslararası araştırma projeleri, toplantılar, seminerler ve kongreler gibi çeşitli faaliyetler ve organizasyonlarla gerçekleştirilecek. 
     
</TEXT>
</DOC>
