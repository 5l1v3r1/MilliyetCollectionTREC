<DOC>
<DOCNO> 394166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur03.html </URL>
<DATE> 2005/11/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İstiklal Caddesi'nde ağaç kesimini protesto edenlere polis müdahalesi 
</HEADLINE>
<TEXT>

     Beyoğlu İstiklal Caddesi’nde yer alan ağaçların sökülmesini protesto etmek isteyen gruptan 3 kişi, polisin müdahalesiyle gözaltına alındı. 
     AA muhabirinin aldığı bilgiye göre, İstiklal Caddesi’ndeki ağaçlar, araç ile yaya trafiğinin rahatlatılması ve caddenin yeniden düzenlenmesi amacıyla bir süre önce belediye ekiplerince sökülmeye başlandı. 
     Ancak gece saatlerinde ağaç söküm işlemlerinin yapıldığı caddedeki Ağa Camii önünde toplanan ve aralarında tiyatrocu ile oyuncuların da bulunduğu bir grup genç, karşı çıktıkları uygulamayı protesto etmek istedi. 
     Olay yerine çağrılan polislerce "dağılmaları" yönünde uyarılan gruptakiler, uygulamanın nedenini öğrenmek istediklerini belirterek, beklemeye devam etti. 
     Bunun üzerine polis ekiplerince müdahale edilen gruptan 3 kişi, gözaltına alındı. 
     Bu kişiler, polis ekiplerince yakındaki bir polis merkezine götürülürken, "tek amaçlarının ağaçların neden söküldüğünü öğrenmek olduğunu" söylediler. 
     Polisin müdahalesi sırasında yaşanan kısa süreli arbede sonrası gruptaki diğer kişiler de dağıldı. 
     
</TEXT>
</DOC>
