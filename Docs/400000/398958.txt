<DOC>
<DOCNO> 398958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko24.html </URL>
<DATE> 2005/11/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Babacan Halkbank'ta da halka arz yapılacak 
</HEADLINE>
<TEXT>

     Devlet Bakanı ve Başmüzakereci Ali Babacan, ifade özgürlüğü ile ilgili yeni çıkmış yasaların hemen değiştirilmesini doğru bulmadığını kaydetti. 
     Babacan, bir televizyon kanalına yaptığı açıklamada, Türkiye'de ifade özgürlüğü ile ilgili yasal düzenlemelerin bulunduğunu ve henüz çok taze, yeni yasal düzenlemeler olduğunu ifade ederek, şöyle devam etti 
     ''Yeni yasal düzenlemelerin uygulaması ile ilgili önümüzde oluşmuş bir tarihçe yok. Henüz davalar görülmeye başlanmamış bile. Daha yeni çıkmış bu yasaların hemen arkasından değiştirilmesini doğru bulmuyorum. Uygulamanın bir süre izlenmesi lazım, uygulama ile gerçek anlamda sıkıntılar meydana gelirse belki ilerde değiştirebiliriz. 
     Yeni yasal düzenlemelerin uygulanmasında oluşmuş bir içtihat yok. Yeni çıkmış kanunların hemen değişmesini doğru bulmuyoruz. Yakın vadede kimse değişiklik beklemesin.'' Babacan, İlerleme Raporu ve Katılım Ortaklığı Belgesi'ndeki görüşlerin bazılarına katıldıklarını, bazılarına ise katılmadıklarını kaydetti. 
     Açıklamaları kurumsal resmi görüşler olmadığı sürece çok fazla dikkate almadıklarını belirten Babacan, AB Delegasyonu Türkiye Temsilcisi Hans Jorg Kretchmer'in ne Lozan konusunda, ne de müzakere sistemi konusunda kendisiyle hiçbir şey konuşmadığını söyledi. 
     Babacan, Lozan konusunda tartışılacak bir noktanın bulunmadığını ve bu konunun kesinlikle tartışılmayacağını da bildirdi. 
     Reform sürecinin yavaşlamadığını da kaydeden Babacan, 17 Aralık'a kadar olan reform sürecinin normalin çok çok üstünde bir hızda olduğunu, 17 Aralık'tan sonra ise normal bir döneme girildiğini, bazı reformların zaman almasının gayet doğal olduğunu söyledi. 
     
     ''ESNEK BİR MÜZAKERE SİSTEMİ OLUŞTURDUK'' 
     Babacan, gayet esnek bir müzakere sistemi oluşturduklarını da kaydederek, Türkiye'nin AB'ye yeni üye olmuş 10 üye ile karşılaştırılmasının yanlış olduğunu, Türkiye'nin nüfusunun neredeyse bu 10 ülkenin nüfusuna eşit olduğunu ifade etti. 
     Şu ana kadar 6 fasılda tanıtıcı taramanın tamamlandığını, 3 fasılda da ayrıntılı taramanın tamamlandığını, bu 3 fasılda AB Komisyon Raporu'nu yazmasının beklendiğini belirten Babacan, AB'nin Türkiye'deki terör olaylarına artık daha farklı bir bakış açısı geliştirmesi gerektiğini de söyledi. 
     Kıbrıs konusuna da değinen Babacan, ''Kıbrıs konusunda biz hep bir adım önde olduk, masaya daha yakın durduk. Ancak karşı taraf çözümsüzlüğün devamından istifade ediyor'' dedi. 
     Babacan, şu anda Kıbrıs konusunda daha iyi bir noktada bulunulduğunu da kaydetti. 
     
     KURUMLAR VERGİSİ VE ENFLASYON HEDEFLEMESİ 
     Kurumlar Vergisi oranlarıyla ilgili tüm kararların alındığını ve indirim oranlarının kararlaştırıldığını belirten Babacan, enflasyon hedeflemesine de 1 Ocak 2006'dan itibaren kesinlikle geçileceğini bildirdi. Babacan, Merkez Bankası'nın da bu konuda yakın zamanda bir açıklama yapacağını kaydetti. 
     
     HALK BANKASI'NIN ÖZELLEŞTİRİLMESİ 
     Babacan, Halk Bankası'nın özelleştirilmesi için öncelikle bir danışman firmanın seçileceğini, ancak muhtemelen Halkbank'ta da Vakıfbank'taki gibi halka arz yapılacağını bildirdi. 
     
     NİYET MEKTUBUNU İMZALADIK 
     Ali Babacan, geçen hafta içinde niyet mektubunun imzalandığını ifade ederek, şimdi yapılması gerekenin Sosyal Güvenlik Reformu ile ilgili yasa tasarısının Meclis'e gönderilmesi olduğunu söyledi. 
     Sosyal güvenlik dışında diğer tüm şartların yerine getirildiğini vurgulayan Babacan, Sosyal Güvenlik Tasarısı'nın Meclis'e gönderilmesinin ardından IMF'nin hemen toplanarak niyet mektubunu onaylayacağını ifade etti. 
     Babacan, Mortgege konusunda IMF heyeti burdayken görüştüklerini belirterek, onların görüşlerinin de yasaya yansıtıldığını söyledi. 
     Yeni bütçenin eskisine göre daha sıkı olduğunu da kaydeden Babacan, TÜPRAŞ, TELEKOM gibi kuruluşların özelleştirilmesi nedeniyle cari dengede uğranacak kayıp nedeniyle merkezi bütçeyi daha sıkı tuttuklarını söyledi. 
     
     CARİ AÇIK 
     Yatırım yapan ve büyüyen bir ülkede cari açığın doğal olduğunu, ancak ithal edilen makine techizatı ile yapılacak yatırımlar sonucunda önümüzdeki dönemde ihracatın artacağını belirten Babacan, cari açığın finansmanı konusunda daha sağlıklı bir noktada bulunulduğunu, bunun yanı sıra serbest kur rejimi olan bir ülkede de cari açıktan daha az korkulması gerektiğini söyledi. 
     
</TEXT>
</DOC>
