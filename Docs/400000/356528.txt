<DOC>
<DOCNO> 356528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun04.html </URL>
<DATE> 2005/06/29/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD Başkanı Bush'tan Irak mesajları 
</HEADLINE>
<TEXT>

     ABD Başkanı George W. Bush, Amerikan askerlerinin Irak’tan çekilmesi yönünde bir takvim açıklamanın, hem Iraklılar hem de Irak’ta savaşan Amerikan askerleri için "ciddi bir hata" olacağını söyledi. 
     ABD’nin Irak’a egemenliği devretmesinin birinci yıldönümünde Kuzey Karolina’daki Fort Bragg üssünde bir konuşma yapan Başkan Bush, Irak’taki gidişattan memnun olmayan Amerikan halkını teskin etmeye çalıştı ve iç politikaya yönelik mesajlar verdi. 
     Irak’a daha fazla asker göndermenin de yanlış bir hareket olacağını belirten Bush, "Bu takdirde, Iraklıları savaşta liderlik almaya cesaretlendirme yönündeki stratejimize zarar veririz ve daha fazla Amerikan askeri göndermek orada sürekli kalma niyetinde olduğumuz imajını uyandırır" dedi. ABD Başkanı, Irak’taki komutanlara göre daha fazla askere ihtiyaç duyulmadığını da kaydetti. 
     ABD’nin Irak’ta hem askeri hem de siyasi strateji izlediğini belirten Bush, ordunun temel amacının teröristleri bulup yok etmek olduğunu, bir yandan da ordunun Irak güvenlik güçlerinin eğitimine yardım ettiğini, böylece Irak halkının düşmanlarıyla savaşma kapasitesine kavuşmasının hedeflendiğini söyledi. 
     Bush, Irak’ta güvenlik güçlerinin eğitiminde katkı sağlayan Türkiye, İtalya, Almanya, Ukrayna, Polonya, Avustralya, Romanya ve İngiltere’yi isim isim saydı. Irak polis ve ordu güçlerinin, bu ülkelerden personel tarafından eğitildiğini belirten Bush, "Bugün onlarca ulus, ortak bir hedef için çalışıyor Kendisini savunabilen, düşmanlarını yenebilen ve özgürlüğünü koruyabilen bir Irak" dedi. 
     -"MADRİD, İSTANBUL, CAKARTA..."- Bush, şöyle devam etti 
     "Savaş kıyılarımıza 11 Eylül 2001’de ulaştı. Bize saldıran teröristler ve karşı karşıya olduğumuz teröristler özgürlükten nefret eden, hoşgörüyü reddeden ve karşı görüşe dayanamayan totaliter bir ideoloji adına cinayet işliyor. Amaçları Ortadoğu’yu, hükümetleri devirerek, tiranlık ve baskıyla yönetmek, bizi bölgeden atmak ve terörü getirmek. Bu amaçları kazanmak için Madrid, İstanbul, Cakarta, Kazablanka, Riyad, Bali ve başka yerlerde öldürmeyi sürdürdüler." 11 Eylül’de Amerikan halkına söz verdiği şekilde bir daha ülkeye 
     saldırılmasını beklemeyeceğini söyleyen Bush, "Özgürlüğümüzü savunacağız. Irak bu savaşta son savaş alanı. Bağdat sokaklarında masumları öldüren teröristler, New York, Washington ve Pennsylvania’da vatandaşlarımızın canını alan aynı katil ideolojinin takipçileri" dedi. Irak’ta işlerinin "zor ve tehlikeli" olduğunu ve Amerikan halkı gibi kendisinin de şiddet ve kan içerikli imajları gördüğünü, her fotoğrafın korku verici ve çekilen acıların gerçek olduğunu belirten Bush, "Bütün bu şiddetin ortasında biliyorum ki Amerikalılar şu soruyu soruyor bu fedakarlığa değer miydi Evet değer ve ülkemizin gelecekteki güvenliği için de yaşamsal önemde" diye konuştu. Bush, "düşmanlarımızın kazanmak için sadece bir yolu var. O da 11 Eylül’den aldığımız dersleri unutmamız ve Irak halkını, Ortadoğu’nun geleceğini Usame bin Ladin gibi adamların eline bırakmamız. Ülkemizin güvenliği için, ben görevde olduğum sürece böyle bir şey olmayacak" dedi. "Iraklılar ayağa kalktıkça biz geri çekileceğiz. İlerleme oldu, ancak yapacak çok işimiz var" diyen Bush, "Irak’ta bize ihtiyaç duyulduğu sürece kalacağız, bir gün bile fazla değil" ifadesini kullandı. Bush, Irak’ta bugün bu güçlükleri yaşamayı kabul etmelerinin nedenlerini açıklarken, "bugün savaşıyoruz çünkü Irak şimdi dünyanın çok önemli bir bölgesine özgürlük umudu taşıyor. Demokrasinin yükselişi, radikalizm ve teröre karşı azami sıçrama olacak. Bugün savaşıyoruz çünkü teröristler ülkemize saldırmak vatandaşlarımızı öldürmek istiyor ve Irak, bu tavrı takındıkları yer. Bu yüzden bütün dünyada onlarla kazanıncaya kadar savaşacağız" dedi. Bush, Amerikan halkına da seslenerek, ABD’nin 4 Temmuz bağımsızlık günü dolayısıyla bütün dünyadaki Amerikan askerlerine destek verilmesi çağrısında bulundu. Bush, bayrak dalgalandırılması, savaştaki askerlere destek mektubu gönderilmesi ve asker ailelerine yardım edilmesini istedi. ABD Başkanı, "Afganistan ve Irak’ın özgürleştirilmesinin", tarih yazılırken, "özgürlüğün büyük dönüm noktaları" arasında sayılacağını da kaydetti. Konuşmasının sonunda da 11 Eylül’ü referans veren Bush, bu tarihte Amerikan halkına, terörizmle savaş yolunun zor olacağı, ancak galip gelineceği sözünü verdiğini belirtti ve "düşmanlarımız zalim. Ancak ABD’nin, Amerikan ordusunun hiçbir şekilde dengi değiller" dedi. 
     
</TEXT>
</DOC>
