<DOC>
<DOCNO> 381958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo12.html </URL>
<DATE> 2005/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fenerbahçe'nin Şampiyonar Ligi'nde Kadıköy mesaisi... 
</HEADLINE>
<TEXT>

     Avrupa Şampiyonlar Ligi E Grubu’nda yarın Hollanda’nın PSV Eindhoven takımı ile karşılaşacak Fenerbahçe, "Devler Ligi"nde bugüne dek 19 maçtaki 5 galibiyetinin 3’ünü kendi sahasında elde etti. 
     Hollanda temsilcisiyle yapacağı maçla, Avrupa Şampiyonlar Ligi’ndeki 20. karşılaşmasına çıkacak sarı-lacivertliler, Fenerbahçe Şükrü Saracoğlu Stadı’nda yaptıkları 9 maçın 3’ünü kazanırken, 6 maçta kaybetti. 
     Geçen sezon Şampiyonlar Ligi’nde kendi sahasında yaptığı 3 maçın 2’sini kazanmasını bilen sarı-lacivertliler, bu sezon gruptaki rakipleri PSV Eindhoven ve Schalke 04 takımlarıyla kendi sahasında üst üste yapacağı maçlarda da mutlak galibiyeti hedefliyor. 
     
     FB ŞÜKRÜ SARACOĞLU STADI’NDAKİ GALİBİYETLER 

     "Devler Ligi"nde kendi sahasındaki ilk galibiyetini, ilk kez katıldığı 1996-1997 sezonunda Avusturya’nın Rapid Wien takımına karşı 1-0’la elde eden Fenerbahçe, 2. ve 3. galibiyetlerini ise geçen sezon aldı. 
     Geçen sezon grup maçlarına Çek rakibi Sparta Prag karşısında aldığı 1-0’lık galibiyetle başlayan Fenerbahçe, sahasındaki diğer galibiyeti grubun son mücadelesinde İngiltere’nin Manchester United takımı karşısında 3-0’lık skorla aldı. 
     
     KADIKÖY’DEKİ MAÇLAR 

     Fenerbahçe’nin, Avrupa Şampiyonlar Ligi’nde Kadıköy’de yaptığı maçlar, sonuçları ve gollerini atan oyuncuları şöyle 
     
     1996-97 Sezonu C Grubu 

     Fenerbahçe - Juventus......... 0 - 1. 
     Fenerbahçe - Manchester United 0 - 2. 
     Fenerbahçe - Rapid Wien....... 1 - 0 Högh . 
     
     2001-2002 Sezonu F Grubu 

     Fenerbahçe - Barcelona........ 0 - 3. 
     Fenerbahçe - Olympique Lyon... 0 - 1. 
     Fenerbahçe - Bayer Leverkusen. 1 - 2 Oktay . 
     
     2004-2005 Sezonu D Grubu 

     Fenerbahçe - Sparta Prag...... 1 - 0 Van Hooijdonk . 
     Fenerbahçe - Olympique Lyon... 1 - 3 Nobre . 
     Fenerbahçe - Manchester United 3 - 0 Tuncay-3 . 
     
     FENERBAHÇE AVRUPA KUPALARINDA 114. MAÇINA ÇIKACAK 

     Avrupa Şampiyonlar Ligi E Grubu'nda yarın kendi sahasında Hollanda'nın PSV Eindhoven takımıyla gruptaki ikinci mücadelesini yapacak Fenerbahçe, Avrupa kupalarında 114. maçına çıkacak. 
     Sarı-lacivertli ekip bugüne dek yaptığı 113 maçta 34 galibiyet, 15 beraberlik ve 64 yenilgi aldı. 
     Rakip fileleri toplam 119 kez havalandıran sarı-lacivertliler, kalesinde ise 202 gol gördü. 
     
</TEXT>
</DOC>
