<DOC>
<DOCNO> 397429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur27.html </URL>
<DATE> 2005/11/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bodrum ve Datça'da fırtına 
</HEADLINE>
<TEXT>

     Muğla’nın Bodrum, Fethiye ve Datça ilçelerinde etkili olan fırtına, günlük yaşamı olumsuz etkiliyor. 
     Muğla meteoroloji yetkilileri, Kıyı Ege’de bugünden itibaren kuvvetli rüzgarla birlikte görülecek etkili sağanak yağışların sel, su baskını, taşkın ve soba zehirlenmelerine neden olabileceği uyarısında bulundular. Yetkililer, ilgililerin ve vatandaşların tedbirli olmalarını istediler. 
     Rüzgarın hızının Dalaman’da saatte 41, Bodrum’da 35 ve Marmaris’te ise 16 kilometreye ulaştığı, bugün özelikle Bodrum’da etkili yağmur eklendiği bildirildi. 
     
     DATÇA’DA FIRTINA 
     Datça’da dün geceden beri etkili olan şiddetli rüzgar, ilçede günlük yaşamı olumsuz etkiliyor. Özellikle yat limanında bağlı olan teknelerin sahipleri zor anlar yaşıyorlar. 
     Şiddetli lodosun etkisiyle bazı teknelerin rıhtıma çarparak hasar gördüğü öğrenildi. Şiddetli yağmurun ve fırtınanın yaratabileceği tehlikelere karşı, Datça Belediyesi ekipleri hazır bekliyor. 
     Datça açıklarında seyreden tankerler ve kuru yük gemileri gibi yüksek tonajlı deniz araçları, fırtınadan dolayı Datça Körfezi’ne girerek demirlemeye başladılar. 
     Denizcilik yasalarına göre karaya çıkmak için Datça Liman Başkanlığı’na kayıt yaptırarak harç ödemesi gereken gemiler, alargada fırtınanın bitmesini bekliyorlar. 
     Şiddetli rüzgarın etkili olduğu Bodrum’da ise turistler günü kaldıkları otellerde geçirmeyi tercih ediyorlar. 
     
</TEXT>
</DOC>
