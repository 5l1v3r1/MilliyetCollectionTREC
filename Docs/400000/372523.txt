<DOC>
<DOCNO> 372523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo12.html </URL>
<DATE> 2005/08/24/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Kıvanç Oktay Pancu bir yere gitmiyor 
</HEADLINE>
<TEXT>

     Beşiktaş Futbol Şube Sorumlusu Kıvanç Oktay, Rumen oyuncuları Daniel Gabriel Pancu’nun başka bir takıma gitmesinin söz konusu olmadığını söyledi. 
     Oktay, Lig TV’ye yaptığı açıklamada, bunu basının gündeme getirdiğini ifade ederek, "Ben Beşiktaş’ın futbol şube sorumlusuyum, bilmiyorum ve medyadan takip ediyorum. Ne Pancu’dan ne de menajerinden gitmek istediğine dair bir şey gelmedi" diye konuştu. 
     Pancu’nun 6 yabancı oyuncularından biri olduğunu kaydeden Kıvanç Oktay, "Kendisi çok formda ve bu sezon çok faydalı işler yapacaktır" dedi. 
     Oktay, Beşiktaş olarak sadece işlerine baktıklarını vurgulayarak, sahada kazandıkça ve iyi işler yaptıkça hedeflerine mutlaka ulaşacaklarını sözlerine ekledi. 
     
</TEXT>
</DOC>
