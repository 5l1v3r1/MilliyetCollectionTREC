<DOC>
<DOCNO> 363654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/soneko02.html </URL>
<DATE> 2005/07/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İlk Türk hibrit otomobile doğru... 
</HEADLINE>
<TEXT>

     Gebze Yüksek Teknoloji Enstitüsü'nde GYTE geliştirilen, hidrojen enerjisiyle çalışan ilk Türk otomobili projesinin 3 ayda tamamlanacağı ve prototipinin 6 içinde üretileceği bildirildi. 
     GYTE Enerji Bölümü Öğretim Üyesi Doç. Dr. Ali Ata, AA muhabirine yaptığı açıklamada, Avrupa ve Amerika'daki metropol kentlerde şehiriçi trafiğinde kullanılan hibrit araçları Türkiye'ye kazandırmak amacıyla başlatılan çalışmaların son aşamaya geldiğini söyledi. 
     Hidrojen enerjisiyle hareket eden hibrit otomobilin 3 ay içinde hazır olacağını ve 3 yıllık bir çalışmanın ürünü olan bu otomobilin aynı zamanda batarya takviyeli olacağını ifade eden Ata, ''Öncelikli hedefimiz, şehiriçi trafiğini rahatlatacak, küçük ölçekli ve kolay satın alınabilen cep telefonları gibi 2-3 saatte şarj edilebilen elektrik enerjili bir araç geliştirmek'' dedi. 
     İkinci aşamada hidrojenle çalışan yakıt hücresinin devreye gireceğini ve en geç 6 ay içinde prototipinin üretileceğini ifade eden Ata, ''Projeyi daha sonra talipli firmalara sunacağız'' dedi. 
     
     HİDROJEN ENERJİSİYLE YENİ DÖNEM 
     Hidrojen enerjisiyle yeni bir dönemin başlayacağını dile getiren Doç. Dr. Ali Ata, yanmalı teknolojilerden elektrikli teknolojiye geçişle, yakıt tasarrufu sağlanacağını, petrole bağımlılığın ortadan kalkacağını kaydetti. 
     Ata, 4 kişilik olarak tasarlanan otomobilin hızının, saatte 100 kilometreye ulaşabileceğini anlatan Ata, şehir içi trafiği için tasarlanan araçların sıfır emisyonla çevre dostu olduğunu ifade etti. 
     Benzinli bir otomobilin 100 kilometrede yaklaşık 8 litre benzin yaktığını söyleyen Ata, tasarladıkları otomobilin yakıt ihtiyacı olmayacağını, tek maliyetin 20 dizüstü bilgisayarın harcayacağı düzeyde elektrik sarfiyatı olacağını söyledi. 
     Yaklaşık 100 bin avro bütçeli otomobilin satış rakamını 10-15 milyar lira arasında düşündüklerini bildiren Ata, seri üretime geçildiğinde maliyetin daha da düşebileceğini sözlerine ekledi. 
     
</TEXT>
</DOC>
