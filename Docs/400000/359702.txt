<DOC>
<DOCNO> 359702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur29.html </URL>
<DATE> 2005/07/09/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Ak Parti Ağrı Milletvekili Özmen, vefat etti... 
</HEADLINE>
<TEXT>

     AK Parti Ağrı Milletvekili Mehmet Melik Özmen, vefat etti. 
     Alınan bilgiye göre, Özmen, İzmir’in Çeşme İlçesi’nin Ilıca Mahallesi’nde tenis oynarken kalp krizi geçirdi ve yaşamını yitirdi. 
     Özmen’in cenazesi Çeşme Devlet Hastanesi morguna kaldırıldı. 1966 yılında Erzurum’da doğan Özmen, Dokuz Eylül Üniversitesi Mühendislik Mimarlık Fakültesi Endüstri Mühendisliği Bölümü’nü bitirdikten sonra endüstri mühendisi olarak özel sektörde üst düzey yöneticilik yaptı. 
     Evli ve bir çocuk babası olan Özmen, İngilizce ve Arapça biliyordu. 
     AK Parti Genel Başkan Yardımcısı Nükhet Hotar Göksel, AA muhabirine yaptığı açıklamada, Özmen’in eşi ve çocuğuyla dün tatil amacıyla Çeşme’ye geldiğini, bugün arkadaşıyla tenis oynarken kalp krizi geçirerek hayatını kaybettiğini belirtti. 
     Göksel, Özmen’in cenazesinin yarın Çeşme Devlet Hastanesi morgundan alınarak Ankara’ya götürüleceğini ifade etti. 
     
</TEXT>
</DOC>
