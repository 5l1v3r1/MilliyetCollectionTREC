<DOC>
<DOCNO> 395023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yazar/cemal.html </URL>
<DATE> 2005/11/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türban 
</HEADLINE>
<TEXT>


Avrupa İnsan Hakları Mahkemesi karar verdi, türban sorunu noktalandı mı 
Sanmıyorum. 
Tartışmalar sorunun sürdüğünü ve süreceğini gösteriyor. Hukuksal açıdan olsun, siyasal ve toplumsal açılardan olsun, türban dosyasının kapanması yakın ihtimal değil. 
Öyle gözüküyor. 
Çünkü türban bir takıntı haline gelmiş durumda. Takıntı olmaktan çıksa, sorun olmaktan da çıkabilecek. Makul uzlaşma noktaları yakalansa, siyaseti ve toplumu geren bir sorundan kurtulacağız. 
Ama olmuyor. 
Takıntı var çünkü. 
Ve bu takıntı tek değil, iki taraflı. AİHM'nin geçen haftaki kararıyla, bu iki taraf barikatların üstüne çıkıp birbirlerine bayrak sallamaya başladılar. 
Bir tarafa göre sorun bitmiş, dosya kapanmıştı. 
Öbür taraf da, yani hükümet kanadı da tam tersini savunuyordu. Başbakan Erdoğan'la Dışişleri Bakanı Gül'ün dışa vuran üsluplarında da türban takıntısının izleri çok açıktı. 
Her şeyden önce bir noktayı belirtmekte yarar var. AİHM'nin kararı görmezlikten gelinecek bir karar değil. Bu karar, türban dosyasının demokrasi, laiklik ve insan hakları açılarından ne kadar kritik, ne kadar hassas bir konu olduğunu bir kez daha gözler önüne seriyor. 
Eleştirebilirsiniz bu kararı. 
Ama yok sayamazsınız. 
Çünkü bu karar gerek demokrasiyi, gerekse demokrasinin bir altyapısı olarak laikliği benimseyen geniş çevreler tarafından onay görüyor. 
Onun için, bu ülkede türban eğer demokrasi yolunda bir köstek olmaktan çıkacaksa, AİHM'nin kararı gibi, bu kararı benimseyen çevrelerin duyarlığı da görmezlikten gelinemez. 
Ben farklı düşünüyorum. 
Öteden beri bütün üniversitelerde türban yasağının kaldırılmasından yanayım. AİHM'nin kararını geçmişte de eleştirmiştim. Hiç olmazsa Türkiye'de özel üniversitelerin böyle bir sorunu olmasa ne iyi olurdu. 
Fransa dahil Avrupa'nın birçok ülkesinin üniversitelerinde türban yasağı yok. İlk ve ortaöğretim kurumlarında ise genellikle bu yasağın uygulandığı görülüyor. 
Türkiye'de türban yasağı uygulanmasıyla ilgili olarak eskiden beri bir başka itirazım var. Bizdeki kamu alanı tarifi fazlasıyla geniş tutuluyor. 
Örneğin, bu tarifin içine Cumhurbaşkanlığı Köşkü'nün girmesine karşıyım. Çankaya davetlerinde, türbanlı-türbansız ayrımı yapılmasını ayıp buluyorum. 
Ama önemli olan şu 
İktidarla muhalefetin türbanı bir inatlaşma konusu olmaktan çıkarması lazım. Türbanı siyah-beyaz bir mesele olmaktan kurtarabilirsek, bir takıntı olmaktan çıkarabilirsek, Türkiye'de siyaset de toplum da rahat edecek. 
Bu bakımdan her iki tarafın yapması gerekenler var. Eski deyişle mutabakat aramadan, uzlaşma yolları açmaya çalışmadan iyi bir yere varılamaz. 
Bazı sorunlar vardır ki, çözümü zamana ve siyasi sabra ihtiyaç gösterir. 
Türban da bunlardan biri. 
Zorlamayın. 



</TEXT>
</DOC>
