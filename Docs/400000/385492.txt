<DOC>
<DOCNO> 385492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko38.html </URL>
<DATE> 2005/10/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Nobel Ekonomi Ödülü'nü iktisatçılar paylaştı... 
</HEADLINE>
<TEXT>

     Nobel Ekonomi Ödülü, İsrail ve ABD çifte vatandaşı Robert J. Aumann ile ABD vatandaşı Thomas C. Schelling'e verildi. 
     İsveç Bilimler Akademisi'nden yapılan açıklamada, Aumann ile Schelling'in, ekonomik işbirliği ve çatışma konularına oyun kuramı kapsamında getirdikleri açıklamadan ötürü ödüle layık görüldükleri belirtildi. 
     Aumann ile Schelling'in çalışmalarının, fiyat savaşları ve ticaret savaşları gibi ekonomik çatışmaların ve bazı toplulukların ortak kaynakları işletmede başka topluluklardan neden daha başarılı olduğunun anlaşılmasına katkı sağladığı kaydediliyor. 
     Açıklamada, iki iktisatçının bulgularının, güvenlik ve silahsızlanma politikalarının belirlenmesi, pazarda fiyat oluşumunun kestirilmesi, ekonomik ve politik müzakerelerin yürütülme biçimlerinin belirlenmesi gibi konularda pratik uygulama alanı bulduğu ifade edildi. 
     Akademinin 10 milyon kronluk 1.30 milyon dolar prestijli ödülünü paylaşanlardan 75 yaşındaki Aumann, Almanya doğumlu olmakla birlikte ABD ve İsrail çifte vatandaşı. Halen Kudüs'teki İbrani Üniversitesi'nde ders veren Aumann, gerçek olayların kuram üzerindeki etkileriyle ilgileniyor. 
     Ödülün diğer ortağı 84 yaşındaki Schelling ise ABD'de Maryland Üniversitesi öğretim kadrosunda yer alıyor. Aynı zamanda Harvard Üniversitesi'nde de ömür boyu profesörlük payesine sahip olan Schelling, küresel güvenlik ve silahlanma yarışını ekonomik açıdan ele alan çalışmalarıyla tanınıyor. 
     
</TEXT>
</DOC>
