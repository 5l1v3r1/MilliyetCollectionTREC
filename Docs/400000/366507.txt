<DOC>
<DOCNO> 366507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur35.html </URL>
<DATE> 2005/08/02/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Kendilerini polis olarak tanıtarak minibüs çaldılar... 
</HEADLINE>
<TEXT>

     Bursa’nın merkez Yıldırım İlçesi’nde bir kişi, kendilerini polis olarak tanıtan 2 kişinin minibüsünü çaldığı iddiasıyla polise başvurdu. 
     Edinilen bilgiye göre, Orhan A, Yıldırım Emniyet Müdürlüğü’ne başvurarak, 152 Evler Mahallesi’nde, kullandığı 16 S 3328 plakalı minibüsü durduran 2 kişinin, kendilerini Mali Şube Müdürlüğü’nde görevli polis memuru olarak tanıttıklarını söyledi. 
     Bu kişilerin "Maliyeye borcunuz var, onun için minibüsünüzü otoparka çektireceğiz" diyerek araca bindiklerini ifade eden Orhan A, bunun üzerine minibüsü bu kişilere teslim ettiğini belirtti. 
     Vergi dairesine giderek borcunu ödediğini bildiren Orhan A, Bursa’daki tüm otoparkları aramasına rağmen minibüsünü bulamadığını söyledi. 
     Olayla ilgili soruşturma başlatıldı. 
     
</TEXT>
</DOC>
