<DOC>
<DOCNO> 356449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun06.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Holding başkanı 'ahtapot' gibi 
</HEADLINE>
<TEXT>


TOLGA ŞARDAN Ankara 
Endüstri Holding'in yağmalanmasıyla ilgili soruşturmada, halen gözaltında bulunan Yönetim Kurulu Başkanı Mustafa Ertekin'in, Kürşat Yılmaz'ın yanı sıra, Sedat Peker ve Konyalı çete lideri Mustafa Durna ile de bağlantısı olduğu saptandı. Bağlantılar, soruşturma dosyasında şöyle yer aldı 
Ertekin, Sedat Peker'in Konya ayağındaki 'Saraylı Mehmet' lakaplı Mehmet Yüksel'le bağlantıya geçti. Ertekin, holdingle ilgili işlerinin iyi gitmemesi üzerine, kendisini güçlü hissettirmek ve holdingin ortaklarına gözdağı vermek için Yüksel'le görüştü. Ertekin, bu işler karşılığında Yüksel'e usulsüz senetler vererek holdingi borçlandırdı.Ertekin, Saraylı Mehmet'in yanı sıra, 'Pehlivan Dayı' lakabıyla tanınan Durna ile de bağlantı kurdu. Üzerinde holdingin haczi bulunan Meram'daki 2 milyon dolarlık villasını ve aracını kurtarmak için eski yönetim kurulu başkanı Halil Şafak'a baskı yapan Ertekin, başarılı olamayınca Durna'dan yardım istedi. Ertekin, bu iş karşılığı Durna'ya avans olarak İstanbul'daki bir finans şirketinden kiralanan Mercedes C 200 model aracı verdi. 


</TEXT>
</DOC>
