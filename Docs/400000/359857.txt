<DOC>
<DOCNO> 359857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko05.html </URL>
<DATE> 2005/07/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kredi kartıyla harcamalar 39.8 katrilyonu buldu... 
</HEADLINE>
<TEXT>

     Kredi kartlarıyla bu yılın ilk altı ayında yapılan toplam harcama ve nakit çekimlerinin tutarı geçen yılın aynı dönemine göre yüzde 40 oranında artarak 39.8 katrilyon liraya kadar ulaştı. Kart başına ortalama 1.4 milyar liralık harcama gerçekleştirilen bu dönemde, kart başına ortalama işlem sayısı ise 22 oldu. 
     Bankalararası Kart Merkezi’nin verilerine göre bu yılın ilk altı aylık döneminde kredi kartıyla yapılan işlem sayısı bir önceki yılın aynı dönemine göre yüzde 20.9 oranında artarak 633 milyon 689 bine kadar yükseldi. Yapılan işlemlerin 503 milyon 337 binini alış-veriş, 30 milyon 352 binini de nakit çekimleri oluşturdu. 
     Bu dönemde kredi kartlarıyla yapılan alışverişlerde toplam 35 katrilyon 860 trilyon liralık harcama yapıldı. 
     Nakit çekilen tutar ise 3 katrilyon 920 trilyon liraya kadar yükseldi. Kartla yapılan alışverişlerin işlem sayısında geçen yıla göre yüzde 21.1, alışveriş tutarında ise yüzde 40.5 oranında bir artış yaşandı. Geçen yılın ilk yarısında 
     kredi kartlarıyla toplam 28 katrilyon 455 trilyon liralık harcama yapılmıştı. 
     
     TÜKETİM HARCAMALARININ YÜZDE 27’Sİ KARTLA 
     Kartla yapılan alışverişlerin 16 katrilyon 428 trilyon liralık kısmı bu yılın ilk çeyreğinde, 19 katrilyon 433 trilyon liralık kısmı ise ikinci çeyrekte gerçekleştirdi. 
     Nakit çekimlerinin ise 1 katrilyon 775 trilyonu ilk çeyrekte, 2 katrilyon 145 trilyonu ise ikinci çeyrekte yapıldı. 
     DİE bu yılın ilk çeyreğine ilişkin tüketim harcamalarını toplam 67.6 katrilyon lira olarak hesaplamıştı. Buna göre tüketim harcamalarının yüzde 27’si kredi kartlarıyla gerçekleştirildi. 2004 yılının ilk çeyreği için bu oran yüzde 21 olarak hesaplanmıştı. 
     
     KART SAYISI 28 MİLYONU AŞTI 
     Bu arada Türkiye’deki bankalar tarafından verilen Visa, Mastercard ve diğer kredi kartlarının sayısı bu yıl Haziran ayı sonunda 28 milyon 454 bine kadar yükseldi. Yılın ilk altı ayında kart sayısında 1 milyon 723 bin adetlik artış yaşandı. Son bir yılda yaşanan artış ise 5 milyon 244 bine kadar ulaştı. 
     Bu yılın ilk altı ayında kart başına ortalama harcama tutarı 1 milyar 400 milyon liraya kadar yükseldi. 2004 yılının aynı döneminde kart başına ortalama 1 milyar 229 milyon YTL’lik harcama yapılmıştı. Yılın ilk altı ayında kart başına ortalama işlem sayısı ise 22.3’le geçen yılla yaklaşık aynı düzeyde kaldı. Geçen yılın ilk yarısında kart başına ortalama işlem sayısı 22.6 olmuştu. 
     
     BİRİKMİŞ KART BORÇLARI 15.4 KATRİLYON 
     Merkez Bankası’nın verilerine göre ise 1 Temmuz 2005 itibariyle kredi kartı sahiplerinin bankalara toplam 15 katrilyon 390 trilyon liralık borcu bulunuyor. Kredi kartlarıyla 39.8 katrilyon liralık yeni harcama yapılan bu dönemde kart borçların ise 1 katrilyon 638 trilyon liralık bir artış yaşandı. 
     Bankacılık Düzenleme ve Denetleme Kurumu’nun verilerine göre de bankaların verdiği kredi kartlarının toplam harcama limiti bu yıl nisan sonu itibariyle 36.4 katriyon lira düzeyinde bulunuyordu. 
     
</TEXT>
</DOC>
