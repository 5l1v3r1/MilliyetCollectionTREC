<DOC>
<DOCNO> 372773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko13.html </URL>
<DATE> 2005/08/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
IKEA, Türkiye yatırımından memnun... 
</HEADLINE>
<TEXT>

     Türkiye'deki ilk mağazasını İstanbul Ümraniye'de kuran İsveç kökenli mobilya ve ev aksesuarı mağaza zinciri IKEA'nın ikinci mağazası, önümüzdeki yıl bahar aylarında İzmir Bornova'da açılacak. 
     IKEA Turkiye Genel Müdürü Mikael Bartroff, ilk mağazanın 5 Mayıs 2005 tarihindeki açılışından bu yana tüketicilerden yoğun ilgi gördüklerini belirterek, dört yıl içerisinde açmayı öngördükleri 4 mağaza ve bir lojistik merkezi projesinin planlandığı şekilde yürüyeceğini dile getirdi. 
     Daha ileri dönemlerde talebe ve ilgiye göre daha fazla mağaza açma konusunu değerlendireceklerini anlatan Bartroff, 2008 yılına kadar Türkiye'de 4 mağazaya ulaşacaklarını dile getirdi. 
     Bartroff, ''ikinci mağazamız 2006 baharında İzmir Bornova'da açılacak. İstanbul ve Ankara'da IKEA mağazaları açılacak. Açılıştan beri mağazaya olan ilgi, yoğun şekilde devam ediyor. Ziyaretçi sayımız 1 milyonu geçti'' dedi. 
     IKEA'nın gelişinin pazarın gelişmesi yönünde faydalı olduğunu ifade eden Bartroff, ''Pazar disipline olacak, kar marjları aşağıya çekilecek, düşük fiyatlı, kaliteli ürünlerin üretilmesi yönünde de gelişmeler olacak'' diye konuştu. 
     Ayrıca reklam pazarının da büyüyeceğine işaret eden Bartroff, IKEA'nın pazara girmesi ile mobilya ve ev aksesuarı reklam pastasının büyüdüğünü gördüklerini de belirti. 
     IKEA'nın açılışı ve gösterilen ilginin, yerli üretici veya küçük perakendeciler üzerinde yansımalarını da değerlendiren Mikael Bartroff, pazardaki üreticilerin daha işlevsel ürünleri piyasaya sunmaya başlayacaklarını kaydetti. 
     Yerli üreticilerin aynı zamanda tasarıma da önem vererek kaliteli ürünlerle dış pazarlarda rekabete açık olmaya başlayacaklarına işaret eden Bartroff, Türkiye'deki mevcut üreticilerin zaten yurt dışı pazarlarda yavaş yavaş artan bir ihracat oranına sahip olduklarını dile getirdi. 
     Bartroff, IKEA'nın gelmesiyle pazarı büyüttüklerine inandıklarını ve bu konuda en büyük avantajı da tüketicilerin yaşayacağını kaydetti. 
     
</TEXT>
</DOC>
