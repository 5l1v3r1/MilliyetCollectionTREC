<DOC>
<DOCNO> 369397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko03.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş ilk ihaleden daha yüksek fiyata satılır' 
</HEADLINE>
<TEXT>


Tüpraş'ın Polonyalı talibi PKN'nin CEO'su , 'Tüpraş hazine. İlk ihaleki rakamdan yüksek fiyata satılması sürpriz olmaz' dedi 

EKONOMİ SERVİSİ 

Tüpraş'ın özelleştirilmesinde ön yeterlilik alan Polonyalı PKN Orlen'in CEO'su Igor Chalupec, 2 Eylül'de bir önceki ihaleden daha yüksek bir fiyat beklemenin sürpriz olmayacağını ve güçlerinin yettiği oranda en yüksek teklifi vereceklerini belirterek, "Bu hazine, Türkiye Cumhuriyeti devletinin elinden bizim elimize geçerse değerini bileceğiz" dedi. Tüpraş'ın iptal edilen ilk ihalesinde en yüksek teklifi 1.3 milyar dolar ile Zorlu - Tatneft grubu vermişti. 
PKN Orlen'in rafineri, petrokimya ve perakende akaryakıt dağıtımı sektörlerinde faaliyet gösterdiğini anlatan Chalupec, bu alanlarda bölgesel bir oyuncu olmak istediklerini söyledi. 
Orta ve Güney Avrupa ülkelerinde genişlemek istediklerini belirten Chalupec, "Avrupa'ya entegrasyon potansiyeli olan ülkelerle genişlemek ve bunları garantileyecek firmalara yatırım yapmak istiyoruz. Bizce Türkiye ve Tüpraş bu kaliteyi temsil ediyor" diye konuştu. 
Chalupec, Tüpraş ihalesine güçlü bir Türk firmasıyla girmenin avantajlı olacağını, bu yönde temasları bulunduğunu belirtti. 

Devlet payı var 
Chalupec, PKN Orlen'de gerçekleştirdikleri yeniden yapılanmayı anlatırken de perakende şirketlerinde çalışanların yüzde 25'ini işten çıkardıklarını, Tüpraş'ın yeniden yapılandırılmasına katkıda bulunabileceklerini söyledi. 
Gazetecilerin Tüpraş'ta da işten çıkarma düşünüp düşünmediklerini sorması üzerine, Chalupec "Burada yeniden yapılanmadan kastımız büyüme yoluyla değer yaratma. Tüpraş'ın çalışan sayısı, şu anda bizim şirketimizden az" dedi. Tüpraş'ta halen 4 bin 300 kişi çalışıyor. 
PKN Orlen, 5 milyar doları aşkın pazar değeriyle Orta Avrupa'nın en büyük ham petrol rafinerilerinden biri durumunda. Şirketin yüzde 73'ü Varşova ve Londra borsalarında halka açık, geri kalanı ise Polonya devletine ait. 


</TEXT>
</DOC>
