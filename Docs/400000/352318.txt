<DOC>
<DOCNO> 352318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur11.html </URL>
<DATE> 2005/06/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ÖSS'ye geç kalan adaylar polis araçları ile yetiştirilecek 
</HEADLINE>
<TEXT>

     Oktay ENSARİ DHA 

KAYSERİ Emniyet Müdürü Orhan Özdemir, pazar günü yapılacak Öğrenci Seçme Sınavı'na geç kalan adaylara polis ekiplerinin yardımcı olacağını belirterek, sınav sırasında çevrede gürültü yapanların ise 155 Polis İmdat telefonuna ihbar edilmelerini istedi. Özdemir, düğün sahipleri ve inşaat sahiplerinin de sınav günü gürültü yapmamaları için uyarıldıklarını söyledi. 
     Kayseri Emniyet Müdürü Orhan Özdemir, il genelinde 100 okulda gerçekleştirilecek ÖSS'de 800 polisin görev yapacağını söyledi. 
     Özdemir, Çevre Müdürlüğü ve belediyeler de bizimle birlikte gürültü kirliliğine karşı sınav öncesi ve sınav sırasında önlemlerini ve denetimlerini artıracak. İnşaat sahipleri ve düğün sahiplerini pazar günü sınav süresince gürültü kirliliği yapmamaları, sürücüleri klakson çalmamaları konusunda uyardık. Öğrencilerimizin geleceğini etkileyecek sınav boyunca, onları rahat ettirecek, soruları gürültüsüz bir ortamda çözmelerini sağlayacak önlemlerimizi aldık. Vatandaşlar, sınavın yapıldığı okullardaki görevliler gürültü halinde 155 Polis İmdat telefonuna her an ihbarda bulunabilir'' dedi. 
     Emniyet Müdürü Orhan Özdemir, sınava geç kalan ve yetişemeyecek durumda olanların gördükleri polis araçlarından yararlanabileceklerini, ekiplere bu yönde talimat verildiğini sözlerine ekledi 
     
</TEXT>
</DOC>
