<DOC>
<DOCNO> 395634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/magazin/mag01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapma, yüzümle para kazanıyorum' 
</HEADLINE>
<TEXT>


Sevgilisine yüzüne vurmaması için yalvardığını söyleyen Deniz Akkaya, dün dergisinin çekimleriyle işine döndü 

MAGAZİN SERVİSİ 

Sevgilisi Murat Aslan'dan dayak yediği için kulak zarının patladığını açıklayan Deniz Akkaya, önceki gün genel yayın yönetmeni olduğu DISHY adlı derginin kapak çekimleri için objektif karşısına geçti. 

'İlk değildi' 
Daha önce yaşadığı 2-3 ilişkide de dayak yediğini ancak bunu sakladığını gözyaşları içinde anlatan Akkaya, "Artık susmayacağım" dedi. 7 aydır birlikte olduğu Murat Aslan'la, ilişkisine evlenmek ve çocuk sahibi olmak için başladığını belirten Akkaya, şöyle konuştu 
"Şiddetli tokatları yediğimde kendi kendime 'Dayak yiyerek çocuk yetiştirmeyeceğim' dedim. Bana tokat attığında, 'Yapma, ben yüzümle para kazanıyorum' diye ağlıyordum. Bana 'Görürsün parayı, yüzünün ne hale geldiğini de görürsün' diye bağırıyordu. Bu yediğim ilk dayak değildi" dedi. 

'Mesaj attı' 
Bugüne dek yaşadığı dayak olaylarını sadece Aysel Gürel'e anlattığını ifade eden Akkaya, "O dönemlerde ailemin telefonlarına bile çıkmadım. Onlar da basından öğrendi" açıklamasını yaptı. 
Akkaya, dayaktan sonra Aslan'ın kendisine, "Sana bir kadına davranılmayacak şekilde davrandım. Kıskandığım ve sevdiğim için oldu bunlar. Seni kaybetmekten korkuyorum. Sen benden nefret edebilirsin ama kalbini çalıp seni kazanacağım" şeklinde bir mesaj attığını belirtti. 


</TEXT>
</DOC>
