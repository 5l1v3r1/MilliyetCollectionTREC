<DOC>
<DOCNO> 356621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko40.html </URL>
<DATE> 2005/06/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
BP yöneticisi Paniguian Türkiye, yeni petrol haritasının ortasında 
</HEADLINE>
<TEXT>

     BP Grubu Rusya, Hazar, Orta Asya ve Afrika Başkan Yardımcısı Richard Paniguian, önümüzdeki 10 ila 20 yıl içinde dünyada küresel petrol ve doğalgaz haritasının çok değişeceğini belirterek, Türkiye'nin bu yeni haritanın tam ortasında yer alacağını söyledi. 
     Paniguian, ''3 Denizin Hikayesi'' enerji konferansında yaptığı konuşmada, Bakü-Tiflis-Ceyhan BTC petrol boru hattı projesinin 21. yüzyılın ilk büyük mühendislik projesi olduğunu, bu proje için toplam 4 milyar dolara yakın yatırım yapıldığını hatırlattı. 
     2008'e kadar BTC boru hattı üzeriden yılda 350 milyon varilin üzerinde petrolün dünya pazarlarına ulaştırılacağını kaydeden Paniguian, ''Bu miktarda petrolün boru hattı olmaksızın dünya pazarlarına taşınması için 350 adet petrol yüklü geminin İstanbul Boğazı'ndan geçmesi gerekirdi'' diye konuştu. 
     Bakü'den Gürcistan-Türkiye sınırına doğalgaz getiren Güney Kafkasya doğalgaz boru hattının da inşa edildiğine değinen Paniguian, bu iki boru hattının Avrupa ve dünya pazarına günde 1 milyon varilden fazla petrol ve 700 milyon kübik fitin üzerinde doğalgaz sağlayacağını, boru hatlarının bu miktarların üzerinde taşıma kapasitesi bulunduğunu ve petrol miktarının günde 2 milyon varile çıkarılabileceğini kaydetti. 
     Geçen yıl dünyada genel enerji tüketiminin yüzde 4.3 arttığını, bunun 1984'den bu yana kaydedilen en büyük artış olduğunu belirten Paniguian, petrol tüketiminin ise yüzde 3.4 oranında yani günde 2.5 milyon varil arttığını söyledi. 
     Richard Paniguian, Çin'deki talep artışının bu gelişmede önemli payı bulunduğunu, Çin'in petrol talebinin yüzde 15 oranında arttığını, bunun da günde 900 bin varil ilave petrol ihtiyacı anlamına geldiğini kaydetti. 
     Petrole olan talebin 1995'e göre yüzde 16 düzeyinde arttığını, bu artışın günde 11.5 milyon varil ek petrol ihtiyacına tekabül ettiğini ifade eden Paniguian, şu anda günde 260 milyar kübik fitlik doğalgaz talebinin 1995'deki talebin yüzde 25 üzerinde olduğuna işaret etti. 
     
     ''SORUN, ARZ VE TALEBİN AYNI BÖLGELERDE BULUNMAMASI'' 
     Richard Paniguian, enerjiye olan talep artışında, dünyadaki 6.5 milyarı aşkın insanın büyük bir bölümünün bugün ihtiyaç duydukları enerjiyi satın alma gücüne sahip olması ve Çin, Hindistan, Asya ve Latin Amerika'nın birçok bölgesinde refahın yaygınlaşmasının etkili olduğunu vurguladı. 
     Paniguian, Uluslararası Enerji Ajansı'nın son tahminlerine göre 2020 yılında petrol tüketiminin 1 3, doğalgaza olan talebin ise yüzde 50 artacağını belirtti. 
     Dünyada en az 40 yıllık petrol kaynağı ve 65 yıllık doğalgaz rezervi bulunduğunun tahmin edildiğini anlatan Paniguian, ''Sorun, arz ile talebin aynı bölgelerde bulunmayışından kaynaklanmaktadır'' dedi. 
     BTC projesinin, yeni bir petrol ve doğalgaz kaynağının işlenerek dünya pazarına sunulmasını mümkün kıldığını vurgulayan Paniguian, şöyle devam etti 
     ''Doğu-Batı koridoru diye anılan bu koridor, enerji işinde yeni bir coğrafya yaratılmasının bir sonraki aşamasını temsil etmektedir. Eski enerji ticareti haritasında ağırlıklı olarak Basra Körfezi'nden ve Batı Afrika'dan ABD'ye Avrupa'ya ve Japonya'ya petrol akışı söz konusuydu. Bu kanallardan petrol akışı devam etmekle birlikte bunlar, ithalat arttıkça Rusya'dan Avrupa'ya, Ortadoğu'dan Çin'e ve şimdi de Hazar Havzası'ndan Türkiye üzerinden Avrupa'nın geri kalanına doğru yapılan yeni petrol ticaretiyle tamamlanmaktadır. 10 ila 20 yıl içinde küresel petrol ve doğalgaz haritası çok değişecek. Ve Türkiye bu yeni haritanın tam ortasında yer alacaktır.'' 
     
     ''ASKERİ YÖNTEMLERLE GÜVENLİĞİN SAĞLANAMAYACAĞI ANLAŞILDI'' 
     Richard Paniguian, talebin yarattığı baskı, son iki yıl içinde fiyatlarda meydana gelen artış ve Ortadoğu'daki çatışma ortamının, gelecekteki enerji arzının güvenliği konusunda kaygılara yol açtığını ifade etti. 
     Dünyanın diğer bölgelerinde petrol ve doğalgaz çıkarılıp işlenmemesi halinde ithal eden bölgelerin sadece Batı Afrika, Rusya ve Basra Körfezi'ne bağımlı hale geleceğinin anlaşılmasının da kaygı yarattığını belirten Paniguian, ''Dünyanın pek çok değişik ülkesindeki insanlar Avrupa'da, Uzakdoğu'da ve ABD'de yaşayanlar enerji söz konusu olduğunda gerçek güvenliğin sadece kendi kendine yeterli olmayla ve askeri yöntemlerle sağlanamayacağını anlamışlardır'' diye konuştu. 
     Paniguian, büyük projeler için çok büyük işbirliklerinin gerekli olduğunu dile getirerek, şunları kaydetti 
     ''BTC boru hattı gerçekleştirilirken ortaya konan işbirliği ruhuyla da bu konuda bir standart belirlenmiş ve dünyanın pek çok yerinde uygulanmakta olan gerek kamu gerek özel sektörden farklı çıkar gruplarının biraraya gelerek karşılıklı avantajlarını belirlediği projeler için bir model oluşturulmuştur. Bu nedenle Doğu-Batı enerji koridorunun yaratılması küresel bir önem taşımaktadır. Ancak bunun Türkiye'de yarattığı yerel bir etkisi de vardır. Boru hattı tam kapasiteyle çalışmaya başladıktan sonra dünya petrol ve doğalgazının yüzde 5'i bu ülkeden geçecektir. 
     Bu yaz, TPAO ile ortak olarak Türkiye'nin Doğu Karadeniz kıyılarında ilk petrol araştırma kuyumuzu açacağız. Sondaj gemimiz geçen hafta İstanbul Boğazı'ndan geçmiştir. Bu projenin gerçekleştirilmesini sağlayan işbirliği ruhu diğer yatırımcıların da buraya gelerek bu ülkenin ve tüm bölgenin potansiyelini görmeleri için bir teşvik unsunu olacaktır.'' 
     
</TEXT>
</DOC>
