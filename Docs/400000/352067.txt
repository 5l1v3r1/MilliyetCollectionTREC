<DOC>
<DOCNO> 352067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener çıkmazda 
</HEADLINE>
<TEXT>


Yönetimin şampiyonluk sonrası başlattığı transfer hamlesi sonuçsuz kaldı. Nihat Kahveci defteri kapandı, Emre Belözoğlu konusunda da umutlar azaldı. Bir yabancı hakkının nereye kullanılacağı h l kararlaştırılmadı 

YALÇIN TÜRK 


Fenerbahçe'de şampiyonluk sonrası başlatılan kaliteli transfer hamlesi kesin sonuç vermedi. Sarı - Lacivertli yönetim, Emre Belözoğlu ve Nihat Kahveci için önemli girişimler yaparken bir türlü beklediğini alamadı. CSKA Moskova ile büyük ölçüde anlaşan Nihat defterini resmen kapatan Fenerbahçe'nin, İngiltere'ye göz kırpan Emre konusunda da umutları bir hayli azaldı. Barcelona'nın Rüştü'yü geri çağırması yeni sezon öncesi belirsizliği bir kat daha artırırken, Başkan Aziz Yıldırım'ın planları alt üst oldu. 
Emre transferinin de kesin olarak yatması halinde yönetimin transfer politikasını yeniden değiştireceği ve rotayı Yıldıray Baştürk ile Hamit Altıntop'a çevirebileceği öğrenildi. Teknik Direktör Daum'un da yeni transferlerin kamp dönemine kadar çözülmesini istemesi ve zamanın giderek azalması işlerin iyice çıkmaza girmesine yol açtı. 

Luciano diken üstünde 

CÜNEYT KARAKAYA 

Fenerbahçe'nin AB Statüsü'ndeki oyuncuların kontenjan dışında tutulması için federasyona yaptığı başvurudan olumsuz bir karar çıkması halinde Brezilyalı Luciano'nun gönderileceği, yerine yabancı bir kalecinin alınmasının planlandığı iddia edildi. Yönetimin ayrıca Benfica'da oynayan Brezilyalı defans oyuncusu Luisao ile de ilgilendiği öğrenildi. 24 yaşındaki Sambacı, bu sezon 29 maçta görev aldı ve 2 gol attı. Teknik Direktör Daum'un Luisao'yu uzun süredir takip ettirdiği ve gelişmelere göre temasların başlayacağı belirtildi. Bu arada Fenerbahçe'nin, Beşiktaş ve Galatasaray'ın da gündeminde bulunan Hırvat Biscan'a kanca taktığı ileri sürüldü. 

Rüştü'nün isyanı 

Milli kaleci, artık transferi hakkında konuşmak istemediğini belirtti, "Yorucu günler geçirdim. Ancak tatilde bile rahat bırakılmıyorum" dedi 

YUSUF DURSUN 

Ailesi ile birlikte tatilini Bodrum'da geçiren Fenerbahçe'nin başarılı kalecisi Rüştü Reçber, sürekli transferinin gündemde olmasından rahatsızlık duyduğunu belirtti. 
Artık bu konuda yorumda bulunmak istemediğini kaydeden tecrübeli file bekçisi, "Ağzımdan hiç söylemediğim şeyler yazılıyor. Artık sıkıldım. Yorucu bir sezon geçirdim. Herkesten ve özellikle basından anlayış bekliyorum. Eşim ve çocuğumla tatil yapıyorum. Ancak burada da rahat bırakılmıyorum. Bunlar yanlış şeyler. Ben bir insanım. Etten ve kemiktenim. Benim de bir sabrım var. Transferimle ilgili son kez şunu söyleyebilirim önümüzdeki günlerde Fenerbahçe, Barcelona Kulübü ile masaya oturacak ve durumum netleşecek" ifadelerini kullandı. 

Türkiye taranacak 

Yönetim yeni aldığı kararla eski sporculardan oluşturduğu bir komite ile tüm Türkiye'yi tarayacak. Buradaki yetenekli oyuncular Fenerbahçe'nin alt yapısına kazandırılacak. Yıllarca alt yapıdan oyuncu gelmeyen Sarı - Lacivertli takımda artık yeni bir devrin başladığını belirten Başkan Aziz Yıldırım, hemen kolları sıvadı. Fenerbahçe'nin eski yıldızları Selçuk Yula, Cemil Turan, Cem Pamiroğlu, Engin Verel, Şenol Ustaömer, Şenol Çorlu, Timuçin Çuğ, Alpaslan Eratlı, Yavuz Şimşek, Ogün Altınparmak ve Hakan Tecimer'in yeni dönemden itibaren tüm ülkeyi gezeceği öğrenildi. 

Boğazda kutlama 

2007 Fenerbahçe Derneği, birinci kuruluş yıldönümünde boğazda şampiyonluk kutlaması düzenleyecek. 18 Haziran Cumartesi günü Kabataş İskelesi'nden hareket edecek olan Semiramis 1 yatında Sarı - Lacivertli taraftarları coşkulu bir gece bekliyor. Fenerbahçeliler gece boyunca boğazı turlayacak, şampiyonluğu bir kez daha doyasıya yaşayacak. 

'Biraz sabretsinler' 

İkinci Başkan Nihat Özdemir, transferde şu ana kadar somut bir adım atılmadığını belirtti. Özdemir, "Hiçbir kimse ile anlaşmamız yok. Taraftarlarımız sabırlı olsun. Onlara tüm dallarda başarı sözü veriyoruz. Çok güzel transferler yapacağız. Sadece biraz beklesinler. Çünkü biz bu yıl Avrupa'da zirveye çıkmak istiyoruz. Bu konuda Daum'a güveniyoruz. Camiada da inansın" dedi. Özdemir havuz konusunda da "Biz hakkımızı istiyoruz. Bu nedenle toplantılara girmeyeceğiz" diye konuştu. 


</TEXT>
</DOC>
