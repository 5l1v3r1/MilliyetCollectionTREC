<DOC>
<DOCNO> 381825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yazar/yilmaz.html </URL>
<DATE> 2005/09/27/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Finans çevreleri 3 Ekim'e geri sayıyor 
</HEADLINE>
<TEXT>

IMF ve Dünya Bankası Yıllık Toplantıları'nı izleyen bankacılar 3 Ekim'e gün sayıyor. Babacan ise görüşmelerde olumlu beklentiler aldığını söyledi 
WASHINGTON 

Yurtdışına çıktığımda karşılaşıp sinirlendiğim bir durum sanki sürücüler cep telefonu ile sohbet etmek için yolcu bekliyorlar, araba hareket edince basıyorlar tuşa. Otelimin bulunduğu 16'ncı caddeden, Bankalar Birliği yemeğinin verildiği Smithsonian Institution, Freer Gallery of Art'ın bulunduğu 12'nci caddeye kadar süren yolculuğumda, hiç durmadan konuştu taksinin şoförü. Onca lafın arasında duymam gereken oysa iki kelime "Yedi dolar"... 
Bankalar Birliği Başkanı ve İş Bankası Genel Müdürü Ersin Özince ile Gallery'nin Müdürü Dr. Julian Raby'nin ev sahipliğini üstlendiği davetten sonra, Devlet Bakanı Ali Babacan'ın Washington'daki son iki günlük temaslarını aktaracağı basın toplantısına gideceğiz. 

Çantada keklik değil 
Davete yabancı finans çevrelerinin gösterdiği ilgi "Türkiye'nin bu yıl sınıfı geçtiğinin" habercisi gibi. Özellikle Ziraat Bankası ABD'li finans çevrelerinden büyük ilgi gördü. Davete kısa bir arada Babacan katılabiliyor, temaslarını sürdüren Merkez Bankası Başkanı Süreyya Serdengeçti gelemiyor. BDDK Başkanı Tevfik Bilgin, Vakıfbank, Halkbank, Şekerbank, Garanti Bankası, Finansbank, Anadolu Bankası, Denizbank üst düzey yöneticileri de geç saatlere kadar kalıyorlar. IMF ve Dünya Bankası Toplantıları'nı izleyen bankacıların ortak noktası 3 Ekim. Geri sayım başlamış bile 7 gün... 
Babacan'ın finans kuruluşu J. P. Morgan'da yaptığı konuşmasını "endişeli" bulanlar kadar, "Yalnızca gerçekçi, mesajı AB liderlerineydi" yorumunu yapanlar da var. 
Babacan, J. P. Morgan'da "3 Ekim çantada keklik değil" mesajı vermiş "Reformları sürdürebilmek için 3 Ekim'de AB müzakeresinin kabul edemeyeceğimiz şartlarda önümüze gelmemesi gerekir." 
Babacan'ın basın toplantısının da ana konusu AB. Dünya Bankası Başkanı, IMF İcra Direktörleri Heyeti Başkanı, Avrupa Yatırım Bankası Başkanı, Avrupa Yatırım Konseyi Başkanı da dahil olmak üzere heyetin 60'ın üzerinde yaptığı görüşmeye katıldığı bilgisini verip söze başlayan Babacan, şunları söyledi 

'Çerçeve değişebilir' 
"3 Ekim tarihi ile ilgili beklentiler oldukça olumlu. Müzakere Çerçeve Belgesi taslağı üzerinde bazı değişikler olabilir, bunları dikkatle izliyoruz. Türkiye'nin beklentileri doğrultusunda olmalı. Belgenin son halini görmeden bir yorum yapmak zor. Ülkeler demek doğru değil ama hem Türkiye içinde, hem de Türkiye dışında AB sürecini engellemek isteyen çevreler var. 25 üye ülkeye bakacak olursak, 17 Aralık tarihinde, müzakere tarihine imza atan AB liderleri kimse, şu anda da aynı liderler işbaşında." 
Amerika'dan Türkiye'ye bakmaya devam edeceğiz. Babacan akşam saatlerinde Türkiye'ye dönüp yüzünü 3 Ekim'e çevirecek bu belli. 



</TEXT>
</DOC>
