<DOC>
<DOCNO> 370454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/magazin/axmag01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kargo'nun 38 parçası davalık 
</HEADLINE>
<TEXT>


Kargo'dan ayrılan Mehmet Şenal Şişli, grubun 6 albümünün toplatılması için savcılığa başvurdu 

MUSA KESLER İstanbul 

Kargo müzik grubundan ayrılan Mehmet Şenal Şişli, sözlerini yazdığı ve bestelediği parçaların grup üyelerince kullanılmasına karşı savcılığa başvurdu. 
Avukatı Hakan Acer aracılığıyla Kadıköy Cumhuriyet Savcılığı'na dilekçeyle başvuran Şişli, grubun konserlerde ve albüm çalışmalarında, yazdığı ve bestelediği 38 şarkıyı kullanmasının önlenmesini istedi. 

'Yazılı, sözlü izin vermedi' 
Mehmet Şenal Şişli ayrıca bu parçaların kullanıldığı "Yarına Ne Kaldı", "Yalnızlık Mevsimi", "Sevmek Zor", "Ateş ve Su", "Sen Bir Meleksin", "Best of Kargo" adlı 6 albümün toplatılmasını talep etti. 
Şişli'nin Kargo'nun kurucularından olduğuna dikkat çekilen dilekçede, şöyle denildi 
"Şişli, Koray Candemir, Serkan Çeliköz, Selim Öztürk ve Burak Karataş ile 90'lardan itibaren grup çalışmalarına Kargo adı altında devam etmiştir. Grubun yaptığı 6 albümdeki 38 şarkının sözünü yazan, bu sözlerin 25'ini besteleyen müvekkilim, anlaşmazlık sonucu gruptan ayrılmıştır. Ayrılırken suça konu eserlerin kullanılmasıyla ilgili kimseye yazılı ve sözlü izin vermemiştir." 


</TEXT>
</DOC>
