<DOC>
<DOCNO> 364626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun14.html </URL>
<DATE> 2005/07/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Prag'da "Türkiye karşıtı" yürüyüş yapılacak 
</HEADLINE>
<TEXT>

     Voice of Europe sivil inisiyatifi, cuma günü Prag’da Türkiye’nin AB üyeliğine karşı bir yürüyüş gerçekleştirecek. 
     Voice of Europe Avrupa’nın Sesi grubu adına konuşan Jana Kaderabkova, Türkiye’nin olası AB üyeliğini protesto etmek amacıyla Prag’ın Wenceslas meydanında yapılacak yürüyüşe Avrupa Parlamentosu’nun Çek üyeleri Josef Zieleniec ve Tomas Zatloukal’ın da katılacağını söyledi. 
     Voice of Europe, geçtiğimiz mayıs ayından bu yana Türkiye’nin AB üyeliğini Çek Cumhuriyeti dahil pek çok AB ülkesinde protesto ediyor. 
     Kaderabkova, Prague Daily Monitor’a yaptığı açıklamada, grubun bu güne kadar Türkiye’nin AB’ye girmesini engellemek için 30 bin imza topladığını, bunlardan 11 binin Çek Cumhuriyeti’nde toplandığını ifade etti. 
     Voice of Europe, Türkiye’nin reformlara rağmen insan hakları konusunda pek çok eksiği olduğunu savunuyor. Grup, asıl problem olarak da Türkiye’nin sahip olduğu kültür ve dininin diğer AB ülkelerinden farklı olmasını gösteriyor. 
     İnisiyatif, Türkiye’nin AB’ye üye olması halinde hem AB’nin hem de Türkiye’nin zarar göreceğini savunuyor. 
     Grup geçtiğimiz haziran ayında da Prag’daki Türk Büyükelçiliği önünde bir protesto eylemi düzenlemiş, eyleme 50 kadar gösterici katılmıştı. Grup, cuma günü yapılacak 
     gösterilere katılımın çok daha geniş olacağına ininıyor. 
     
</TEXT>
</DOC>
