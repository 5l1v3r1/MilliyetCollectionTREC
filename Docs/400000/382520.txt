<DOC>
<DOCNO> 382520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun24.html </URL>
<DATE> 2005/09/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Lenin'i mozoleden çıkarıp toprağa gömme zamanı geldi 
</HEADLINE>
<TEXT>

     Rusya Devlet Başkanı Vladimir Putin'in Yardımcısı Georgi Poltavçenko, Bolşevik Devrimi'nin lideri Vladimir Lenin'in naaşının mozoleden alınıp toprağa gömülmesi zamanının geldiğini söyledi. 
     Putin'in Orta Federal Bölge Temsilcisi olan Poltavçenko, düzenlediği basın toplantısında, Lenin'in Kızıl Meydan'daki mozolede bulunan naaşının alınarak toprağa gömülmesi gerektiğini kaydetti. 
     Poltavçenko, Lenin'in gömülmesiyle ilgili kişisel görüşünü açıkladığını belirterek, ''Ülkemiz iç çekişmelerden dolayı çok sarsıldı ve çok az sayıda kişi bu konuda sorumlu tutuldu. Bu çekişmeye neden olan kişinin Kızıl Meydan'da Kremlinimize yakın bir yerde kalmasının adil olduğuna inanmıyorum'' diye konuştu. 
     Rusya'nın eski Devlet Başkanı Boris Yeltsin, Lenin'in naaşını Kızıl Meydan'daki mozoleden çıkarmak için çok mücadele etmiş, ancak Komünist Parti'nin yaptığı muhalefet yüzünden geri adım atmak zorunda kalmıştı. 
     Putin ise daha önce yaptığı açıklamada, Lenin'in naaşının toprağa verilmesine karşı olduğunu belirterek, ''Birçok kişi kendi hayatını Lenin'inkiyle ilişkilendiriyor. Lenin'i gömmek demek bu insanların boşuna yaşadığı anlamına gelir'' demişti. 
     Putin'in inisiyatifiyle Sovyetler Birliği döneminde kullanılan ulusal marş, sözleri değiştirilerek yeniden kabul edilmiş ve Sovyetler'in kızıl flaması tekrar ordunun bayrağı haline getirilmişti. 
     Rusya'daki liberallerin eleştirileri üzerine Putin bu sembollerin kullanımının toplumdaki ayrılıkları gidereceğini ve Sovyet döneminde elde edilmiş başarılara yönelik saygının ifadesi olacağını söylemişti. 
     
</TEXT>
</DOC>
