<DOC>
<DOCNO> 375566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonspo04.html </URL>
<DATE> 2005/09/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Türkiye - Danimarka maçı Yunan basınında... 
</HEADLINE>
<TEXT>

     Futbolda 18. Dünya Kupası Avrupa elemeleri 2. Grup'ta, dün gece 2-2'lik beraberlikle sonuçlanan Türkiye-Danimarka maçı, Yunan basınında geniş yer buldu. 
     Atina'da yayımlanan spor gazeteleri, ''Yunanistan Milli Takımı'na Tanrı'nın bir armağanı'' olarak nitelendirdikleri karşılaşmanın sonucunun, grupta ikinciliği yakalamaya çalışan Yunanistan için ''Kapıları ardına dek açtı'' yorumunda bulundular. 
     ''Yabancı damatlar bize tatlı ikram ettiler'' başlığını kullanan Sportime Gazetesi, Danimarka'nın Yunanistan'a armağan gibi bir beraberlik getirdiğini kaydettiği haberinde, Türkiye'nin bu maçta ''olabilecek en kötü biçimde tökezlediğini'' ve Yunan tarafının bundan sonraki beklentisinin Kazakistan'da alacağı bir galibiyet ile Türkiye'nin de Kiev'den yenilgiyle dönmesini umut etmek olduğunu yazdı. 
     Skore Gazetesi ise, ''Danimarka hatırımızı kırmadı'' başlığıyla verdiği haberinde, Danimarka'nın uzatma dakikalarında kaydettiği 2. golle, gösterdiği performans ve çıkardığı oyunla üstün olan Türkiye'den galibiyeti ''çaldığını'', bu sayede grupta ikincilik şansını sürdüren Yunanistan'ın ''yaşamda kalmasına yardımcı olduğunu'' ifade etti. 
     Türkiye'nin galibiyeti hakettiğini, ancak birtakım fırsatları değerlendiremediğini vurgulayan gazete, Türkiye'nin, son sözü Danimarka'ya bırakarak, ''Yunanistan'ın yükselişine yolu açtığı'' yorumunda bulundu. 
     Öte yandan Sport Day Gazetesi, Türkiye'nin elde ettiği beraberliğin Yunanistan Milli Takımı'nda adeta bayram sevinci yaşanmasına yol açtığını bildirdi. Yunanistan için ''duaların gerçek olduğunu'' yazan gazete, ''Kader, İnönü'de Yunanistan lehine olacak daha iyi bir son hazırlayamazdı. Şansımız kapımızı çaldı'' değerlendirmesine yer verdi. 

     
</TEXT>
</DOC>
