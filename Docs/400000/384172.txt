<DOC>
<DOCNO> 384172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko12.html </URL>
<DATE> 2005/10/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
BM yetkilisi Yavaşlayan küresel ekonomi, 2006 için riskleri artırıyor 
</HEADLINE>
<TEXT>

     Üst düzey bir BM yetkilisi, artan petrol fiyatları, ticaret dengesizlikleri, doğal felaketler ve jeopolitik istikrarsızlıkların küresel ekonomiyi yavaşlattığını belirterek, bunun 2006 yılı için riskler oluşturacağını ifade etti. 
     BM Genel Sekreteri'nin Ekonomik ve Sosyal İşlerden Sorumlu Yardımcısı Jose Antonio Ocampo, BM Genel Kurulu Ekonomi ve Finans Komisyonu'nda bir konuşma yaptı. 
     Ocampo, konuşmasında, 2006 yılında dünya ekonomisindeki büyümenin gerileyerek yüzde 3'e düşecek olmasının, gelişmekte olan ülkelerin ''Binyıl Kalkınma Hedefleri'' olarak bilinen küresel yoksullukla mücadele hedeflerine ulaşma kabiliyetlerini olumsuz etkileyeceğini söyledi. 
     Bazı küresel faktörlerin ticaret ve mali dengesizlikleri giderme yönündeki isteksizliğinin dünya ekonomisinin geleceğine yönelik belirsizlikleri ve riskleri daha da artırdığına dikkati çeken Ocampo, uluslararası ticaretteki ciddi artışa ve bazı gelişmekte olan ülkelerdeki ticaret fazlasına işaret ederek, ''Aynı zamanda uluslararası ekonomik ortam gerçekten bazı olumlu sinyaller de veriyor'' dedi. 
     Ocampo, 2004 yılında 25 milyar dolar olan yardımların 2010 yılında 50 milyar dolara çıkarılmasının beklendiğini belirterek, bu kalkınma taahütlerinin tamamen yerine getirilmesi durumunda başta Sahra-altı Afrika olmak üzere kalkınma konusunda önemli bir gelişme kaydedileceğini ifade etti. 
     Diğer bazı göstergelerin ise dünya ekonomisinin istikrarsızlaşacağına yönelik sinyaller içerdiğini kaydeden Ocampo, bunlar arasında gelişmiş ekonomilerdeki emlak fiyatlarındaki artışı, uzun dönemli faiz oranlarında önemli yükselişi ve mali piyasaların risk alma kabiliyetinin düşmesini saydı. 
     
</TEXT>
</DOC>
