<DOC>
<DOCNO> 364260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/aspo.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı alarm 
</HEADLINE>
<TEXT>


Rum polisi Anorthosis - Trabzonspor maçı öncesi olağanüstü hal ilan etti. Ada'daki yüksek ateş, 45 derecelik hava sıcaklığını bile gölgede bırakırken, basın mensuplarının şehirde tek başlarına gezmelerine izin verilmedi 

SEFA KARAHASAN 


Şampiyonlar Ligi 2. ön eleme turunda bu akşam Anorthosis Famagusta takımı ile karşılaşacak olan Trabzonspor için Kıbrıs Rum Kesimi'nde olağanüstü hal ilan edildi. 
Bordo - Mavili ekibin Larnaka Havalimanı'na inmesiyle birlikte alarma geçen polis, geniş güvenlik önlemleri aldı. Kafileyi arka kapıdan çıkaran görevliler, takım otobüsünü eskortlar eşliğinde otele kadar götürdü. Yol boyunca çevrede adeta kuş uçurtmayan polis, gazetecilere de havalimanında fotoğraf ve görüntü çekme izni vermedi. 
Otelde, kafilenin kaldığı katta sivil polisler de görev yaparken, Trabzonsporlu futbolcuların şehri gezme isteği geri çevrildi. 45 dereceyi bulan aşırı sıcakta bunalan oyuncular, akşam antrenmanına kadar dışarı çıkamadılar. 
Öte yandan Türk basın mensupları da sıkı koruma altına aldı. Gazetecilerin tek tek otelin dışına çıkmasına izin vermeyen Rum polisi, "Eğer tek başınıza gezerseniz sorun yaşayabilirsiniz" uyarısında bulundu. Kıbrıs Rum Yönetimi, KKTC'de görev yapan Türkiye uyruklu gazetecilere ise Rum tarafına geçmeme ambargosu koydu. 
Bu arada, Trabzonspor kulübünün aşçısı Hakan Katiboğlu da kafileyle birlikte Kıbrıs Rum Kesimi'ne getirildi. 

Avrupa'da 71. randevu 

Trabzonspor bugün Avrupa Kupaları'ndaki 71. randevusuna çıkacak. Bordo -Mavililer, 39 yıllık tarihinde şimdiye kadar yaptığı 70 maçta, 28 yenilgi, 27 galibiyet ve 15 beraberlik elde etti. Karadeniz ekibi, 94 gol atarken kalesinde 109 gol gördü. Trabzonspor, Avrupa Şampiyonlar Ligi ön ele turu maçlarına ikinci kez katılıyor. Geçen yıl 2. ön eleme turunda Letonya'nın Skonto Riga takımını saf dışı bırakan Bordo - Mavililer, 3. ön elemede Ukranya'nın Dinamo Kiev takımını geçemeyince Şampiyonlar Ligi'ne girememişti. 

Şampiyonlar Ligi ön elemesinde bugün 

Dinamo Tiflis - Brondby 
Dinamo Kiev - Thun 
Anderlecht - Neftchi Bakü 
Valerenga - Haka 
Kaunas - Liverpool 


</TEXT>
</DOC>
