<DOC>
<DOCNO> 370061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur31.html </URL>
<DATE> 2005/08/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Köpeği asitli maddeyle yaktılar 
</HEADLINE>
<TEXT>

     Antalya Kepez’de yıllar önce kısırlaştırılan ve Atatürk Mahallesi sakinleri tarafından beslenen sokak köpeği, asitli maddeyle yakıldı. 
     Alınan bilgiye göre, Atatürk Mahallesi sakinlerince bakılan bir sokak köpeğinin üzerine asitli bir madde döküldü. Başında, sırtında ve ayaklarında ciddi yanıklar bulunan sokak köpeği, Başıboş Köpek Barındırma Merkezi’ne getirilerek, tedavi altına alındı. 
     Türkiye Hayvanları Koruma Derneği Antalya Şube Başkanı Sevda Kıraç, yaptığı açıklamada, köpeğin yarasını temizlediklerini ve yanık tedavisine başladıklarını bildirdi. 
     Köpeğin yürüyemediğini ve acısını hafifletmek için uyuşturucu verdiklerini ifade eden Kıraç, tedavinin aylarca devam edeceğini kaydetti. Kıraç, tedavinin sonraki aşamalarında hayvanın vücudunun başka bölümünden alınacak deriyle mevcut yaralara deri nakli yapılabileceğine söyledi. 
     Köpeği barındırma merkezine getiren Cengiz Erol da Atatürk Mahallesi’nde oturduğunu, Sakarya Bulvarı’ndaki Eczacılar Sitesi’nin bahçesinde barınan köpeği uzun süredir beslediklerini anlattı. 
     Yemek vermek üzere yanına çağırdığı köpeğin yaralı olduğunu görünce merkeze getirdiğini anlatan Erol, bu kötü muameleyi yapanları kınadığını belirtti. 
     
</TEXT>
</DOC>
