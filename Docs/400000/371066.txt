<DOC>
<DOCNO> 371066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/siyaset/siy04.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhun'dan CHP'ye Sarıgül eleştirisi 
</HEADLINE>
<TEXT>


GÜRSEL KÖKSAL Frankfurt 


Sosyal Demokrat Parti'ye SPD destek veren "Yeni Yerliler Schröder İçin" girişiminin sözcüsü, eski Avrupa Parlamentosu Milletvekili Ozan Ceyhun, CHP'nin, Şişli Belediye Başkanı Mustafa Sarıgül'ün Almanya'ya davetiyle ilgili açıklamasını eleştirdi. 
Sarıgül'ü kendisinin de üye olduğu SPD Güney Hessen Teşkilatı'nın davet ettiğini belirten Ceyhun, "CHP yönetiminin alışkanlığının tersine, SPD Güney Hessen Teşkilatı 2 kez göçmenlerden oluşan birimleriyle toplantı yaparak, Sarıgül'ün davet edilmesini kararlaştırdı ve bu konuda beni görevlendirdi" dedi. SPD kampanya yöneticilerinden Achim Post'un açıklamasını "SPD'den Sarıgül yalanlaması" olarak duyuran CHP'yi eleştiren Ceyhun, "Post'la açıklamalarımızın çeliştiğini düşünmüyorum. CHP yönetiminin zaten zor koşullarda kampanya yürüten SPD'ye zarar verici açıklamalar yerine, 'SPD'yi destekleyin' demesini tercih ederdim" diye konuştu. 


</TEXT>
</DOC>
