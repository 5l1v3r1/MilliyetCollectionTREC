<DOC>
<DOCNO> 374774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy20.html </URL>
<DATE> 2005/09/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bakan Osman Pepe ile Bakan Hilmi Güler'in kızı evlendi... 
</HEADLINE>
<TEXT>

     Çevre ve Orman Bakanı Osman Pepe’nin oğlu İsmail Pepe ile Enerji ve Tabii Kaynaklar Bakanı Hilmi Güler’in kızı Şeyma Güler, düzenlenen nikah töreniyle evlendiler. 
     Hacettepe Üniversitesi’nin Beytepe kampüsündeki sosyal tesislerinde düzenlenen nikaha, TBMM Başkanı Bülent Arınç ve eşi Münevver Arınç, Başbakan Recep Tayyip Erdoğan ve eşi Emine Erdoğan, çok sayıda bakan ve eşleri, milletvekilleri ve diğer davetliler katıldı. 
     Davetliler, kampüsün girişinde güvenlik görevlilerince kimlik ve davetiye kontrolü yapılarak içeri alındı. 
     Ankara Büyükşehir Belediye Başkanı Melih Gökçek’in kıydığı nikahta, çiftlerin şahitliğini Arınç ve Erdoğan yaptı. 
     Nikahta, Hüseyin İpek yönetimindeki fasıl heyeti konser verirken, Karadeniz folklar ekibi de bir gösterisi sundu. 
     Çiftin düğünleri ise yarın Kocaeli’ndeki Grand Yükseliş Otel’de gerçekleştirilecek. 
     
</TEXT>
</DOC>
