<DOC>
<DOCNO> 351302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo09.html </URL>
<DATE> 2005/06/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Werner Lorant, Sivasspor ile 2 yıllık sözleşme imzaladı... 
</HEADLINE>
<TEXT>

     Birinci Süper Futbol Ligi'nin yeni ekiplerinden Sivasspor, Fenerbahçe'nin eski teknik direktörü Werner Lorant ile İstanbul'da sözleşme imzaladı. 
     Sivasspor Kulübü Başkanı Mecnun Otyakmaz ve yönetim kurulu üyelerinin katıldığı imza töreninde Alman teknik adam, 1 yılı opsiyonlu 2 yıllık sözleşmeye imza attı. 
     Werner Lorant, yeniden Türkiye'de çalışacak olmaktan dolayı çok mutlu olduğunu vurgulayarak, şunları kaydetti 
     ''Türk futbolunu çok iyi biliyorum. Özellikle Türk futbolunun atmosferini çok seviyorum. Bunun için yeniden bu ülkede çalışmaya karar verdim. Çok büyük bir takım ve camiaya geldiğimin farkındayım. Sivasspor, büyük bir mücadele örneği vererek Birinci Süper Lig'e çıkmayı başardı. Hedefimiz ligin üst sıralarına oynamaktır. Bunun için şimdiden çalışmalarınıza başlayacağız. Sivasspor'u Birinci Süper Lig'de kalıcı bir takım durumuna getireceğiz.'' Törende Mecnun Otyakmaz, Werner Lorant'ı Türkiye'yi ve Türk futbolunu çok iyi bildiği için teknik direktör olarak aldıklarını belirterek, ''Lorant çok hırslı ve başarılı bir teknik direktör. Ayrıca Lorant, daha önce Türkiye'de çalıştığı için Türk futbolunu çok iyi biliyor ve kendisiyle istediğimiz başarılara ulaşacağımıza inanıyorum'' diye konuştu. 
     
     FENERBAHÇE'DEN OYUNCU İSTEDİLER 
     Törende Otyakmaz, transfer çalışmalarıyla ilgili basın mensuplarının sorularını yanıtladı. 
     Otyakmaz, transfer çalışmalarına hızlı başladıklarını belirterek, sözlerini şöyle sürdürdü 
     ''Geçen hafta istifa eden teknik direktörümüz İsmail Kartal'ın isteği doğrultusunda Hakan Bayraktar, Musa Kuş ve Murat Karakoç'u renklerimize bağlamıştık. Ancak İsmail Kartal'ın istifa etmesi, transfer çalışmalarımızı durdurmamıza neden oldu. Şu anda renklerimize kattığımız oyuncular dışında, Malatyasporlu Serkan Özsoy ile de prensip anlaşmamız bulunuyor. Ancak artık transfer çalışmalarını yeni teknik direktörümüz Lorant'ın isteği doğrultusunda gerçekleştireceğiz.'' Otyakmaz, ayrıca önceki gün Fenerbahçe Kulübü Başkanı Aziz Yıldırım ile biraraya geldiklerini ifade ederek, ''Aziz beyle Fenerbahçe'den gönderilecek ya da kiraya verilecek oyuncular hakkında bir görüşme yaptık. Aziz bey takımdan ayrılacak futbolcuların öncelikli transfer hakkını bize verdi'' dedi. 
     Otyakmaz ayrıca, Lorant ile görüşmeden önce Ümit Milli Takım'dan istifa eden Raşit Çetiner'e öneride bulunduklarını dile getirerek, ''Ancak Raşit hoca, uzun ve yorucu bir dönemden çıktığını ileri sürerek şu anda çalışmak istemediğini söyledi'' diye konuştu. 
     
</TEXT>
</DOC>
