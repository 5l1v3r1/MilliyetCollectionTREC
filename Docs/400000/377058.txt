<DOC>
<DOCNO> 377058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko34.html </URL>
<DATE> 2005/09/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Turkcell Genel Müdürü Yurt dışında 5.6 milyon abonemiz var 
</HEADLINE>
<TEXT>

     Turkcell Genel Müdürü Muzaffer Akpınar, Turkcell'in geçen yıl kendi müşterilerinden toplayıp devlete aktardığı rakamın 2.1 milyar dolar olduğunu, bu yılın bütçesinin de ''yaklaşık yüzde 2'sini'' Turkcell'in müşterilerinin ödeyeceğini söyledi. 
     CeBIT Bilişim Eurasia Fuarı'nda bir basın toplantısı düzenleyen Akpınar, Turkcell'in 2. çeyrek finansal sonuçlarını açıkladı. Abone sayısı açısından dünyada 11-12. sırada yer alan Turkcell'in makro ekonomideki son 2 senedeki olumlu gidişatın etkisini kendisinde de gördüğünü belirtti. Akpınar, ''Burada toz pembe bir tablo hissetmiyoruz ama olumlu bir tablo görüyoruz'' dedi. 
     3 Ekim sonrası AB müzakereleri ve IMF'nin gözden geçirme süreci gibi konulara küçük rezervler koyduklarını ifade eden Akpınar, büyümenin hızında kırılma öngördüklerini kaydetti. 
     Akpınar, ''Turkcell olarak yeni abone almayı önemsediğimiz kadar elimizdeki 25.6 milyon müşterimizi pamuklara sarıp, onların ihtiyaçlarını iyi hissedip, onları mutlu edip bize bağlılıklarını devam ettirmeyi kendimize öncelik olarak belirledik'' diye konuştu. 
     Mobil ortamda aylık ortalama kullanım, 2005'in 1. çeyreğinde 59.6 dakikayken 2. çeyrekte yüzde 14 artarak 67.8 dakika olduğunu dile getiren Akpınar, şirketin 2. çeyrek içinde 1 milyar 46 milyon dolarlık toplam hasılat elde ettiğini anlattı. 
     Türkiye'deki GSM abonelerinin yaklaşık yüzde 50 pazar penetrasyonu ile 2005 yılı 1. çeyreği itibariyle 36.8 milyona ulaştığını, Turkcell'in yüzde 66 pazar payı ile lider olduğunu kaydeden Akpınar, yıl sonunda Türkiye'deki penetrasyon oranının yüzde 60'lara gelmesini beklediğini kaydetti. 
     
     TURKCELL'İN YURT DIŞINDA 5.6 MİLYON ABONESİ VAR 
     Muzaffer Akpınar, uluslararası pazarlarda Azerbaycan, Kazakistan, Gürcistan ve Moldova'da toplam abone sayılarının 4.6 milyona ulaştığını, Ukrayna ile birlikte Turkcell'in yurt dışı operasyonlarındaki toplam müşteri sayısının 5.6 milyon olduğunu bildirdi. 
     İrancell ile ilgili olarak da, 3 yıl sonra yüzde 21'lik pay için halka arz söz konusu olduğunu, bunun da halka arz kültürünü benimsemiş bir firma olarak kendilerine sempatik geldiğini belirterek, ''İran Telekomünikasyon Bakanlığı 21 Kasım 2005 tarihine kadar süre tanıdı. Bu yüzde 21'e sahip ortağın mevcudiyetinin ve yeni ortaklık yapısının yönetiminin doğru bir şekilde, yönetilebilir şekilde yer alması lazım.. 21 Kasım'da bu anlaşmalar arzu edilen yere gelirse, tekrar bu projenin önü açılmış olacak'' dedi. 
     Soruları da yanıtlayan Akpınar 3. nesil GSM ile ilgili olarak, ''konunun zamanı gelmiştir. Yeter ki doğru lisans süreci yaşansın. Dünyada 30 milyonu aşkın 3. nesil abonesi kayda geçiyor. 2006'nın ortalarına doğru bu işin yapılması Türkiye'nin, Türk müşterisinin menfaatinedir'' dedi. 
     
     OGER TELECOM 
     Bir gazetecinin ''Oger Telecom Lübnan'a bir ekip götürdü, oradan gelen mesajlardan biri Turkcell'le yeniden masaya oturmamız gerekiyor gibi bir şeydi. O size anlam ifade ediyor mu '' sorusu üzerine de Akpınar, şunları kaydetti 
     ''Bana pek anlam ifade etmedi açıkçası. Bu deklarasyon 2 sene önce olsaydı, o büyük ihtilaf yumakları varken belki bir anlam ifade ederdi. Ama ben bugün gelinen noktada buna pek anlam veremiyorum. Tam tersi belki biz masaya oturmayı arzu edebiliriz çünkü hiç anlayamadığımız hukuk süreçleri başladı. Yasal zemini olmadığına inandığımız bir ara bağlantı konusu ile ilgili önemli bir talepte bulundular. Dolayısıyla ben pek anlam veremedim. Herhalde aynı sektörün oyuncuları olduğumuzda birbirimizi daha iyi anlayacağız. 
     Bugün ara bağlantı konusunda özellikle Türk Telekom ile ilgili zaten Telekomünikasyon Kurumu'nun amir durumda olduğu, belirleyici durumda olduğu bir süreçteyiz. Dolayısıyla bunun tarafı biz değiliz.'' 
     
     ''GEÇİŞ SÜRECİNİN UZUN SÜRMESİNİ İSTEMİYORUZ'' 
     Akpınar, Alfa Group ve Çukurova arasındaki anlaşmadan sonra Alfa ile bir işbirliği öngörüp görmediklerini sorulması üzerine, ''Benim bu konuda bir fikrim yok çünkü iletişimimiz de hiç olmadı'' dedi. 
     Bir gazetecinin ''İşler hala karışık, pazarın karışıklığı sürüyor. Avea sorunu hala devam ediyor. Olumsuz bir senaryoya Turkcell'in bakışı nasıl olur '' sorusu üzerine de şunları belirtti 
     ''Biz bu süreçlerin neticelenmesine olumlu bakıyoruz. Sektörün uzun vadeli iş modelini sürdürebilmesi için sağlıklı oyunculara, net oyunculara, net stratejilere ihtiyaç var. Bu dönemlerde bu stratejiler o kadar net olmaz. Bunu yaşatmak çok zor olur. Bu dosyalar açıldığı zaman bir şekilde neticelenmesi lazım. Öyle ya da böyle neticelendirildiğinde, kapatılıp rafa kaldırılıp, günlük iş, orta vadeli bakışlar, uzun vadeli bakışlar netleşmiş hale gelmesi lazım. Biz geçiş süreçlerinin uzun sürmesini istemiyoruz. Bir an evvel netleşip, herkesin belirlendiği bir sahnede oynamayı tercih edeceğiz.'' 
     
     VERGİ ORANLARI 
     Muzaffer Akpınar, vergi oranları ile ilgili bir soru üzerine de şöyle dedi 
     ''2000 yılında Turkcell'in kişi başı dakika tüketimi 103'tü, bugün 67'leri bir başarı olarak ortaya koyuyoruz. 2000'den 2005'e Türk toplumunda mobil ortamdaki dakika tüketim adına çok önemli bir gerileme görüyoruz. Bunun da Türkiye'nin gelişimi ile ilgili sağlıklı bir durum olmadığını ifade etmeye çalışıyoruz. Bu bir sektör, ülke meselesi. Ne zaman denk bütçeye yaklaşır da bu ülke, bazı sektörlerde ciddi bir vergi reformunu dikkate alırsa, o dönemde bu sektörün öncelikli olarak dikkate alınması gerektiğinin altını çiziyoruz.'' Dünyada kurulan şebekelerin kapsama altına aldığı nüfusun 3.5 milyar olduğunu, şu anda sadece 1.4 milyar kişinin bu ürünü kullanabildiğini anlatan Akpınar, bu dijital bölünmenin önüne geçilmesi için ilk maliyeti 40 doların altında olan bir proje geliştirildiğini, ikinci olarak da 30 doların altına ürün bulmaya çalışıldığını kaydetti. 
     
     ''2004'DE TURKCELL DEVLETE 2.1 MİLYAR DOLAR AKTARDI'' 
     Turkcell'in geçen sene kendi müşterilerinden toplayıp devlete aktardığı rakamın 2.1 milyar dolar olduğunu söyleyen Akpınar, ''Bu senenin bütçesinin yaklaşık yüzde 2'sini Turkcell'in müşterileri ödeyecek. Bunun yanına Telsim ve Avea müşterilerini de eklediğimizde şöyle bir sorun ortaya çıkıyor, cüzdan payımız çok artıyor'' dedi. 
     Akpınar, fatura dökümünde, müşteri adına devlete ne kadar para gittiğine dair notun hatırlatılması üzerine de, 'müşteri bizi pahalıcı olmakla suçluyor. Bizim burada sıkıntımız var. Biz pahalıcı değiliz biz makul karla çalışmak istiyoruz. Ama müşterinin tablonun bütünün görmek hakkı. Çünkü biz burada tahsildar olarak görevlendiriliyoruz ve tahsil etmediğimiz faturaların da vergisini ödüyoruz'' diye konuştu. 
     Turkcell Operasyonlardan Sorumlu Genel Müdür Yardımcısı Ruhi Doğusoy da, Turkcell olarak 3. jenerasyona büyük ölçüde hazır olduklarını, şu anda mevcut 9 bin 700'ün üzerindeki baz istasyonlarının burada önemli altyapı sağlayacağını kaydetti. 
     
</TEXT>
</DOC>
