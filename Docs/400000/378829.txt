<DOC>
<DOCNO> 378829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/asiy.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genelkurmay, JİTEM MİT bizi bağlamaz' 
</HEADLINE>
<TEXT>


AKP'li Dengir Fırat, Terörle Mücadele Yasası taslağı için, "Genelkurmay, MİT veya JİTEM değişiklik isteyebilir. Ama bunlar bizi bağlamaz. 20 yıl önceydi o devirler. Patron biziz" dedi 

ANKARA Milliyet 


Başbakan Recep Tayyip Erdoğan'ın talimatıyla AKP içinde kurulan komisyon, Terörle Mücadele Yasa TMY taslağını revize çalışmalarını sürdürürken partiden gelen farklı sesler sıkıntı yarattı. 
Taslakla ilgili bir çatlak ses de Komisyon Başkanı Mir Mehmet Fırat'tan geldi. Fırat, AKP'yi taslak nedeniyle eleştiren İslami yayın organlarından Vakit gazetesine verdiği demeçte şunları söyledi 
"Hiçbir taslak beni ilgilendirmez. Genelkurmay, MİT veya JİTEM değişiklik isteyebilir. Ama bunlar bizi bağlamaz. Adalet Bakanlığı'nın taslağı beni ilgilendirmiyor. Bakan da beni ilgilendirmiyor. Özgürlüklerden, demokratik kazanımlardan geri adım atılmayacak. Şurası, burası taslak hazırlayabilir, ama iktidar biziz, patron biziz, patron Meclis'tir. Bunu anlayamıyorum, Meclis dışında bir yerde kanun mu yapılıyor Bir mekanizma var. Bakanlar Kurulu var, partinin MYK ve MKYK'sı var. Bütün süreçte süzülür, Başbakan'ın ağzından bir laf çıkar. Bir tek o laf partiyi bağlar. Bugün Türkiye'de artık sivil otorite vardır. 20 yıl önceydi o devirler. Hesabını vatandaşa ben vereceğim." 
Adalet Bakanı Cemil Çiçek ve Fırat'ın çıkışlarının ardından AKP MYK dün olağanüstü toplandı. Toplantının ardından AKP Genel Başkan Yardımcısı Akif Gülle'den yazılı açıklama geldi. "Demokratik toplumda, siyasal düzenlemelerin hazırlık safhasında konuşulması ve tartışılması doğaldır" denilen açıklamada, şu ifadeler yer aldı "Parti olarak ülkemizin demokratikleşme konusunda aldığı mesafeleri asla feda edemeyeceğimiz gibi ülke bütünlüğümüze yönelik her türlü terör eylemi karşısında siyasi irademiz tamdır." 


</TEXT>
</DOC>
