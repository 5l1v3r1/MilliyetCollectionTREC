<DOC>
<DOCNO> 355781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/yazar/congar.html </URL>
<DATE> 2005/06/27/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Ortadoğu'da değişim ve İran 
</HEADLINE>
<TEXT>


ABD Dışişleri Bakanı Condoleezza Rice'ın geçen hafta Kahire'de yaptığı konuşmaya Ortadoğu'dan verilen tepkiler içinde en anlamlı olanı, Arap basınının tanınmış ismi Jihad El Khazen'in Al Hayat gazetesinde yazdığı şu cümlelerdi 
"Arap dünyasının reform, demokrasi ve özgürlük gereksinimi, hava ve su gereksinimi kadar yaşamsaldır. Hiçbir yöneticinin ve yönetilenin, sırf Araplar arasındaki inandırıcılığı gerilemekte olan ABD yönetiminden kaynaklanıyor diye, bunlara karşı çıkmayacağını umarım." 
Rice'ın konuşması, Başkan Bush'un da 2003 eylülünden itibaren yaptığı bir dizi benzer konuşmayla bütünleşti. 
Rice'ın sözlerinin ayrıcalıklı önemi, kanımca, salt "Ortadoğu'da 60 yıl boyunca demokrasi arayışını istikrar arayışına heba eden, sonuçta ikisini de sağlayamayan Amerikan politikaları" konusunda, Bush'un da daha önce yaptığı özeleştiriyi yinelemesinde değildi. 
ABD Dışişleri Bakanı, sırasıyla Mısır, Ürdün, Irak, Filistin Yönetimi, Lübnan, Suriye, İran, Suudi Arabistan ve Kuveyt'te demokrasi ve özgürlük arayışından söz etti ve bu arayışı somut taleplere dökenlere destek verdi. Yarım yüzyılı aşkın bir dönemin özeleştirisini kayda geçirirken, yönetimini de bundan sonrası için bağlayacak kriterleri tek tek ülkeler bazında dillendirdi. 

Ucundan tutmalıyız 
Washington'ın 11 Eylül'den çıkardığı dersin böyle bir tavır değişikliğinin yolunu açması karşısında hem bize hem de Ortadoğulu reformculara düşen "dudak bükmek" değil, ABD'nin politikalarını bu sözler kıstasında sürekli sınamak olmalı. 
Başbakan Erdoğan'ın son Washington ziyaretinde verdiği mesajlar da, geçen hafta İstanbul'da düzenlenen "Kadınların Kamu Hayatına Katılımının Güçlendirilmesi" konulu sempozyum da, Türkiye'nin Bush yönetiminin önderliğindeki Geniş Ortadoğu ve Kuzey Afrika'da reform girişiminin ucundan tutma niyetini sergiliyor. 
Bu niyetin ve bu niyetle atılan adımların işlevini daha fazla tartışıp kavrayabilirsek, değişmeyi isteyen Ortadoğu ve bu isteğe sahip çıkmaya başlayan ABD karşısındaki tutumumuz tukakacı bir öfkenin ötesine geçebilir. 
ABD'nin Arap dünyasında olduğu gibi Türkiye'de de gerileyen inandırıcılığına gelince, bu süreci besleyen Ebu Gıreyb gibi, Guantanamo gibi yüz karalarını silmek Washington'ın boynunun borcu olmaya devam ediyor. 
Bush yönetimini bu sorumluluğu yerine getirmesi için sıkıştırmak ne kadar anlamlıysa, Rice'ın Kahire'de verdiği mesajlara sahip çıkmak da o kadar anlamlı. 

Ahmedinecad'la biten 
Rice, Kahire konuşmasında "İran halkının özgürlüğünü ve haklarını inkar eden baskıcı rejim karşısında tahammülünü yitirmeye başladığını" söyledi. 
Cumhurbaşkanlığı seçimlerini "aşırı muhafazakar" Tahran Belediye Başkanı Mahmud Ahmedinecad'ın kazanması, ilk bakışta Rice'ın yanıldığını düşündürtüyor. 
Oysa Ahmedinecad'ın başarısında, İran'da rejim karşıtları ile yanlıları arasındaki zıtlaşmanın dayandığı nokta da etkendi. 
İran devriminin lider kadrosunda yer aldıktan sonra muhalefete geçen ve halen Washington Enstitüsü adlı fikir kuruluşunda çalışmasına karşın kendisini "siyasi analist değil, siyasi eylemci" diye takdim eden Muhsin Sazegara'ya göre bu nokta, bir "bitiş noktası." 
Biten, İran rejiminde dini liderlik ile siyasi liderlik arasında bir "ikilik" yaratmakla, yani muhafazakar mollaların karşısına değişimden yana, ılımlı bir cumhurbaşkanı oturtmak suretiyle reformun sağlanabileceği inancı. 
Bir bakıma, reformcu Muhammed Hatemi'nin başarısız cumhurbaşkanlığı ile birlikte bir hayal de söndü İran halkının "rejime tahammülünü yitirmeye başlayan kesimi," artık dini liderliğin izniyle yarışabilen adaylar arasından, dini liderliğe rağmen adım atması hemen hemen imkansız bir adayı seçmeye bel bağlamıyor. 
Nitekim Sazegara gibi muhalifler, bu "ikilikten" medet uman reformcu aday Mustafa Moin'i desteklemektense ya da "ABD'ye açılım" vaad eden Haşemi Rafsancani'ye arka çıkmaktansa seçimlerin antidemokratik yanını vurgulayarak boykot çağrısı yapmışlardı. 
Sonuçta, İran seçmeninin 2. turda sandık başına gitmeyen yüzde 44'lük kesimi ağırlıkla rejim karşıtı olsa bile, boykot çağrısının ve değişim talebinin sandığa egemen olmadığı aşikar. 

Hamaney'in yardımı 
İran'da Ahmedinecad'ın seçilmesi, bir yandan 24 yıldır ilk kez "din adamı" kökenli olmayan ve işsizliğin yüzde 30'a vardığı bir topluma öncelikle iktisadi iyileşme vaadinde bulunan popülist bir mühendisi cumhurbaşkanlığına taşıyor. 
Öte yandan Ahmedinecad'ın 2. turda, bizzat dini lider Ali Hamaney ve Devrimci Muhafızlar'ın kendilerine yakın yaklaşık yüzde 12'lik seçmen kitlesini seferber etmesi sayesinde seçildiği anlaşılıyor. Böylece İran rejimi, son 3 yılda, önce belediye, ardından parlamento ve cumhurbaşkanlığı seçimleriyle muhafazakar konsolidasyonunu tamamlamış oldu. 
Ahmedinecad, sadece içeride değil, başta AB troykası ile süren nükleer pazarlık olmak üzere dışarıda da kritik sınavlar verecek. İran'da iktisadi bakımdan ezilen alt sınıf, iş ve aş beklerken, siyasi ezilmişliğe tahammülü kalmayanlar da konsolide olan baskıcı rejimin nerede çatırdayacağına bakıyor. 
Ahmedinecad'ın İranındaki bu dengeler, AB ve ABD kadar Türkiye'yi ve Ortadoğu'nun geleceğini de yakından ilgilendiriyor. Demokratik bir bölgede yaşamak istiyorsak, İran politikamızı da bu arayışa uygun şekillendirmekten korkmamalıyız. 



</TEXT>
</DOC>
