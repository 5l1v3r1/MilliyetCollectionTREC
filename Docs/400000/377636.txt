<DOC>
<DOCNO> 377636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/siyaset/axsiy01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz ebediyen kardeşiz 
</HEADLINE>
<TEXT>


Erdoğan, MHP'ye, "Hiçbir zaman kavmiyet, kabile davası gibi cahiliye devirleri ayağımıza zincir olmadı. Kardeşliğin sesini yükseltmeliyiz" dedi 

Elçin Ergün - Söğüt 


Haklar ve hürriyetler bakımından kimsenin kimseye üstünlüğü olmadığını belirten Başbakan Recep Tayyip Erdoğan, "Bizim kardeşliğimiz hukuki temeli zayıf söylemler, retorikten ibaret bir kardeşlik değildir. Biz, asırlardan beri kardeşiz ve ebediyen kardeş kalacağız" dedi. 
Erdoğan, hükümetin terörle mücadele politikasını eleştiren MHP'ye, "Hiçbir zaman kavmiyet, kabile davası gibi cahiliye devirleri ayağımıza zincir olmadı. O davaları 1000 yıl önce aştık. Kardeşliğin sesini yükseltmemize karşı olanları lanetliyorum" sözleriyle tepki gösterdi. 724. Ertuğrul Gazi'yi Anma ve Söğüt Şenlikleri'nde vatandaşlara hitap eden Erdoğan şu mesajları verdi "Biz kardeşi kardeşe kırdıran düşman bir felsefeden değil, insanı yaratandan dolayı seven bir felsefeden geliyoruz. Hesabını verebileceğimiz bir hayatı şerefle yaşama arzusundayız. Yeryüzünde hesap çıkaranlara, nifak tohumu ekenlere karşı yüzyıllar boyu karşı durduk. Aynı ufka gözümüzü dikerek buraya geldik. 

Bizde engizisyon yok 
Bizimle aynı gelenekten olmayanların da, aynı kıbleye yönelmeyenlerin de güvenliklerini muhafaza ettik. Tarihimizde ortaçağ karanlığı, engizisyon mahkemeleri olmadı." 
Erdoğan sözlerine şöyle devam etti "Tarihe kadavra gözüyle bakanlar bu ruhu anlayamadı. Türkiye'nin yolunu kesmek isteyenler, yol kesicilerin akıbetine uğrar. Provokatörler er geç deşifre olur. Gücümüzü kılıçtan aldığımızı sananlar tarihi, Şeyh Edebali'yi okusun." 

1 yaralı, 3 gözaltı 
Söğüt'te AKP - MHP gerginliği, 1 kişinin yaralanmasıyla son buldu. AKP ve MHP'li gruplar arasında çıkan tartışmada AKP'li bir kişi yaralanırken, olaylar sonrası 3 kişinin de gözaltına alındığı bildirildi. 

'Bırakın bağırsınlar' 

Fotoğraf YAVUZ ÖZDEN 

Bahçeli ve partisinin kurmayları, hükümet üyelerinin de bulunduğu protokol sıraları yerine protokolün sol alt tarafında bulunan yere oturdu. Erdoğan kürsüye çıktığı sırada, bir grup ülkü ocakları üyesi Türk bayrağı açarak Erdoğan'ı yuhaladı, ıslıkladı ve "Kürt sorunu değil, Tayyip sorunu var" yazılı pankart açtı. Erdoğan, "Bırakın bağıracak olan bağırıp dursun. Ben burada birlik, beraberlik çağrısı yapıyorum. Bunu paylaşamayanlar varsa bağırsın" dedi. 


</TEXT>
</DOC>
