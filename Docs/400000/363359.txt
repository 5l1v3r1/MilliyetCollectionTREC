<DOC>
<DOCNO> 363359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun41.html </URL>
<DATE> 2005/07/22/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Suriye Dışişleri "PKK'yı bir terör ögütü olarak görmekteyiz" 
</HEADLINE>
<TEXT>

     Suriye Dışişleri Bakanı Büyükelçi Velid El Muallim, terör örgütü PKK’nın Türkiye’de olduğu gibi Suriye’de de yasadışı olduğunu ve PKK’yı bir terör örgütü olarak gördüklerini söyledi. Muallim, Sheraton Oteli’nde düzenlediği basın toplantısında, PKK terörü konusunda Suriye’nin somut bir önerisi ya da herhangi bir yardım önerisinin olup olmadığına ilişkin bir soru üzerine, "PKK’yı terör örgütü olarak görmekteyiz. Türkiye’de olduğu gibi Suriye’de de yasadışı ilan edilmiş durumda. Türkiye’deki dostlarımızla güvenlik alanındaki görüşmelerimiz karşılıklı olarak sürmekte" diye konuştu. 
     Bir soru üzerine, Ankara temaslarında, ABD’nin Suriye’ye yönelik tutumunun doğrudan görüşme konusu olmadığını ifade eden Muallim, ABD’nin, bölge ülkelerini güvenlik işbirliği konusunda destekleyici ve teşvik edici olması gerektiği üzerinde durduklarını ve bu çerçevede, İstanbul’da düzenlenen Irak’a Komşu Ülkeler İçişleri Bakanları Toplantısı’nın önemini dile getirdiklerini belirtti. 
     Muallim, bir başka soru üzerine, Türkiye ile Suriye arasındaki güvenlik işbirliğinin Iraklılara da örnek olmasını arzuladıklarını ifade etti. Irak halkının geçmiş sıkıntılarının giderilmesinin kendilerini de mutlu edeceğini kaydeden Muallim, Iraklı yetkililerin sık sık Şam’a ziyarette bulunmaları için teşvik edici adımlarının söz konusu olduğunu ve başarılı sonuçlar almayı ümit ettiklerini kaydetti. 
     Muallim, "Biz Irak’ta seçilmiş bir hükümet olduğuna inanmaktayız. 
     Komşu ülkeleriyle en iyi ilişkiler düzeyine ulaşmış diye düşünüyoruz. 
     Bu ilişiklerin Irak halkının kendisine ve ülkenin geleceğine yönelik olduğunu düşünmekteyiz" diye konuştu. Irak tarafının, sınır tedbirleri konusunda işbirliğine gitmediği yönünde Suriye’ye yönelik suçlamalarının hatırlatılması üzerine, basın yoluyla karşılıklı suçlama yerine doğrudan diyalog yönteminin kurulmasından yana olduklarını belirtti. Son olarak Irak İçişleri Bakanı başkanlığında bir heyeti Suriye’ye davet ettiklerine işaret eden Muallim, Suriye heyetinin de geçenlerde 1 hafta boyunca Bağdat’ta temaslarda bulunduğunu, ancak ellerinin boş döndüğünü kaydetti. 
     
     "TÜRKİYE’NİN TUTUMUNU TAKDİRLE KARŞILIYORUZ" 
     Muallim, Başbakan Recep Tayyip Erdoğan’ın Türkiye-Suriye ilişkilerine yönelik tutumuna dair bir soru üzerine, Türkiye’nin bölge halkları ve ülkelerine yönelik destekleyici tutumunu sürekli olarak takdirle ve övünçle karşıladıklarını belirtti. 
     Muallim, "Türkiye’nin, bölgede güvenlik ve istikrarın sağlanması yolunda yapacağı katkı ve oynayacağı rolü her zaman takdirle karşılamaktayız. Hiç şüphesiz, Erdoğan da bölge halkları nezdinde son derece saygın bir kişiliğe sahiptir" diye konuştu. 
     Türkiye ve Suriye arasındaki güvenlik işbirliğinin Irak’a örnek oluşturması gerektiği sözleri hatırlatılarak, bu konuda Türkiye’nin bir rolünün söz konusu olup olmadığının sorulması üzerine Muallim, "Bu konuyu Türkiye ile sürekli görüşüyoruz. Sanırım Türkiye de Iraklı kardeşlerimizi bu yönde teşvik edecektir" dedi. 
     Bir soru üzerine, Suriye-Irak sınırındaki güvenlik tedbirleri konusunda karşılıklı bilgi alışverişinin devam ettiğini kaydeden Muallim, Türkiye’yi ziyaretinden önce Şam’daki tüm yabancı misyon şeflerini makamına çağırarak, kendilerine detaylı ve belgeli olarak bilgiler sunduğunu belirtti. 
     Sınır güvenliğini tam olarak sağlamanın zorluğuna işaret eden Muallim, ABD’nin bile, bu kadar olağanüstü teknolojiye sahip olmasına rağmen, Meksika ile olan sınırını tam olarak koruyamadığını savundu. 
     Sınır güvenliği konusunun iki taraflı olması gerektiğini vurgulayan Muallim, "Biz elimizden geleni yapıyoruz. Iraklı kardeşlerimize de bu konuda ellerinden geleni yapmaları için çağrıda bulunmaktayız" diye konuştu. 
     
     HARİRİ SUİKASTI 
     Muallim, Lübnan’ın eski başbakanı Refik Hariri’nin öldürülmesini inceleyen uluslararası araştırma komisyonuna yönelik tutumunun sorulması üzerine, Suriye olarak söz konusu komisyonun olumlu sonuçlar elde etmesi için ellerinden gelen çabayı gösterdiklerini kaydederek, zaten BM Güvenlik Konseyi’nin ilgili kararına göre de bu gibi uluslararası araştırmalara her ülkenin katkı sağlaması gerektiğine işaret etti. 
     Muallim, Suriye’nin El Kaide’ye ilişkin olarak ABD’ye bazı bilgiler sunduğu yönündeki haberlerin hatırlatılması üzerine, 11 Eylül’den sonra uluslararası terörizm ve El Kaide ile mücadele konusunda ABD ile işbirliği kurduklarını, ABD’nin önceki dışişleri bakanı Colin Powell’ın da Suriye’nin verdiği bilgiler çerçevesinde birçok Amerikalının hayatının kurtarıldığı yönünde sözler sarf ettiğini belirtti. Muallim, tüm bu sözlere rağmen Suriye’nin hala terör listesinde bulunmasının objektif bir tutum olmadığını savundu. 
     Velid El Muallim, bir başka soru üzerine, Suriye’nin kendi halkının çıkarlarını gözeten, bölgenin güvenlik ve istikrarını ön planda tutan bir tutum içinde olduğunu belirtti. Muallim, "Aslında ABD, Suriye’nin izlemiş olduğu tutumu detaylarıyla incelese görecektir ki Suriye’nin tutumu bölgenin güvenliği ve istikarına yönelik bir tutumdur" ifadesini kullandı. 
     
</TEXT>
</DOC>
