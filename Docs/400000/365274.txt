<DOC>
<DOCNO> 365274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/spo14.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de varmışız 
</HEADLINE>
<TEXT>


Dünya Yüzme Şampiyonası'ndaki atlama müsabakaları sona ererken, bıraktığı müthiş izler, 'Türkiye neden bu branşta yok' sorularını akla getirdi. Ancak, spor teşkilatı yetkililerinin birçoğunun bile bilmediği 3'ü kız, 8 sporcudan oluşan bir ekip vardı Kule ve Tramplen Atlama Milli Takımı... 

GÖKAY AKIN 


Büyük çekişme ve mücadelenin yaşandığı Kanada'daki Dünya Yüzme Şampiyonası'ndaki atlama müsabakaları nefesleri kesti, bir yandan da derin bir 'ahh' çektirdi... 
Binlerce sporcunun kule atlama ve tramplende verdiği madalya mücadelesini izlemekle yetinen Türkiye, 'biz neden yokuz' demekten alamadı kendini. Fakat, Türkiye'de spor teşikalatı yetkililerinin bile yeteri kadar bilgisi olmadığı bu branşta, bir milli takımımız var... 3'ü bayan 8 sporcudan oluşan Ay - Yıldızlı ekibimizin başarısı Balkanlar'ı geçmiyor, ancak kendi özverilerinin dışında da, ne maddi ne manevi destek alıyor. 
Milli takım sporcuları, Kanada'da yapılan Dünya Şampiyonası'nda kıskandıran görüntülerde yer alamalarının sebebini özetle şöyle anlatıyorlar "Tesis sorunu yaşıyoruz. Kışın çalışabileceğimiz kapalı yüzme havuzumuz bile yok." 
Ülkemizde son birkaç yıldır faaliyet gösteren kule atlama ve tramplen ekibi sporcularının en iyi başarısı Balkan Şampiyonluğu. 2001'de Erinç Kuzucu ile kule atlamada Balkan üçüncülüğü elde eden milli takım, 2002'de Özgür Cengizhan'la tramplende üçüncülük, Sinan Ertekin'le de birinciliğe ulaştı. 

Kışın süngere atlıyorlar 
Milli Takım Antrenörü Onur Bolluk, bu sporda ilerlemelerine engel birçok şey olduğunu belirterek, "Türkiye'de fazla rağbet görmemesinin nedenlerinin başında maddiyat geliyor. Gelir getrirmeyen bir spor dalıyla uğraşıyoruz. Üstelik tesis sorunu çok büyük. Kapalı yüzme havuzumuz yok. Oysa bu branşta senenin 12 ayı çalışmak gerekiyor. Çocuklarımız 9 ay salonda süngere atlayıp antrenman yapıyor. Yılın sadece 3 ayında havuzda çalışma imkanımız var. Kapalı yüzme havuzumuz olsa Avrupa'da derece elde edecek yetenekli sporculara sahibiz" diyerek tepkisini dile getirdi. 
Öte yandan, İzmir'de 11-21 Ağustos tarihleri arasında düzenlenecek Dünya Üniversiteler Yaz Oyunları'nda, Türkiye'yi Sinan Ertekin 20 , Özgür Cengizhan 22 ve Erinç Kuzucu 26 ile temsil edecek olan milli takım, tarihi bir başarıya imza atmak hedefinde. Çalışmalarını bu yönde sürdüren milliler, büyük katılımın yaşanacağı oyunlarda, ellerinden gelenin en iyisini yapacaklarının sözünü verdiler. 


</TEXT>
</DOC>
