<DOC>
<DOCNO> 364311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yazar/zbirand.html </URL>
<DATE> 2005/07/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Peki, biz ne yapmalıyız 
</HEADLINE>
<TEXT>


PKK' nın ne yapmak istediği ile ilgili çeşitli yorumlar yapılıyor. 
Kendi aralarındaki güç çekişmesinden, Öcalan' ın hapisten çıkarılmasına kadar gidecek silahlı bir süreci başlatma eğilimine kadar birçok rivayet var. Üstünde durulan varsayımlardan biri de, Türkiye' nin AB sürecinde sıkışmasından yararlanarak, reformların hızlandırılması için Ankara baskı yapma amacıyla silah kullanmaya başlandığı...Bu görüşe göre, Türkiye, silahlı mücadeleye sert tepki gösterecek ve bu durumda da Avrupalılar baskılarını arttıracaklar. 
Böyle bir mantıkla hareket ediliyorsa, PKK yöneticileri büyük hata ediyorlar demektir. 
PKK' nın bilmesi gereken en önemli unsur, terör konusunda Uluslararası ortamın çok aleyhlerinde olduğudur. 
Biraz daha açayım... 
Avrupanın bir bölümü ne kadar sempati duyarsa duysun, PKK' nın yaptığı eninde sonunda açıkça terördür. Amacı ne olursa olsun,masum insanların öldürülmesidir. 
Bunun da affedilecek veya anlayışla karşılanacak bir yanı yoktur. 
PKK Avrupa ve Amerikaya şirin görünemez. 
Türkiye' nin bu örgüte karşı elinde son derece sağlam bir terör kartı vardır. 
Kim ne derse desin, abartılmadığı taktirde, Türk Silahlı Kuvvetlerinin PKK terörüne karşı mücadelesine kimse karşı çıkamaz. 
Yine tekrar ediyorum, aşırı ateş gücü kullanılmadığı taktirde, Avrupa Birliği Türkiye' nin elini tutmaz ve de tutamaz. 
Buna hakkı olmaz. 

TÜRKİYE' DEN BEKLENENLER DE VAR 
PKK sorununun sadece silah gücüyle çözümlenemeyeceğini hepimiz biliyoruz ve kabul ediyoruz. PKK' nın beslendiği bataklık kurutulmadıkça, bu hastalıktan kurtulmamız imkansız denecek kadar güçtür. 
Türkiye' nin elinde PKK' yı eritecek zira tamamen yok edilemez- siyasi kartlar da mevcuttur. İşki bunlar kullanılabilsin. 
- Herşeyin başında, Kopenhag kriterleri çerçevesinde başlatılan reform hareketlerinin arttırılması ve çıkarılan yasaların da uygulanması geliyor. 
AB' ye doğru yürüyen Türkiye' nin en büyük gücü budur. 
Ancak ne yazık ki, reform süreci son derece yavaş gidiyor. Bu durum da Kürt kökenli vatandaşlar üzerinde son derece olumsuz etki yapıyor. 
- Güneydoğu' ya kaynak aktarımını hızlandırmak ve toplumu ümitsizlikten kurtarmamız şarttır. Yıllarca yazılıp çizilmesine, büyük büyük demeçler verilmesine rağmen bu alanda doğru dürüst hiçbir mesafe alınamamıştır. 
- PKK ile ilgili bir affa, her geçen gün daha fazla gereksinim duyulmaktadır. Şimdiye kadar çıkarılanlar beklentileri karşılamamıştır. İnatla direnmenin hiçbir gerekçesi kalmamaktadır. 
- Zana ve arkadaşlarının oluşturmaya çalıştıkları yeni siyasi oluşum engellenmemeli, etnik temele dayalı olmayan bir partinin Türk demokrasisinde yerini alması sağlanmalıdır. 

Bunları gerçekleştiremediğimiz sürece yerimizde sayarız. Sadece dış güçleri sorumlu tutar, ancak bir adım ileri gidemeyiz. 



ABD, PKK' YA SEYİRCİ KALAMAZ PKK ile mücadele konusunda en büyük sorumluluk Amerika Birleşik Devletlerinin omuzlarındadır. Zira Kuzey Irak' ın kayıtsız şartsız hakimiyeti onların elindedir. İsteseler, PKK' nın hayatını zehir edebilirler. 
Burada askeri bir harekattan söz etmiyorum. 
Bizim askerler de kabul ediyorlar. Bugünkü ortamda, ABD kuvvetleri Irak' ın dört bir köşesinde savaşmak zorundayken, Türkiye' ye verilmiş bir sözü tutmak için , binlerce askerini Irak' ın diğer bölgelerinden çekip, Kandil dağına büyük bir saldırı düzenlemeleri ve binlerce ölü yaralı yaratma pahasına bir operasyona girmeleri kimseye mantıklı gelmiyor. 
Ancak, harekata girmeden de yapabilecekleri var. 
PKK' nın iletişimini engelleyebilir. 
Bölgeden geçişini durdurabilir. 
PKK liderliğine, Kandil dağındaki mevcudiyeti kabul etmediğini açıkça söyleyebilir. 
Kuzey Irak Kürdistanı' nın liderlerine telkinde bulunabilir. 
Ancak yapmıyor veya yapmak istemiyor. 
Bunu ben " Türk düşmanlığı" olarak görmüyorum. Süper Güç konumundaki bir ülkenin öncelikleri tabii ki farklı olacaktır. Ancak bu süper güçün unutmaması gereken en önemli nokta da, bu defa PKK' nın yeniden dirilmesi ve eskisi gibi bir ortama geri dönülmesine de Türkiye hiçbir şekilde izin vermeyecektir. 
Zaten karmakarışık durumdaki Irak' ta, bir de yeniden yaşanabilinecek bir PKK olayı kimseye yarar sağlamayacaktır. 
Washington, PKK' nın yeniden sahne almasını hafife çekmemesi gerekir. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
