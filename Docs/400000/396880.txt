<DOC>
<DOCNO> 396880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/axgun02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tiner kokusu değiştirilsin' 
</HEADLINE>
<TEXT>


Türk Eğitim-Sen Genel Başkanı Özcan çocukları bağımlılıktan kurtarmak için tinere 'tiksindirici' koku verilmesini önerdi 

ANKARA Milliyet 

Türk Eğitim-Sen Genel Başkanı Şuayip Özcan, yaptıkları araştırmada çocukların büyük bölümünün tiner ve yapıştırıcıyı 'kokusunu sevdiği için' kullandığının ortaya çıktığını belirterek, bu tür maddelerin 'kokusunun değiştirilmesini' önerdi. 
Özcan, sendikanın 40 ilde 9-17 yaş grubundan 13 bin 430 öğrenci ve 2 bin 748 sokak çocuğunun katıldığı anket çalışmasında, uyuşturucu kullanımına uçucu maddeleri koklayarak başlayan çocukların bu maddeleri neden tercih ettiği yönündeki soruya yüzde 71 oranında 'teminindeki kolaylık', yüzde 68 oranında da 'kokusundan hoşlandıkları' yanıtını verdiklerini kaydetti. 
Özcan şöyle devam etti "Yine bu çocuklara, neden yapıştırıcı ve tiner kokladığını sorduğumuzda, genellikle cevaplardan birisi 'kokusunu sevdiğim' için olmuştur. Bu maddelerin, kimyasal bazı katkılarla kokuları değiştirilerek, hoş olmayan ya da tiksinti verecek şekilde kokmaları sağlanmalıdır. Örneğin yapıştırıcıların ya da tinerin içine katılacak çok az miktardaki hardal yağı, kokuyu tamamen değiştirecektir. Bu iş için üniversitelerimizin kimya bölümlerinden faydalanmalı, araştırması yapılarak çeşitli koku değiştirme yöntemleri bulunmalıdır." 

Toplantıda destek 
Özcan'ın önerisine sokakta yaşayan ve basın toplantısına katılan F.D.'den 15 destek geldi. Kendisinin sadece sigara içtiğini, uyuşturucu madde kullanmadığını belirten F.D., uyuşturucu madde kullanan çocukların saldırgan olduklarını, hırsızlık yaptıklarını anlattı. F.D., bu tür maddelerin kokusunun değiştirilmesinin kullanımını önlemede etkili olabileceğini söyledi. Sendika yetkilileri de altı kardeşi, anne ve babasıyla Çinçin Mahallesi'nde yaşayan ve ilköğretim 7. sınıf sonrasında okulu bırakan F.D.'nin, babasının da hasta ve işsiz olduğunu kaydetti. 



</TEXT>
</DOC>
