<DOC>
<DOCNO> 365280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/ayas.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık çiftlikleri cenneti bitirdi 
</HEADLINE>
<TEXT>


Bodrum'un en güzel koylarının bulunduğu Salih Adası, balık çiftlikleri yüzünden 4 yıl içinde çöplüğe döndü 

YAŞAR ANTER Bodrum DHA 

Bodrum'un en bakir koylarının bulunduğu doğa harikası Salih Adası, balık çiftlikleri yüzünden 4 yılda çöplüğe dönünce, Avrupalı yatçılar bölgeyi rotalarından çıkardılar. Balık çiftlikleri, adada 25 yıl önce arsa alıp villa yapanları, günübirlik gelen yerli ve yabancı turistleri, son olarak da 10 bin yatak kapasiteli beş yıldızlı tatil köylerini mağdur etti. 
Bodrum'a 4, Torba Koyu'ndaki beş yıldızlı tatil köylerine de bir mil uzaklıktaki ada, Bayındırlık ve İsk n Bakanlığı'nca 28 Eylül 2000'de "Potansiyel Su Ürünleri Üretim Alanı" ilan edildi. Bodrum ve çevresindeki 70'e yakın balık çiftliğinden 45'i, doğal ve arkeolojik SİT alanı olan adanın bakir koylarına taşındı. Bu sürede çiftliklerden atılan kasa, yem torbası, yiyecek içecek poşetleri, balık ağları ve yem bidonları adanın koylarını çöplüğe çevirdi. 

Dilekçeler işe yaramadı 
Söz konusu katliam, adada yaşayanları da isyan ettirdi. 1982'de adadan 37 dönüm arazi satın alarak ev yapıp yerleşen Günsel Akonak ile Alman arkadaşları Dr. Hayo Memmler ve gazeteci Peter Kleinoth, kirliliğin önlenmesi için Bodrum Kaymakamlığı, Muğla Valiliği, Turizm İl Müdürlüğü ile 3 bakanlığa ve Anıtlar Kurulu'na yazdıkları 100'ün üzerinde dilekçe, ayrıca video görüntüsü ile durumu anlatmaya çalıştı, ancak sonuç alamadı. 
Ortaklaşa yazdıkları "Türkiye'nin En Güzel Adaları ve Koyları" adlı kitapta Salih'e geniş yer ayırdıklarını ve yat acenteleriyle görüşerek tur programlarına aldırdıklarını söyleyen Kleinoth, kirlilik yüzünden yatların bu yıl adaya gelmediğini belirtti. 


</TEXT>
</DOC>
