<DOC>
<DOCNO> 377547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo08.html </URL>
<DATE> 2005/09/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fenerbahçe'de yüzler gülüyor... 
</HEADLINE>
<TEXT>

     Fenerbahçe'nin, Avrupa Şampiyonlar Ligi'nde AC Milan ile deplasmanda yapacağı zorlu maç öncesi, Ankaraspor karşısında özellikle ilk yarıda ortaya konulan performans yüzleri güldürdü. 
     Kulüp ikinci başkanı Nihat Özdemir, takımın Turkcell Süper Ligi'nde dün akşam yaptığı maçın büyük bir bölümünde müthiş bir mücadele sergilediğini kaydederek, ''Takım, bu performansını önümüzdeki maçlarda da yakalarsa hem lig hem Şampiyonlar Ligi'nde iyi neticeler alır. Hedef bu temponun 90 dakikaya yayılmasıdır'' diye konuştu. 
     Kafalarda AC Milan maçı varken Ankaraspor karşısında sergilenen performansın memnuniyet verici olduğunu belirten Fenerbahçeli yönetici, ''Bu bakımdan aldığımız 3 puan çok önemli. İyi futbolun verdiği moralle AC Milan maçına gidiyoruz'' dedi. 
     İtalyan rakipleri karşısında iyi futbol sergileyerek, puan veya puanlar almayı hedeflediklerini anlatan Özdemir, şöyle devam etti 
     ''Herkes biliyor ki AC Milan güçlü bir ekip. Ama Fenerbahçe'nin de gücü ve kadrosundaki yıldızlar bellidir. Ortaya mücadeleli oyunumuzu koyarsak, inanırsak ve iyi motive olursak bu karşılaşmadan da puanla dönebiliriz. Sakatlıklar ve cezalar nedeniyle birçok önemli yıldızımız henüz devreye giremedi. Fenerbahçe her geçen hafta daha da forma girecek ve daha iyi futbol oynayacak. Her geçen hafta lehimize işliyor.'' 
     
</TEXT>
</DOC>
