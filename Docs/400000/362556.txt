<DOC>
<DOCNO> 362556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonyas12.html </URL>
<DATE> 2005/07/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Romanya kıyısına 12 yunus balığı vurdu 
</HEADLINE>
<TEXT>

     Karadeniz'in Romanya kıyısına 12 ölü yunus balığı vurduğu bildirildi. 
     Yetkililer, boyları yaklaşık 1.2 metreyi bulan ölü yunus balıklarının, son birkaç gün içinde başkent Bükreş'in yaklaşık 250 kilometre kuzeydoğusundaki bir köyün yakınlarında kumsalda bulunduğunu bildirdi. 
     Çevre koruma yetkilileri tarafından yunus balıklarının ölüm nedenlerinin araştırıldığı, ancak fazla bozulmuş olmaları nedeniyle ölüm nedenini belirlemenin zor olacağı belirtildi. 
     Romanya Denizcilik Araştırma Enstitüsü'nün Köstence Başkanı Simon Nikolayev, yunus balıklarının balık ağlarına takılmış ve akıntıyla kıyıya vurmuş olabileceklerini söyledi. 
     Romanya'nın Karadeniz kıyısında iki yıl önce 30'dan fazla ölü yunus balığı bulunmuştu. 
     Uluslararası istatistiklere göre, Karadeniz'de 1940'larda bir milyon civarında olan yunus balıklarının sayısının iki bine kadar düştüğü belirtiliyor. 
     
</TEXT>
</DOC>
