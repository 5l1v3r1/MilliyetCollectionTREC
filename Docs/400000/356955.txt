<DOC>
<DOCNO> 356955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun48.html </URL>
<DATE> 2005/06/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
BBC Afganistan'da düşen ABD helikopteri enkazından 13 ceset çıktı 
</HEADLINE>
<TEXT>

     Afganistan'ın doğusunda, askerleri taşıyan Amerikan helikopterinin düştüğü alanda 13 ceset bulunduğu belirtildi. 
     BBC'nin Amerikalı askeri yetkililere dayandırdığı haberinde, Kunar eyaletinde salı günü düşen helikopterin enkazından 13 cesedin çıkarıldığı, 7 askerin akıbetinin bilinmediği kaydedildi. 
     Yetkililerin, bazı askerlerin hayatta olduğuna dair umutlarını korudukları ifade edilen BBC'nin haberinde, ancak askerlerin militanların eline de düşmüş olabileceği iddiasına yer verildi. 
     Afganistan'daki Amerikalı askeri sözcü Teğmen Cindy More ise BBC'nin haberini doğrulamadı. Moore, ''Bu bilgiyi nereden aldıklarını bilmiyorum. Söyleyecek bir şeyim yok'' dedi. 
     Reuters ajansına açıklama yapan General Eminullah Patyani de birkaç ceset bulduklarını, ancak tam sayıyı bilmediğini söyledi. Arama kurtarma operasyonunun devam ettiğini belirten Patyani, militanların eline düşen bir Amerikan askeri olup olmadığı konusunda da bilgisi bulunmadığını kaydetti. 
     Washington'daki bir Amerikalı yetkili, helikopterde bulunan 17 Amerikan askerinin tamamının öldüğünün sanıldığını açıklamıştı. 
     
</TEXT>
</DOC>
