<DOC>
<DOCNO> 397328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko36.html </URL>
<DATE> 2005/11/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rapaille Türkiye kelebek olmaya hazırlanan tırtıl pozisyonunda 
</HEADLINE>
<TEXT>

     Ünlü pazarlama danışmanı Dr. Clotaire Rapaille, Türkiye'deki gelişmelerin hala embriyo düzeyinde olduğunu belirterek, ''Yapılması gereken şey keşfetmek ve yeni bir şeyler ortaya koymak'' dedi. 
     Rapaille, Soysal Eğitim Danışmanlık tarafından Lütfi Kırdar Kongre ve Sergi Sarayı'nda düzenlenen, 5. Uluslararası İstanbul Perakende Konferansı'nda yaptığı konuşmada, alışverişin satın almak anlamına gelmediğini iki kavram arasındaki farkın iyi anlaşılması gerektiğini söyledi. 
     Rapaille, insanların hayatla bağlantılarını güçlendirmek için alışveriş yaptığını, keşfetme dürtüsünün bu konuda ön plana çıktığını anlattı. 
     Dokunmanın da alışverişin en önemli unsurlarından biri olduğunu anlatan Rapaille, ''Bırakın müşteriler dokunsun. Artık mağazaların sonu geldi diyorlar. İnternetten korkmayın, sizin yerinize geçemez. Çünkü orada dokunma yok'' dedi. 
     İnsanların bir ürün için fazlasını ödemeye hazır olduklarını, önemli olanın ise onlara özel muamele yapıldığının gösterilmesi olduğunu dile getiren Rapaille, müşterinin neyi neden satın almak istediğinin iyi anlaşılması gerektiğini söyledi. 
     İstanbul'a yabancı ülkelerden turist çekebilmek için Avrupalıların, Asyalıların şifrelerinin iyi anlaşılması gerektiğini ifade eden Rapaille, ''İstanbul'a gelenler diğer ülkelerden farklı bir şey görmek istiyorlar. İnsanlar Kapalıçarşı'yı, pazarları neden seviyorlar Çünkü karıştırmayı seviyoruz'' dedi. 
     Dünyadaki herkesin ''aynılaşmasının'' büyük bir felaket olacağını belirten Rapaille, ''Hükümet, devlet bunu engelleyemez. Bunu sadece siz yapabilirsiniz'' görüşünü dile getirdi. 
     
     TÜRKİYE'NİN ŞİFRESİ MİSAFİRPERVERLİK 
     İstanbul'un çok önemli imkanları olduğunu, gelecek vaat ettiğini dile getiren Rapaille, Türkiye'ye ilk gelişinde yaşadığı olayları salondaki katılımcılarla paylaştı. 
     Türkiye'ye bundan 30 yıl önce Citroen marka otomobiliyle keşif için geldiğini ve bütün ülkeyi dolaştığını belirten Rapaille, otomobilinin bozulması sonucu bir tamirciye gittiğini, burada gördüğü misafirperverlikten son derece etkilendiğini kaydetti. 
     Rapaille, ''Türkiye'nin şifresi misafirperverlik. Bu yeteneği var. Bunu nesilden nesile aktarın. Bunu ne olur hiçbir zaman kaybetmeyin'' diye konuştu. 
     
     TÜRK KÜLTÜRÜ ÇOK SAĞLAM 
     Rapaille, konuşmasının ardından basın mensuplarının sorularını da yanıtladı. 
     Rapaille, İstanbul'da Metro Alışveriş Merkezi'ne gittiğini, çok fazla Türk kültürüne özgü bir tarz bulamadığını, bu tür mekanlara Türk kültürüne ait katma değerler katılması gerektiğini anlattı. 
     Rapaille, bir gazetecinin Türkiye'nin şifrelerine ilişkin sorusu üzerine şunları kaydetti 
     ''Türkiye'ye ve İstanbul'a marka olarak yaklaşılmalı. New York kötü imajını I Love New York sloganıyla yok etti. Türkiye'den gelecek iş tekliflerine açığız. İstanbul'a davet edildiğimde evet dedim. Neden, çünkü bu şehri eşsiz görüyorum. Türkiye'nin inanılmaz bir geleceği var. Türkiye'nin misyonu nedir, ne olmalıdır ve dünyaya nasıl katkı sağlayabilir Bunun düşünülmesi gerekiyor. Türkiye coğrafi ve kültürel açıdan batıyla doğuyu bir bağlantı haline getiriyor.'' Rapaille, ülkeyi yönetenlerin siyasetçi gibi değil marka yöneticisi gibi davranması gerektiğini belirterek, şöyle devam etti 
     ''Türkiye'deki gelişmeler hala embriyo düzeyinde. Yapması gereken şey, keşfetmek ve yeni bir şeyler ortaya koymak. Geçmişin ötesinde gelecek günler için hazırlıklı olmak gerekiyor. Türkiye bir tür metamorfoz geçiriyor, siz hala kelebek olmaya hazırlanan tırtıl pozisyonundasınız. Ancak şöyle bir tehlike var, bazı şeyler hayata geçilirken taklit ediliyor. Bunun Türkiye açısından en uygun ve en akıllıca yol olduğundan emin değilim. Kendinize özel olan şeyleri keşfetmeniz gerekiyor. Türk kültürü gerçekten çok güçlü ve sağlam bir kültür. Biraz geç kalınmış durumda, rakamlar da bunu gösteriyor.'' 
     
</TEXT>
</DOC>
