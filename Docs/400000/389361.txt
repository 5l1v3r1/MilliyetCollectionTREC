<DOC>
<DOCNO> 389361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/guncel/gun07.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eden erin ailesine tazminat 
</HEADLINE>
<TEXT>


GÖKÇER TAHİNCİOĞLU Ankara 

ASKERİ Yüksek İdare Mahkemesi AYİM , izin süresini aştığı için yakalanan erin, birliğine sevki sırasında intihar etmesinden dolayı ailesine tazminat ödenmesine karar verdi. Tunceli-Çemişgezek İlçe Jandarma Bölük Komutanlığı'nda askerlik yapan er, 7 gün izinli olarak ailesinin yanına gitti. Babasının hasta olması nedeniyle iznini birkaç gün uzatan ve iyileşmesi üzerine askerlik şubesine teslim olan er, psikiyatrik rahatsızlığı olduğu için Erzurum Askeri Hastanesi'ne gönderildi. Birliğine teslim olmasında sakınca bulunmadığı yönündeki rapor nedeniyle Ağrı'ya getirildi. Erin 3 muhafız er eşliğinde birliğine sevk edilmesine karar verildi. Bileğine takılan kelepçeler gevşek bırakılan er, askerlerin ihtiyaç için araçtan indiği sırada araçtaki silahı kafasına dayadı ve tetiği çekti. Erin ailesi Milli Savunma Bakanlığı aleyhine tazminat davası açarak, "kusursuz sorumluluk" ilkesi gereğince tazminat istedi. AYİM, MSB'nin olayda sorumluluğu olduğuna karar verdi. AYİM, erin annesi ve babasına 4 bini maddi ve bini manevi, toplam 5 bin, kardeşine 500 YTL ödenmesini kararlaştırdı. 



</TEXT>
</DOC>
