<DOC>
<DOCNO> 365968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/siyaset/siy03.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel TV'de Kürtçe reklam 
</HEADLINE>
<TEXT>



AB Uyum Yasaları ile birlikte televizyonlarda Kürtçe yayının serbest bırakılmasından sonra Diyarbakır'daki yerel Gün TV'de Kürtçe reklamlar yayımlanmaya başlandı. Bağlar semtinde yöresel kıyafetler satan "Romans" mağazasının reklamı Kürtçe olarak ekrana geldi. "Her cure kumaş lewendi, Şal-u Şapken Xerzani, Cıl-u bergen folklorik, Werın em we bı xemlinin" Her çeşit yakışır kumaş, Garzan'ın şal ve şapiki, folklorik elbiselerle gelin sizi süsleyelim" anonsuyla başlayan reklamda yöresel kıyafetler giyen genç kız ve çocuklar da yine Kürtçe müzik eşliğinde modellik yaptı. Gün TV Genel Yayın Yönetmeni Cemal Doğan, firmalardan gelen talep üzerine Kürtçe reklamlar yayımlamaya başladıklarını belirtti. Doğan, Kürtçe reklamların ilgi gördüğünü söyledi. 



</TEXT>
</DOC>
