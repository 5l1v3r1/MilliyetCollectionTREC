<DOC>
<DOCNO> 352826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/yas07.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tablodaki inci gizli evliliğin simgesi çıktı 
</HEADLINE>
<TEXT>


DIŞ HABERLER SERVİSİ 

Rönesans'ın önde gelen ressamlarından Raffaello'nun "Fornarina" adlı tablosuna modellik yapan fırıncı kızı Margherita'nın başındaki incinin, gizli evliliğin simgesi olduğu iddia edildi. 
Tabloyu bir yıl inceleyen uzmanlardan Maurizio B. Cruz, Raffaello'nun evlendiği konusunda herhangi bir kayda rastlanmadığını vurgularken, sanatçının Vatikan'ın önde gelen kardinallerinden birisinin yeğeniyle nişanlı olduğunu, bu nedenle sanatçının ilişkisinin o dönem kamuoyundan sır gibi saklandığını söyledi. 

Çırakları gizlemiş 
Fornarina'da yer alan incinin, sanatçının nişanlısını resmettiği "Velata" adlı tabloda da bulunduğunu belirten uzmanlar, "Röntgen altında yaptığımız incelemelere göre Margherita her iki tabloya da modellik yapmış" dedi. 
Fornarina tablosunun eskizlerini de ortaya çıkaran uzmanlar, ilk çizimlerde kadının başında duvak ve parmağında evlilik yüzüğü olduğunu, yanında ise doğurganlık ve sadakati simgeleyen ayva ve mersin ağacı figürlerinin yer aldığını belirledi. Curuz, Raffaello'nun Fornarina'yı tamamlayamadan öldüğünü, çıraklarının da ilişkiyi gizlemek için tabloyu değiştirdiğini ifade etti. 


</TEXT>
</DOC>
