<DOC>
<DOCNO> 398938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko04.html </URL>
<DATE> 2005/11/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hazine'nin alacak stoku büyüyor... 
</HEADLINE>
<TEXT>

     Hazine’nin başta Tasarruf Mevduatı Sigorta Fonu TMSF olmak üzere çeşitli kamu kurum ve kuruluşlarından olan alacakları, son aylarda tahsilatlarda yaşanan hızlanmaya rağmen büyümesini sürdürüyor. 
     ANKA’nın Hazine Müsteşarlığı’ndan edindiği verilere göre bu yıl haziran sonunda 71.8 milyar YTL olan alacak stoku, eylül sonunda 75.6 milyar YTL’ye ulaştı. Bu kapsamdaki vadesi geçmiş alacaklar, 36.3 milyardan 37.2 milyara, henüz vadesi gelmemiş alacaklar ise 35.5 milyar YTL’den 38.5 milyar YTL’ye yükseldi. 
     Hazine’nin alacaklarının büyük bölümünü batık bankalardan kaynaklanan ödemeleri yapabilmesi için TMSF’ye verilen iç borçlanma kağıtlarından kaynaklanıyor. Hazine söz konusu kağıtların faiz ve anapara borcu olarak TMSF’den eylül sonu itibariyle toplam 52 milyar YTL alacaklı bulunuyor. Söz konusu tutarın 23.5 milyar YTL’sini vadesi geçmiş, 28.5 milyar YTL’sini ise vadesi henüz gelmemiş alacaklar oluşturuyor. 
     TMSF’nin Hazine’ye olan borcu bu yıl Haziran sonunda 49.3 milyar YTL düzeyinde bulunuyordu. 
     Bu arada TMSF bu yıl ocak-eylül döneminde Hazine’ye borçları için toplam 1.7 milyar YTL’lik geri ödeme yaptı ve şimdiye kadar yaptığı toplam ödemeler 2.8 milyar YTL’yi buldu. 
     Hazine’nin eylül sonu itibariyle Kamu Ortaklığı Fonu’ndan tümü de vadesi geçmiş olmak üzere toplam 1.7 milyar YTL’lik alacağı gözüküyor. KİT’lerden 771 milyon YTL’si vadesi geçmiş olmak üzere toplam 4.8 milyar YTL alacağı bulunan Hazine’ye yerel yönetimlerin ise toplam 15.4 milyar YTL’lik borcu bulunduğu belirlendi. Yerel yönetimlerin borçlarının 11.2 milyar YTL’si vadesi geçmiş alacaklardan kaynaklanıyor. 
     
     3.9 MİLYAR YTL TAHSİLAT 
     Hazine bu yılın ilk dokuz aylık döneminde 1.7 milyar YTL’yle büyük bölümünü TMSF’den olmak üzere toplam 3.9 milyar YTL’lik tahsilat yaptı. Bu dönemde yapılan tahsilat önceki yılların tümünde yapılan tahsilat tutarlarını aştı. Hazine’nin 2004 yılı boyunca yapabildiği tahsilat 1.5 milyar YTL’de 
     kalmıştı. 
     BU yılki tahsilatların 1 milyar 740 milyon YTL’si KİT’lerden, 262 milyon YTL’si ise yerel yönetimlerden gerçekleştirildi. 

ANKA 
     
</TEXT>
</DOC>
