<DOC>
<DOCNO> 386793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas10.html </URL>
<DATE> 2005/10/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kreş seçerken dikkat 
</HEADLINE>
<TEXT>

     
     İZMİR, DHA 
     
EGE Üniversitesi Eğitim Fakültesi Okul Öncesi Öğretmenliği Bölümü Öğretim Üyesi Yrd.Doç.Dr. Nilay Dereobalı, okul öncesi çocukların sosyal ve psikolojik gelişiminde büyük rol oynayan kreş ve gündüz bakımevlerinin önemli bazı kriterleri yerine getirmesi gerektiğini söyledi. 
     Ebeveynlerin çocukları için kreş ve gündüz bakımevi seçerken ilk olarak mekanın fiziksel koşullarına dikkat etmesi gerektiğini vurgulayan Yrd.Doç.Dr. Dereobalı, Çocuklarımızı emanet edeceğimiz bu yerlerin hijyenik açıdan temiz olmaları gerekir. Çocukların eğitim aldığı alanlar onların güvenliğini tehlikeye atmayacak şekilde düzenlenmelidir. Örneğin çocukların oyun ve uyku alanlarındaki dolaplar ve kalorifer petekleri bile onların güvenliğini tehdit etmeyecek şekilde yerleştirilmelidir'' dedi. 
     Çoğu Kreş ve gündüz bakımevinin, bir eğitim felsefesinin bulunmadığını ileri süren Yrd. Doç. Dr. Dereobalı, seçim yaparken dikkat edilmesi gereken en önemli kriterlerden birinin de eğitim olduğunu vurguladı. Kreş ve gündüz bakımevlerinde mutlaka oyun merkezli bir eğitim programı uygulanması gerektiğine dikkat çeken Doç. Dr. Dereobalı, mekanda dil gelişimini ve zihinsel gelişimi destekleyici oyuncakların bulunmasının da önemine değindi. 
     Bu tür kurumları, çocukla ilgili bilgileri paylaşma konusunda aileyle işbirliği yapmaları konusunda uyaran Yrd. Doç. Dr. Dereobalı, Çocuk ve ailenin birarada olduğu etkinlikler düzenlenmeli. Kurumda mutlaka bir psikolog veya psikolojik danışman istihdam edilmeli. Ayrıca kurumda çocuğa getirilen kurallar ve ailenin koyduğu kurallar paralel olmalı. Örneğin çocuk okulda kendi kendine yemek yiyorsa evde de aile bunu teşvik etmeli'' diye konuştu. 
     
</TEXT>
</DOC>
