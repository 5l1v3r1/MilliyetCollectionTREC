<DOC>
<DOCNO> 387436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur34.html </URL>
<DATE> 2005/10/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gökçek Taksilere yapılan yüzde 30 zam yasal değil 
</HEADLINE>
<TEXT>

     Ankara Büyükşehir Belediye Başkanı Melih Gökçek, Esnaf Odaları Birliği’nin, Ankara’da taksi taşıma ücretlerini, Ulaşım Koordinasyon Merkezi’nde UKOME alınan yüzde 10’luk zam yapma kararına rağmen, yüzde 30 arttırmasının yasal 
     olmadığını bildirdi. 
     Gökçek, yaptığı yazılı açıklamada, Esnaf Odaları Birliği Başkanı Ali Rıza Ercan’ın, yetkisi olmadığı halde böyle bir işlem yaparak, görevini kötüye kullandığını ve suç işlediğini ileri sürdü. 
     Ankara Şoförler Odası’nın da böyle bir kararı uygulamaya koyması halinde suça iştirak etmiş olacağını kaydeden Gökçek, her iki kurum yetkililerinin hukuki sonuçlarına katlanacağını ifade etti. 
     Gökçek, "Şoför esnafı arkadaşlarımızla bizi karşı karşıya getirmek gibi çirkin bir oyun içine girmek istenmektedir. Ben, bu oyuna düşmem. Ben, bugüne kadar baş tacı ettiğim şoför esnafı ile karşı karşıya gelmem" dedi. 
     
</TEXT>
</DOC>
