<DOC>
<DOCNO> 374962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/yas06.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatroda 'bankamatik sanatçı' tartışması 
</HEADLINE>
<TEXT>


Kültür ve Turizm Bakanı Koç, "Sahneye çıkmadan maaş alanlar var" dedi, bu sözlere Devlet Tiyatrosu oyuncuları sert tepki gösterdi 

Yıldız Yazıcıoğlu 

Kültür ve Turizm Bakanı Atilla Koç'un "Maaş alıp sahneye çıkmayan sanatçılar var" diyerek, ünlü oyuncu Can Gürzap ve "Vajina Monologları" oyununun yönetmeni Almula Merter'i isim vermeden eleştirmesi, Devlet Tiyatroları'nda yeni bir tartışma başlattı. Merter, "Rol istedim, vermediler" derken, Gürzap da, "Önceki sezon bir oyun yönettim ve oynadım. Bakan'a dava açabilirim" diye konuştu. 

'6 yıldır yok' 
Bakan Koç'un, "Beni eleştiren Gürzap'ın 6 yıldır sahnelenmiş bir oyunu var mı, bakın bakalım. 'Vajina Monologları' gibi tiyatro oyununda rol alan DT sanatçıları var. Sahneye çıkmadığı halde devletten maaş alan sanatçılara, 'Haydi buyurun sahneye' dediğimiz anda kıyamet kopuyor" sözleri tartışma yarattı. 

'Rol verilmiyor' 
Bu açıklamanın ardından sahneye koyduğu "Vajina Monologları" için ne demek istediği konusunda Koç'a mektup yazacağını vurgulayan Merter, "Geçen yıl 3 defa Devlet Tiyatroları'na dilekçe verdim, 'çalışmak istiyorum' diye. Onlar çalıştırmadılar. O nedenle bakanın beni bankamatik sanatçılar içine sokması hata" dedi. 4 yıldır tiyatroda kendisine rol verilmediğini vurgulayan Merter, şöyle konuştu "Ankara Devlet Tiyatrosu'ndaydım. Yurtdışına gittiğimde ücretsiz izin almıştım. Dönüşte tayinimi İstanbul'a aldırdım. İstanbul'da sadece bir defa 'İguana Gecesi' oyununda reji asistanlığı yaptım. Yönetim değişince o oyun da kaldırıldı. İstanbul'da benim gibi rol bekleyen çok sanatçı var. Benim bugüne kadar hiç görev reddim yok, aldığım rapor yok. Görevden kaçmadım, aksine bana görev verilmedi. 1987'den beni tiyatrodayım. Görev verilmediği için 2 kez de istifa etmişliğim var tiyatrodan." 

'Kariyerim gölgelendi' 
Gürzap da, önceki sezon DT'de oyun sahneye koyduğunu açıklayarak, "Ben sahneye çıkmadan yaşayamam ki. DT'de üstlenebileceğim rol olmadığı zaman da mutlaka özel tiyatrolarda sahneye çıktım. Sanat kariyerime gölge düşmüştür. İyi ya da kötü 36 yıldır Türk sanat hayatına hizmet ediyorum, bu nedenle davacı olmayı düşünüyorum" dedi. 
İstanbul Devlet Tiyatrosu Bölge Müdürlüğü'nde 150 kişilik sanatçı kadrosu bulunduğuna dikkati çeken Gürzap, her sezon tüm sanatçılara görev düşmediğini, ancak bunun Devlet Tiyatrosu sanatçılarınca tiyatroya hizmet verilmediği anlamına gelmediğini söyledi. 

'Devlet kurumlarında rakam daha yüksek' 

ANKARA Milliyet 
Kültür ve Turizm Bakanı Atilla Koç'un "maaş alıp sahneye çıkmayan sanatçılar bulunduğunu" söylemesi, Devlet Tiyatroları'nda yeni bir tartışma başlattı. Devlet Tiyatroları, Opera ve Balesi Çalışanları Yardımlaşma Vakfı TOBAV , "Devlet Tiyatroları'nın 800 kişilik oyuncu kadrosunda her yıl görev yapmayan en fazla 20 kişiyi bulabilirsiniz" diye açıklama yaptı. 
TOBAV Yönetim Kurulu'ndan Koç'un sözlerine ilişkin yapılan açıklamada devlet kurumları ve bakanlıkla karşılaştırılması durumunda oralarda bu rakamın çok daha üstünde görev yapmayan insanlar bulunacağı kaydedilerek şöyle denildi 
"Bakan bu konuyu daha önce biliyorsa neden soruşturma konularından biri olarak bunu seçmemişti Bu konuyu Devlet Tiyatroları'nın kan kaybettiği bugünlerde kendine yanlış ve taraflı bilgi verenlerden alıp basına beyanat veriyor." 

Altınörs Özel talep söz konusu değil 

Türk Sanat Müziği TSM Sanatçısı Nalan Altınörs, kendilerine verilen konser görevleriyle ilgili yol ve konaklamaların Kültür ve Turizm Bakanlığı'nca sağlandığını belirterek, hiçbir sanatçının özel talebi olmadığını ifade etti. 
Altınörs, Koç'un, "Bir sanatçımız 15 yıldır İzmir'de. 'Elazığ'da konser var' diyoruz. Uçak isterim, 5 yıldızlı otel isterim karşılığını veriyor" sözlerine yanıt verdi. Altınörs, "Solist sanatçılarına bakanlık tarafından uygun görülen il, ilçe ve beldelerde konser verme görevi verilmektedir. Yol ve konaklama bakanlıkça sağlandığından hiçbir sanatçının özel bir talebinin olması söz konusu değildir" dedi. Koç, 5 yıldızlı otel konaklamasını Altınörs'ün mü talep ettiğine ilişkin soruyu, "Ağzımdan bir isim çıkmadı" diye yanıtladı. 


</TEXT>
</DOC>
