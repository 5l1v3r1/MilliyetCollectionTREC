<DOC>
<DOCNO> 355684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur15.html </URL>
<DATE> 2005/06/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Düğünlerde silah yerine havai fişek gösterisi... 
</HEADLINE>
<TEXT>

     Muş'un Hasköy İlçesi'nde bir aşiretin aldığı karar doğrultusunda düğünlerde, silah atmak yerine havai fişek gösterisi düzenlenmeye başlandı. 
     Bidri Aşireti tarafından düğünlerde silah kullanmama kararı alınmasının ardından, aynı aşiretten Hikmet Karayel'in oğlu Murat Karayel ile Sevgi Özcan'ın düğün töreninde, havai fişek gösterisi yapıldı. Hikmet Karayel'in evinin bahçesinde düzenlenen törene katılan Muş Valisi İbrahim Özçimen, düğünlerde silah kullanmama kararının bütün ilçelere ve köylere örnek olması gerektiğini söyledi. 
     Meskun mahal içinde silah kullanmanın kanunlara aykırı olduğunu anımsatan Vali Özçimen, ''Hasköy'de aşiret büyükleri silah atılmaması konusunda öncülük yapmışlardır. Düğünlerde silah atmaktan dolayı çok acılar yaşandı. Bu ilkelliği bırakmamız gerekiyor'' diye konuştu. 
     Kaymakam Murat Sefa Demiryürek de aşiret büyüklerine yönelik düzenlenen eğitim çalışmalarında, düğünlerde silah kullanmanın yanlış olduğunu anlattıklarını, vatandaşların da bundan sonra düğünlerde silah kullanmama kararı aldığını kaydetti. 
     
</TEXT>
</DOC>
