<DOC>
<DOCNO> 352864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun16.html </URL>
<DATE> 2005/06/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İsveç, referandum resti çekti 
</HEADLINE>
<TEXT>

     İsveç Başbakanı Göran Persson, Fransa ve Hollanda AB anayasası için yeniden referandum yapmadığı sürece, ülkesinin anayasayı onaylamayacağını söyledi. 
     Persson, AB zirvesinin yapıldığı Brüksel'den İsveç Radyosu'na verdiği demeçte, Fransa ve Hollanda liderlerinin, aynı anayasa için yeni bir referandumla bir kez daha halkın karşısına çıkmamasının ''anayasanın hükmünün kalmayacağı'' anlamına geleceğini, bu nedenle kendilerinin de onaylama sürecine başlamasına gerek olmayacağını belirtti. 
     AB'de büyük bir krizi önlemek için bir anayasanın gerekli olduğunu vurgulayan Persson, ''Bu anayasa olmadan birlik tamamen kriz içinde olur. Birlik yeni üyelerle giderek büyüdüğü ve anayasa böyle durumlarda nasıl kararlar alınacağını düzenlediği için, bu anayasanın tanınması şarttır'' dedi. 
     Persson, İsveç'in onaylama sürecini başlatıp başlatmayacağına bir yıl içinde karar vereceğini de kaydetti. 
     AB Anayasası'nın, 25 üye ülke tarafından da onaylanması gerekiyor. 
     AB liderleri zirvenin dünkü bölümünde, anayasanın onaylanması için öngörülen Kasım 2006 tarihini erteleme kararı almıştı. 
     Öte yandan Persson, zirvenin bugünkü oturumu için gelişinde yaptığı açıklamada, AB bütçesi konusunda anlaşmaya varılacağından umutlu olmadığını söyledi. 
     Persson, bütçe konusunda herhangi bir anlaşma için bugün acele etmeye gerek olmadığını, daha iyi bir bütçeyi görüşmek için halen vakitleri bulunduğunu belirtti. 
     
</TEXT>
</DOC>
