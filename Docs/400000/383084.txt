<DOC>
<DOCNO> 383084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun20.html </URL>
<DATE> 2005/10/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Rocard Fransız siyasetçilerin Türkiye tavrını değiştirmesi sağlıksız 
</HEADLINE>
<TEXT>

     Fransa'nın eski başbakanlarından Michel Rocard, ''Fransa'da sağcı ve solcu bazı siyasetçilerin Türkiye konusundaki tavrını değiştirmesinin endişe vericiği ve biraz sağlıksız'' olduğunu söyledi. 
     Le Figaro gazetesine makale yazan Avrupa Parlamentosu'nun Sosyalist Grup üyesi Rocard, müzakereler daha başlamadan, Türkiye'nin üyelik için belirlenen kriterleri yerine getirilmesini talep etmenin ''entelektüel terörizm'' olduğunu belirtti. 
     AB Komisyonu'nun ve Avrupa Parlamentosu'nun Türkiye'nin üyelik müzakerelerine başlamasına destek verdiğini kaydeden Rocard, üyelik müzakerelerinin uzun ve zor bir süreç olacağını hatırlattı. 
     Rocard, ''müzakereler başladıktan sonra mutlaka olumlu bitecek, onun için Türkiye önceden bütün koşulları yerine getirsin'' düşüncesinin doğru olmadığını savundu. 
     ''Ermeni, Kıbrıs konularında toplumlar arasında geçmişe oranla son dönemde daha fazla ilerleme sağlandığını'' belirten Rocard, ''Üyeliği istemeyen bazıları, bu süreci engellemek için sürekli koşullar ilave etmek istiyor. Bu yabancı düşmanlığı ve nefretin yayılmasına yol açıyor'' ifadesini kullandı. 
     Rocard, ''Türkiye'nin üyeliğinin, Müslüman dünyası için bir işaret anlamına geldiği'' yorumunu yaptı ve ''Bunu yaparak, insan hakları temelinde kurulan bir kurumda, eğer isterse Müslüman bir ülkenin yeri olduğunu AB gösterecek'' dedi. 
     ''Alman ve Fransızların barışmasının AB'nin temelini attığını ve bunu diğer ülkelerdeki uzlaşmaların izlediğini'' ifade eden Rocard, bu sürecin Türkiye ve bölgesindeki uzlaşmaya da katkıda bulunacağı mesajını verdi. 
     
</TEXT>
</DOC>
