<DOC>
<DOCNO> 383500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yazar/toruner.html </URL>
<DATE> 2005/10/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Hükümete neden övgüler düzülüyor 
</HEADLINE>
<TEXT>


Euromoney, Banker, Global Finance dergileri Merkez Bankası Başkanımızı, dünyanın en başarılı Merkez Bankası Başkanı seçtiler. Bundan önce de Gazi Erçel'i bu makama layık görmüşlerdi. Gazi, büyük krizi çıkardı. Bu sırada, Süreyya onun yardımcısıydı. Ama, tabii ki sorumluluk Gazi'ye aitti, Süreyya'nın hiç kabahati yoktu. 
TÜSİAD Hükümet'e övgüler düzüyor. Oğul Koç, yapılanları övme pahasına babasını bile yalanladı. Büyük holdinglerin CEO'ları İstanbul Ticaret Odası ile yaptıkları toplantıda, Hükümet politikalarını öve öve bitiremediler. Büyükler gidişattan memnun. 
Peki Hükümet ve Merkez Bankası bunlar için neler yaptı da, kendilerine övgüler düzülüyor 
Enflasyon düştü. Özelleştirmeler dolu dizgin gidiyor. Değerli Türk Lirası sayesinde ucuza mal ve hizmet ithalatı yapılabiliyor. Dış ticaret hacmi büyüdü. Yavaş da olsa, yabancı sermaye gelmeye başladı. Bol bol sıcak para çektik. Dış ve iç borçlanmalar kolay yapılabiliyor. Avrupa Birliği'nin kapısına dayandık. Bundan sonra, bize olmaz deseler bile, sonuçlarına onlar katlanacaklar. Kıbrıs'ta Birleşmiş Milletler'in önerdiği çözümü kabul ettik. Güney Kıbrıs yan çizdi. Biz, anlaşmazlığın tarafı olmadık. Amerika'nın, İsrail'in ve İngiltere'nin desteğini aldık. 
Demek ki, Hükümet'in ve Merkez Bankası'nın bu politikalarından çok memnunlar ki, yukarıdaki guruplar politikalara destek veriyor. Gerçekten de, şimdiye kadar yapılanlar iyi ve beklentilerin üzerinde. Ama, bundan sonrası için daha dikkatli olmak gerekiyor. Neden mi 
Şimdiye kadar, ekonomide IMF'in reçetesini uyguladık. Dışına çıkmadık. Bir "B" planımız yok. Kriz yönetimi yapacak kadar kıvrak bir ekonomi yönetimimiz yok.Rahatlama tabana inemedi. Halkın çaresizliği devam ediyor. Devlet yatırımları durdu. İşsizlik artıyor. Küçük ve orta büyüklükteki işletmeler kredilendirilemiyor. 
- Hükümet'in üniversitelerle, yargı organlarıyla, askerle ve cumhurbaşkanlığı ile anlaşmazlıkları sürüyor. Ancak, bu anlaşmazlıkların demokrasi düzeni içinde sürdürülmesi sevindirici. 
Avrupa Birliği ilişkilerinde, Kıbrıs'ta ve müttefiklerimizle olan ilişkilerde her an Hükümet'i köşeye sıkıştıracak bir sıkıntı çıkabilir.Dış ticaret açığı 40 milyar dolara, cari denge açığı 16 milyar dolara fırlamış vaziyette. Bu, sürdürülemez bir dengesizlik.Reel faizler çok yüksek. Bu nedenle, Hazine çok pahalı borçlanıyor. Reel faizlerin 1 puan düşmesi Hazine'ye yıllık 3 milyar doların üzerinde kazanç sağlıyor. Faizlerin 3-5 puan düşürülmesi mümkün. Döviz artar korkusuyla, faiz indirimi yapılamıyor.Özelleştirme ile gelen paralar, tamamen faizlere gidiyor. 
Yüksek reel faiz politikası sürdükçe de, rantiye, sıcak paracılar, ithalatçılar zil çalıp oynuyor. Yabancılar istedikleri anda kriz çıkarabileceklerine emin oldukları Türk ekonomisini istedikleri gibi yönlendiriyorlar. 
Tam bu aşamada, Hükümet'in çok dikkatli olması gerek. 



</TEXT>
</DOC>
