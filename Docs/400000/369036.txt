<DOC>
<DOCNO> 369036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur13.html </URL>
<DATE> 2005/08/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ormanı yanmaktan tatilciler kurtardı 
</HEADLINE>
<TEXT>

     
     Yaşar ANTER BODRUM Muğla , DHA 
     
BODRUM'da ormanlık alanda çıkan yangına müdahale etmekte belediye ve orman ekipleri geç kalınca söndürme işlemi yörede tatil yapanlara düştü. Yaklaşık bir saatte denetim altına alınan yangında 1.5 hektar ormanlık alan zarar gördü. 
     Bodrum'un Kızılağaç köyü yakınında, Pınarcık bölgesindeki ormanlık alanda, bugün akşam saatlerinde yangın çıktı. Rüzgarın etkisiyle büyüyen yangına yörede yaşayan, tatil yapan ve bölgede yol alırken otomobillerinden inen vatandaşlar müdahale etti. 
     Bodrum ve çevre belediyelerin itfaiyeleriyle Orman İşletme Müdürlüğü ekipleri olay yerine yaklaşık 25 dakika sonra geldi. Vatandaşların müdahalesinin büyümesini önlediği yangın yaklaşık bir saatte denetim altına alındı. 
     Çıkış nedeni henüz belirlenemeyen yangında 1.5 hektar ormanlık alan zarar gördü. Yanan alanda soğutma çalışmalarına başlandı. 
     
</TEXT>
</DOC>
