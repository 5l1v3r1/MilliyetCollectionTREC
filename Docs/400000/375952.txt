<DOC>
<DOCNO> 375952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/spo03.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümsüz Kaptan 
</HEADLINE>
<TEXT>


Galatasaray Yönetimi, efsane kaptan Bülent Korkmaz'a vefa borcunu ödüyor. Sarı - Kırmızılı yönetim, emektar futbolcunun bu sezon kimseye verilmeyen 3 numaralı formasını müzeye kaldırıyor 

RAŞİT ALTUN 


Cim Bom'un, Türkiye ve Avrupa kupalarında elde ettiği tarihi başarılara imzasını atan Bülent Korkmaz ölümsüz hale getiriliyor. Sarı - Kırmızılı yönetim, sezon başında 1 yıl daha futbol oynamak istediğini söyleyerek kendisine yapılan jübile önerisini geri çeviren, ardından da geçen hafta Gençlerbirliği'nde yardımcı antrenör olarak göreve başlayan efsane kaptana büyük bir jest yapmaya hazırlanıyor. 
Galatasaray Yönetimi, futbola başladığı Sarı - Kırmızılı forma altında 8 Türkiye Ligi Şampiyonluğu'nun yanı sıra UEFA ve Süper Kupa zaferlerini yaşayan Bülent'in 3 numaralı formasını müzeye kaldıracak. 

Kıran açıkladı 
Yönetim, bu sezon hiçbir futbolcuya vermediği 3 numaralı formayı Galatasaray Müzesi'ne kaldırarak emektar futbolcuyu onore edecek. Bülent'in forması, Metin Oktay ve Gheorghe Hagi'den sonra müzeye kaldırılan üçüncü forma olacak. İkinci Başkan Turgay Kıran, "Bülent Korkmaz'ın 3 numaralı formasının, bundan sonra başka hiçbir oyuncuya verilmemesi yönetimde görüşülerek karara bağlanacak" dedi. 
Başkan Özhan Canaydın ise, "Biz görevimizi yapacağız. Kendisine yeniden jübile teklifinde bulunacağız" diye konuştu. 

Aslan'a destek 

Galatasaraylı Yönetici ve İşadamları Derneği'nin GSYİAD Esma Sultan Yalısı'nda verdiği "Yaza Veda, Yeni Sezona Merhaba" gecesi Sarı - Kırmızılılar'ı bir araya getirdi. Gecede ayrıca GSYİAD kulübe bir otobüs, iki minibüs, bir de otomobil hediye etti. Otobüs futbol takımına, minibüslerden biri basketbol takımına ve bir minibüs ile otomobil de tekerlekli sandalye basketbol takımına tahsis edilecek. 
Başkan Özhan Canaydın, "Heinz'ın iyi işler yapacağına inanıyoruz" derken, tribün protestoları için de "Tepkilerini demokratik yollardan gösteriyorlar" yorumunu yaptı. 
Teknik Direktör Eric Gerets, UEFA'daki rakipleri Tromso'nun fizik yönden güçlü, ancak teknik yönden zayıf olduğunu ve turu geçmelerinin normal karşılanması gerektiğini söyledi. 

Ulusoy iddiası 

Galatasaray'da 2006 yılı Mart ayında yapılacak kongre öncesi sürpriz bir ismin adaylığı kulislerde konuşulmaya başlandı. Sarı - Kırmızılı camianın önde gelen isimlerinin Futbol Federasyonu eski başkanı Haluk Ulusoy'a, Özhan Canaydın'a karşı aday olması için çağrıda bulunacakları belirtildi. Federasyondaki görevinden ayrılırken, gelecekte Türk futboluna hizmet vermeye devam edeceğini söyleyen Ulusoy'un, güçlü bir yönetim kurabileceği ifade edildi. 

Para arayışı 

Sarı - Kırmızılı yönetimin, acil sıcak para arayışı içinde olduğu öğrenildi. Eylül ayı içinde bankalara biriken borçlar, Sportif A.Ş'ye ödenecek paralar, futbolcuların transfer taksitleri ve çeşitli ödemeler için toplam 40 milyon dolara ihtiyaç duyulduğu belirtildi. Başkan Özhan Canaydın'ın bu konuda büyük çaba harcadığı, yöneticilerin ise özellikle faiz indirimi için bankalarla görüştüğü vurgulandı. 

Ayhan döndü 

Sarı - Kırmızılı takım, Sivas maçının hazırlıklarına iki günlük iznin ardından dün yeniden start verdi. Florya'daki çalışmaya kasığındaki sakatlık nedeniyle A Milli Takım kadrosundan çıkartılan Ergün katılmadı. Sakatlığı nedeniyle uzun süredir ayrı çalışan Ayhan ise dün takıma katıldı. Omuzunda ağrı hisseden Necati, kısa süre doktor kontrolünden sonra idmana geri döndü. Sakat Cihan ve Orhan Ak ayrı antrenman yaptı. 

Kombineler satışa çıktı 

Yoğun çalışmalar sonunda tamamlanarak Sivasspor'la hafta sonu oynanacak maç için hazır duruma getirilen Ali Sami Yen Stadı eski açık tribüne ait kombine kartlar dün satışa çıkarıldı. Stat gişelerinden 200 YTL karşılığınnda taraftarlara sunulan kombine biletler için öğrencilere indirim uygulanacak. Öğrenciler 150 YTL ödeyerek sezonluk kartlara sahip olabilecekler. 


</TEXT>
</DOC>
