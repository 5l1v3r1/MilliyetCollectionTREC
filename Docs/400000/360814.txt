<DOC>
<DOCNO> 360814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur24.html </URL>
<DATE> 2005/07/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Van Gölü'nde tekneyle gezintiye çıkan kişi Bir ''yaratık'' saldırdı 
</HEADLINE>
<TEXT>

     Van Gölü’nde teknesiyle gezinti yapan kişi, bir "yaratığın" teknesine saldırdığını iddia etti. 
     Van’ın Gevaş İlçesi’nde 24 yıldır tekne işleten Muğdat Avcı, ilginç bir yaratığın teknesinin önüne çıktığını ileri sürerek, "Birden önüme çıkıp kafasını tekneye koydu. O arada ben biraz heyecanlanıp korktum. Paniğe kapılıp bağırınca güvertede uyuyan yeğenim sesimi duyarak geldi" dedi. 
     Seyir halindeki teknenin birden bire durduğunu belirten Avcı, şunları anlattı 
     "Yeğenime teknenin pervanesine bakmasını istedim. Bir şey olmadığını söyledi. Yaratığın boynu yaklaşık 2 metre uzunluğundaydı. Kafası su aygırına benziyordu. Çok büyük gözleri ve dişleri vardı. Tekneyi hareket ettirmeye çalıştık ancak olmadı. Yaklaşık 10 dakika tekne hareket etmedi. Daha sonra etrafımızda su dönemeçleri başladı. Yaratık tekneyi kaldırarak yarısına kadar suya batırdı. 24 yıldır bu gölde tekneyle geziyorum. Hiç böyle bir şey görmedim ve inşallah bir daha da görmem." Daha önce "yaratık" gördüğünü söyleyenlere inanmadığını ifade eden Avcı, gördükleri karşısında şaşkına döndüğünü söyledi. 
     Van Gölü’nde, yıllardır bir "yaratık" olduğu iddia ediliyor. Ancak bugüne kadar görüntülenemeyen yaratık için, Gevaş Belediyesi, ilçe girişine, "Van Gölü Canavarı" heykeli yaptırmıştı. 

     
</TEXT>
</DOC>
