<DOC>
<DOCNO> 380361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur27.html </URL>
<DATE> 2005/09/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
SSK emeklilerinin alacağı Yargıtay'dan döndü 
</HEADLINE>
<TEXT>

     Emekli-Sen’in, TÜFE farklarının SSK emekli maaşlarına 2 yıl boyunca eksik yansıtıldığı iddiasıyla açtığı ve yerel mahkemenin kabul ettiği dava, Yargıtay’dan döndü. 
     Ankara 7. İş Mahkemesi, Emekli-Sen’in, Sendikalar Kanunu’na göre kurulmuş bir örgüt olmadığı ve davada SSK emeklileri adına taraf olamayacağı yönündeki Yargıtay kararına uydu. 
     Emekli-Sen, 4447 sayılı İşsizlik Sigortası Kanunu’nda emekli gelir ve aylıkları ile telafi edici ödemelerin, her ayın başında bir önceki ayda gerçekleşen Tüketici Fiyatları Endeksi TÜFE artış oranına göre ücretlere yansıtılmasının hüküm altına alındığı, TÜFE oranının ayın 2 ya da 3’ünde açıklanmasına rağmen farkın SSK tarafından 19 ile 21’i arasında ödendiği, 1 Ocak 2000-1 Haziran 2002 tarihleri arasındaki 29 ay boyunca SSK emeklilerinin hak kaybına uğradığı iddiasıyla Ankara 7. 
     İş Mahkemesi’nde "tespit" davası açmıştı. 
     Mahkeme, söz konusu farkların maaşlara yansıtılmadığı yönündeki bilirkişi raporu doğrultusunda, davayı kabul etmişti. 
     Davalı SSK’nın temyiz başvurusunu inceleyen Yargıtay 10. Hukuk Dairesi, Emekli-Sen’in 2821 sayılı Sendikalar Kanunu’na göre kurulmuş sendika değil, Dernekler Kanunu’na göre kurulmuş dernek olduğu sonucuna vardı. 
     Dairenin kararında, sosyal güvenlik hakkının kişiye sıkı şekilde bağlı, devredilmez ve feragat edilmez bir hak olduğunun altı çizilerek, yasaların cevaz verdiği haller dışında bu hakkın başkası tarafından kullanılamayacağı vurgulandı. 
     Davaların esasına girilebilmesi için davacı ve davalıların taraf sıfatlarının bulunması gerektiğine değinilen kararda, Emekli-Sen’in dernek olduğu gerekçesiyle taraf sıfatı bulunmadığı ve bu nedenle davanın reddedilmesi gerektiği kaydedildi. 
     Yargıtay’ın bozma kararının ardından dava, bugün tekrar Ankara 7. 
     İş Mahkemesi’nde görüldü. 
     
     BİREYSEL DAVA AÇILACAK 
     Emekli-Sen’in avukatı, Yargıtay’ın bozma kararının yerinde olmadığını savundu. Sendika hakkında 2003 yılında Ankara 25. Asliye Hukuk Mahkemesi’nde kapatma davası açıldığını anımsatan Emekli-Sen’in avukatı, davanın reddedildiğini ve Emekli-Sen’in sendika olarak kabul edildiğini ifade etti. 
     Hukukun bir bütün olduğunu dile getiren Emekli-Sen’in avukatı, AB uyum yasaları ve Anayasa değişiklikleriyle herkesin sendika kurma hakkına kavuştuğunu belirterek, Yargıtay’ın kararına karşı direnilmesini istedi. 
     Emekli-Sen’in avukatı, aksi yönde karar verilmesi halinde binlerce SSK emeklisinin bireysel olarak mahkemeye başvuracağını ve bunun kaosa yol açacağını söyledi. 
     SSK’nın avukatı ise Yargıtay’ın bozma kararına uyulmasını talep etti. 
     Mahkeme, Yargıtay’ın bozma kararı doğrultusunda Emekli-Sen’in taraf sıfatı bulunmadığı gerekçesiyle davanın usul yönünden reddine karar verdi. 
     Duruşmanın ardından gazetecilere açıklama yapan Emekli-Sen Genel Başkanı Veli Beysülen, kararın hukuka aykırı olduğunu söyledi. Kapatma davasının reddiyle Emekli-Sen’in sendika olarak kabul edildiğini savunan Beysülen, iç hukuk yollarına, sonuç alamamaları halinde AİHM’e başvuracaklarını belirtti. 
     Beysülen, hukuki süreçte sonuç alamamaları halinde SSK emeklilerinin iş mahkemelerine bireysel olarak dava açmak durumunda kalacaklarını ifade etti. 
     
</TEXT>
</DOC>
