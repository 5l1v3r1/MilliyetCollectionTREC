<DOC>
<DOCNO> 379567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yasam/ayas.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 yeni fay hattı bulduk' 
</HEADLINE>
<TEXT>


İstanbul'da, Küçükçekmece, Adalar ve Tuzla kıyılarında 3 yeni fay bölgesi tespit edildiğini açıklayan Prof. Dr. Naci Görür, bu hatların olası bir büyük depremin etkisini artırıp tsunamiyi tetikleyebileceğini söyledi 

Serhat Oğuz 

İTÜ Maden Fakültesi Öğretim Üyesi Prof. Dr. Naci Görür, İtalyan araştırma gemisi 'Urania' ile Marmara Denizi'nde 10 gün önce incelemelere başlayan bilim adamlarının elde ettiği ön sonuçları açıkladı. 
İstanbul Küçükçekmece, Adalar ve Tuzla kıyılarında ana faydan ayrılarak karaya uzanan 3 fay bölgesi tespit ettiklerini kaydeden Prof. Dr. Görür, bunun olası büyük depremin etkisini artırıp tsunamiyi tetikleyebileceğini söyledi. 
Urania'da soruları yanıtlayan Görür, Saroz'dan Gemlik Körfezi'ne kadar geniş bir kıta sahanlığı alanında yapılacak ayrıntılı incelemelerin kesin sonuçlarının 1 yıl içinde alınacağını söyledi. 

1 iyi, 3 kötü haber 
İlk bilgilerin çok net olmadığını, 2. incelemede verileri netleştirmeye çalışacaklarını kaydeden Görür, şöyle konuştu 
"Silivri ve Küçükçekmece arasındaki bölgede, Kuzey Anadolu Ana Fayı'ndan ayrılıp karaya doğru gelen önemli boyut ve nitelikte hiçbir fay olmadığı görüldü. Bu, bu kesim için oldukça rahatlatıcı bir haber. Ancak Adalar'ın güney ve doğusu ile Adalar-Tuzla arasında ve Küçükçekmece'de ise canlı faylar tespit edildi. Bu 3 bölgedeki fayların gidişatını, sayısını henüz araştırıyoruz." 
"Kıta sahanlığı içinde, kıta yamacına yakın canlı faylar var. Olası büyük depremde, Adalar'ın güneyinde bulunan 65 kilometre uzunluğundaki fay kırılırsa 7.0 büyüklüğünde deprem beklendiği biliniyor" diyen Görür, şunları kaydetti 

'Korkmayın, önlem alın' 
"Bu gerçekleşirse, yeni tespit ettiğimiz faylar nedeniyle bu bölgelerde deprem daha fazla hissedilir. Kıta kenarında kayma ve göçmelere yol açabilir. Bu da tsunamiyi tetikler. Bu faylar çok büyük boyutta değiller ama o bölgede daha dikkatli olmak gerekir. Bu bilgiler spekülasyona yol açmamalı, bu bulgular bizi korkutmamalı, daha fazla önlem almaya itmeli." 

Avcılar açıkları sağlam 
Bazı bilim adamlarının Avcılar açıklarında canlı fay bulunduğunu söylediğini, ancak bu incelemenin bu tezi de çürüttüğünü belirten Görür, İTÜ ve İtalyan Ulusal Bilimsel Araştırma Kurumu'nun yürüttüğü çalışma için İstanbul Büyükşehir Belediyesi'nin de 500 bin YTL'lik bir maddi destek sağladığını vurguladı. AKOM Başkanı Mesut Pektaş ise, çalışma sonunda yeni bilgiler çıkması halinde afet programlarını bu yönde değiştireceklerini açıkladı. 
Urania'da 9'u Türk, 11'i İtalyan 20 uzman çalışmaları sürdürüyor. 


</TEXT>
</DOC>
