<DOC>
<DOCNO> 361567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo06.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuza 'Rekabet' darbesi 
</HEADLINE>
<TEXT>


Rekabet Kurulu, Digiturk'ün, ilk 6'ya girecek olan takımlara isim hakkı sözleşmesinin 2 yıl uzatılması karşılığı 10 milyon dolar dağıtma teklifinin kurallarına aykırı olduğunu bildirdi 

CEMAL ERSEN 


Naklen yayın gelirlerinin paylaşımı konusundaki krize bir darbe de Rekabet Kurulu'ndan geldi. Kurulun Digitürk'ün sözleşmenin uzatılması karşılığında vermeyi taahhüt ettiği 10 milyon dolarlık isim hakkı payının kulüplere dağıtımına karşı çıktığı, sözleşmenin 2 yıl uzatılarak 6 yıla yükseltilmesinin rekabet kurallarına aykırı olduğunu bildirdiği ifade edildi. 
Digitürk ile yapılan anlaşmanın süresine geçen yıl da itiraz eden Rekabet Kurulu'nun bu tavrından sonra Süper Lig kulüpleri arasında uzlaşma sağlansa bile sözleşme uzatımıyla sağlanacak yıllık 10 milyon dolarlık yeni kaynağın paylaşımının sıkıntı yaratacağı bildirildi. 
İsim hakkı ihalesini kazanan Digitürk'ün, Süper Lig'in isim hakkı karşılığı 3, sıralamada ilk 6'a giren kulüplerlere 7 olmak üzere toplam 10 milyon dolarlık ek ödeme karşılığı sözleşmenin uzatılması isteğinin son gelişme üzerine askıya alındığı kaydedildi. 

İlk dörde karşılar 
Futbol Federasyonu Başkanı Levent Bıçakcı ile 3 büyük kulüp başkanının önceki gün yaptığı toplantıda gündeme gelen "İlk 4'e giremezseniz zararınızı garanti edelim" şeklindeki öneriye yeni bir şekil verilmesinin söz konusu olduğu bildirildi. Fenerbahçe, Galatasaray ve Beşiktaş başkanlarının "İlk 4 yerine ligi kaçıncı bitirirsek bitirelim kaybımızı 1 yıl garanti edin" teklifine federasyonun olumlu baktığı ifade edildi. Bıçakcı, Kulüpler Birliği Başkanı İlhan Cavcav, Gaziantepspor Başkanı Celal Doğan ve Ankaragücü Başkanı Cemal Aydın'ı pazartesi günü İstanbul'da yapılacak toplantıya davet ettiği ve Rekabet Kurulu'nun itirazını gündeme getirip havuz sorununun en kısa sürede çözülmesini isteyeceği belirtildi. 

Cavcav'dan sert çıkış 

NECMİ KEPÇETUTAN 

Kulüpler Birliği Vakfı Başkanı İlhan Cavcav, dört büyük kulübün naklen yayındaki yeni düzenlemeye karşı tavrını "Ayıp ediyorlar" sözleriyle nitelendirdi. Cavcav, "Bu düzenlemede fedak rlık yapan onlar değil biziz. Dört kulüpten biri bugün küme düşerse 13 trilyon para alacak, diğer takımlardan biri şampiyon olsa 11 trilyon alıyor. Bu nasıl havuz Arkadaşlardan izin alıp pazartesi günü 'Bütün parayı bu kulüplere verin. Alsınlar 25'er milyon doları rahat etsinler' diyeceğim. Kaos istemiyoruz. Her şey pazartesi belli olacak" dedi. 


</TEXT>
</DOC>
