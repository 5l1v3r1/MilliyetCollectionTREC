<DOC>
<DOCNO> 387741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur24.html </URL>
<DATE> 2005/10/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yanlış hattın elektriğini kesince... 
</HEADLINE>
<TEXT>

     Düzce’nin Akçakoca İlçesi’nde direk dikme çalışması sırasında Sakarya Elektrik Dağıtım A.Ş. SEDAŞ 
     görevlilerinin, bölgedeki elektrik yerine yanlış hattın elektriğini kesmesi sonucu, akıma kapılan 1 işçi öldü, 1 işçi yaralandı. AA muhabirinin aldığı bilgiye göre, Nazımbey Köyü’nde yüksek gerilim hattı direkleri dikilmesi için SEDAŞ tarafından çalışma başlatıldı. Bölgeye giden elektriği kesmek için Hasançavuş Köyü’ndeki ana elektrik dağıtım kabinine giden SEDAŞ görevlileri A.Y, E.Y, M.D. ve İ.T, direkleri dikmek için Nazımbey Köyü’nde bekleyen H.A. ve M.Ç’yi arayarak, elektriğin kesildiğini bildirdi. Bunun üzerine çalışmaya başlayan H.A. ve M.Ç, elektrik tellerine temas ettiklerinde akıma kapıldı. Ağır yaralanan H.A, kaldırıldığı Kocaeli Devlet Hastanesi’nde yapılan müdahaleye rağmen kurtarılamadı. Akçakoca Devlet Hastanesi’nde tedavi altına alınan M.Ç’nin ise hayati tehlikesinin olmadığı bildirildi. SEDAŞ yetkilileri, "olayın Hasançavuş Köyü’ne giden görevlilerin yanlış hattın elektriğini kesmesinden kaynaklandığını" bildirdiler. Olayla ilgili soruşturma başlatıldı. 
     
</TEXT>
</DOC>
