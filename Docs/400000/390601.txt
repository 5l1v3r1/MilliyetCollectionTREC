<DOC>
<DOCNO> 390601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/asiy.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da gurur günü 
</HEADLINE>
<TEXT>


London School of Economics'te LSE önceki gün Başbakan Erdoğan tarafından açılışı yapılan Türkiye Araştırmaları Kürsüsü, sosyal bilimler ve siyasi ekonomi alanlarında faaliyet gösterecek 

Nevsal Elevli - Londra 


İngiltere'nin en saygın üniversitelerinden London School of Economics LSE bünyesinde kurulan Türkiye Araştırmaları Kürsüsü, önceki gün Başbakan Recep Tayyip Erdoğan tarafından açıldı. Türk hükümeti, Merkez Bankası, Türkiye Odalar ve Borsalar Birliği TOBB ve Aydın Doğan Vakfı'nın maddi katkılarıyla kurulan kürsü, ağırlıklı olarak sosyal bilimler ve siyasi ekonomi alanlarında faaliyet gösterecek. 
Açılış törenine LSE mezunu olan Milliyet Gazetesi İcra Kurulu Başkanı Hanzade Doğan, yine LSE mezunu Doğan Yayın Holding Başkan Yardımcısı Begümhan Doğan Faralyalı, Devlet Bakanı Ali Babacan, Başbakan Yardımcısı Abdüllatif Şener, Merkez Bankası Başkanı Süreyya Serdengeçti, Türkiye'nin Londra Büyükelçisi Akın Alptuna ile İngiliz akademi çevrelerinden çok sayıda davetli katıldı. 

'15 yıldır gündemdeydi' 
"Dünyaca ünlü devlet ve fikir adamlarını yetiştirmiş bir üniversitede, Türk kürsüsünün açılmasının Türk milleti adına büyük bir mutluluk olduğunu" belirten Erdoğan, "Bu kürsü, Türkiye'nin Avrupalı olduğunu bir kez daha kanıtlamış oldu. Türkiye, Avrupa kurumlarıyla sürdürdüğü işbirliğini akademik alanda da sürdürecektir" diye konuştu. 
Kürsünün, Osmanlı dönemine yoğunlaşan diğer İngiliz üniversitelerindeki kürsülerden farklı olduğuna işaret eden Erdoğan, yabancıların Türkiye Cumhuriyet dönemi hakkında daha bilimsel bilgiye sahip olacaklarını söyledi. Bu fikrin 15 yıldır gündemde olduğunu anımsatan Erdoğan, kürsünün kurulmasında emeği geçen LSE yetkililerine, Merkez Bankası, TİM, TOBB ve Aydın Doğan Vakfı'na teşekkür etti. 

'AB sürecinde önemli' 
Tören sonrası değerlendirmelerde bulunan Hanzade Doğan, mezun olduğu okula böyle bir açılış için gelmekten büyük heyecan duyduğunu söyledi. LSE'nin, dünyadaki ekonomi, politika ve sosyal bilimler alanında önde gelen akademik kurumlarından olduğunu belirten Doğan, "Bu kürsünün Türkiye'nin AB sürecinde çok önemli olduğuna inanıyorum. Çünkü Türkiye hakkında yayımlanan raporlar hep belli bir şablona oturtuluyor. IMF'in raporları, OECD'nin raporları, hatta büyük yatırım bankaları bile Türkiye'ye bakarken 'gelişmekte olan ülkeler' şablonuyla bakıyorlar" dedi. Bu şablonun Türkiye'ye uyduğuna inanmadığını vurgulayan Doğan, şöyle konuştu 
"Bu kürsü modern Türkiye'ye bakacak. Türkiye'nin kendine özgü dinamikleri, kendine özgü kültürü, kendine özgü sosyal, politik yapısı ve kendine özgü kültürel yapısı var. Bu kürsünün, Türkiye'ye o gözle bakıp ülkemiz hakkında raporlar yayımlayacağı için faydalı olacağına inanıyorum." 
LSE'den 11 yıl önce mezun olduğunu söyleyen Doğan, "O kadar nostaljik ki, mezun olduğumdan beri ilk kez geliyorum, benim için ayrı bir mutluluk. Aşağıdaki bara gittim, aynı insanlar çalışıyor. Çok mutluyum" dedi. 
LSE'de master ve doktora yapan Türk öğrenciler de "Çok heyecanlıyız. Böyle bir okulda Türk kürsüsünün açılması büyük bir mutluluk" dediler. Okullarında Yunan kürsüsünün olduğunu anımsatan Türk öğrenciler, yeni açılan bu kürsünün Türk tezleri için de çok iyi olacağını kaydetti. 


</TEXT>
</DOC>
