<DOC>
<DOCNO> 354989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo13.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay - Yıldız gönderde 
</HEADLINE>
<TEXT>



Akdeniz Oyunları öncesi Türk ekibi için bayrak çekme töreni yapıldı. Oyunlar köyü yakınındaki Delmar bölgesinde gerçekleştirilen törene, Devlet Bakanı ve Başbakan Yardımcısı Mehmet Ali Şahin, GSGM Vekili Mehmet Atalay, TMOK Başkanı Togay Bayatlı ile sporcular katıldı. Belediye Başkanı Joaquim Agulla, ekibimize "Hoş geldiniz" diyerek, "Sizi ağırlamaktan mutluluk duyuyoruz ve başarılar diliyoruz" açıklamasını yaptı. Agulla, Şahin'e oyunların ambleminin bulunduğu bir plaket verdi. Bakan Şahin de, Türkiye'nin Akdeniz kıyılarından getirilen toprak ile deniz suyunu Agulla'ya hediye etti. Mehmet Ali Şahin, dün Dünya mimari harikalarından biri olarak gösterilen Granada kentindeki Elhamra Sarayı'nı da gezdi. 

Mersin 2013'e aday 

Gençlik ve Spor Genel Müdür Vekili Mehmet Atalay'ın, 2013 Akdeniz Oyunları için Türkiye'den Mersin'i aday olarak göstermesi şehirde heyecan yarattı. Büyükşehir Belediye Başkanı Macit Özcan, Mersin'i sporun başkenti durumuna getireceklerini belirtip, "Kentimiz özellikle Kocavilayet'te yapımı tamamlanan tesisleriyle birçok etkinliğe ev sahipliği yapacak düzeye gelmiştir. İklim olarak da spor yapmaya elverişli bir ortamımız var" diye konuştu. 

Atıcılıkta tam isabet 

Avrupa Ordulararası Atıcılık Şampiyonası'nda Türkiye, hızlı atış takım müsabakalarında birinciliği kazandı. Avusturya'nın Linz kentinde süren şampiyonada milli takımın, dünkü yarışmada dünya rekorundan daha iyi bir derece elde etmesine karşın, müsabakanın Dünya Şampiyonası olmaması nedeniyle rekorun geçerli olmadığı bildirildi. 

Çağla Kubat iyi başladı 

Çeşme'nin Alaçatı Beldesi'ndeki Avrupa Rüzg r Sörfü Slalom Şampiyonası'nda ilk gün yarışları tamamlandı. Erkeklerde Virgin Adaları'ndan Finian Maynard, bayanlarda ise Avusturya'dan Allison Shereeve günü zirvede tamamladı. Ortalama 17 knock rüzgar hızında toplam 22 yarışın yapıldığı müsabakalarda bayanlarda Çağla Kubat ikinci sırayı almayı başardı. Erkeklerde ise Hüseyin Sert 7., Bora Kozanoğlu 8., Ertuğrul İçingir de 9. sırada yer aldı. 

Bahçeşehir'de yaz okulları 

UFUK TUNCAELLİ 

Bahçeşehir Süleyman Demirel İlköğretim Okulu 2004-2005 Eğitim Öğretim Yılı Yaz Spor Okulları açıldı. Okul, öğrencilerin seçtikleri spor branşında ihtiyaçları olan bilgi ve becerileri eğlenceli bir atmosfer içinde aktaracak. Tatilin daha verimli geçmesini amaçlayan yaz okulunun açılışına eski milli basketbolcu Ufuk Sarıca ile Murat Murathanoğlu katıldı. 



</TEXT>
</DOC>
