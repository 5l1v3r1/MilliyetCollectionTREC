<DOC>
<DOCNO> 387050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/spo04.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon diken üstünde 
</HEADLINE>
<TEXT>


Bordo - mavililer, bugün deplasmanda Samsunspor karşısında kritik bir sınav verecek, sahadan kötü bir sonuç çıkması halinde kongre sürecine girilecek. Galibiyet ise tartışmalara set çekecek 


Avrupa'ya havlu atan, ligde ise son üç sınavını da kazanamayan Trabzonspor'da, deplasmanda bugün Samsunspor ile yapılacak maç öncesi nefesler tutuldu. 
Kritik karşılaşmadan da puansız ayrılınması halinde tarihinde ilk kez ligde dört maç üst üste kaybetme rekorunu kıracak olan bordo - mavililerde yönetim için de tehlike çanları çalmaya başlayacak. Maçın kaybedilmesi halinde kongre tartışmaları alevlenecek, aralıktaki mali genel kurula seçim maddesinin eklenmesi konusunda Atay Aktuğ yönetimi büyük ihtimalle pes edecek. Karadeniz derbisinden alınacak üç puan ise, yönetimin derin bir nefes almasını sağlayacak. 
Teknik Direktör Vahid Halilhodziç için de Samsunspor karşılaşması ayrı bir önem taşıyor. Boşnak hoca, ilk resmi mücadelesinden galibiyet çıkarıp, moralli bir başlangıç yapmak istiyor. 

Eksikler handikap 

Samsunspor karşılaşmasında eksikler nedeniyle Trabzonspor'u sıkıntılı bir 90 dakika bekliyor. 19 kişilik futbolcu kadrosuyla karayoluyla Samsun'a giden bordo - mavili takımda, sakat Fatih, Szymkowiak, Eller ve Hasan Sönmez kafileye alınmadı. Halilhodziç, zorlu mücadelede savunmada Erdinç'in yanında Kürşat'a şans verecek. Forvette ise Mehmet Yılmaz ile Tomas Jun ilk kez birlikte forma giyecek. 
Bu arada milli takımın Arnavutluk ile oynadığı maçtan döndükten sonra dizinden sakat olan Hüseyin'de menisküs bulgusuna rastlandı. Bu oyuncunun kendisini zorlaması halinde durumunun tehlike taşıdığı bildirildi. 


</TEXT>
</DOC>
