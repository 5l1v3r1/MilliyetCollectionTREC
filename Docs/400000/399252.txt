<DOC>
<DOCNO> 399252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun53.html </URL>
<DATE> 2005/11/30/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
ABD ve Irak askerleri, Irak'ta ortak operasyon başlattı 
</HEADLINE>
<TEXT>

     Irak'ta, Amerikan ve Irak askerleri bugün ülkenin batısında ortak operasyon başlattı. 
     ABD ordusu tarafından yapılan açıklamada, 500 Iraklı askerle Amerikan ordusundan 2 bin deniz piyadesinin katıldığı operasyonda, başkent Bağdat'ın 140 kilometre batısında bulunan Hit kasabası yakınındaki Fırat Nehri'nin doğu tarafında bir bölgenin direnişçilerden temizlenmesinin amaçlandığı belirtildi. 
     Bölgenin, Irak'taki El Kaide örgütü için güvenli ve bomba yüklü araçlarla, yol kenarına yerleştirilen bombaların yapıldığı bir yer olduğundan şüphelenildiği belirtilen açıklamada, yabancı savaşçıların ve Iraklı direnişçilerin bölgeyi Suriye'den Irak'a sızmak için geçiş noktası olarak kullandığı ifade edildi. 
     Bölge sakinleri, Amerikan askerlerinin hoparlörlerle Hit'te yaşayanları üç gün boyunca evlerinden çıkmaması konusunda uyardığını söylediler. 
     Bu arada, Amerikalı ve Iraklı askerlerin dün gece başkentin güneyinde yaptığı operasyonda direnişçi olduğundan şüphelendikleri 33 kişiyi gözaltına aldığı bildirildi. 
     Bağdat'ta ayrıca, ABD Deniz Kuvvetleri'ne bağlı bir F A-18 savaş uçağının bir direnişçi mevzisine füze fırlattığı ve bir F-16 savaş uçağının da başkentin kuzeybatısında Amerikalı ve Iraklı askerlere destek uçuşu yaptığı kaydedildi. 
     
</TEXT>
</DOC>
