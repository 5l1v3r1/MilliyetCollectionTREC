<DOC>
<DOCNO> 360774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo04.html </URL>
<DATE> 2005/07/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe basketbolda bombayı patlatıyor... 
</HEADLINE>
<TEXT>

     Türkiye Basketbol Ligi’nde geçen sezon yarı final oynayan Fenerbahçe, bu yıla daha iddialı girmek amacında. Takımın skorer oyun kurucusu Damir Mrsiç’le sözleşme yenileyen, Rusya’nın Lokomotiv Rostov takımından Amerikalı Jarod Stevenson’u renklerine bağlayan Kanarya, şimdi de Kaspars Kambala’yı transfer etmek üzere. Uzun zamandır bu oyuncunun peşinde olan Sarı-Lacivertliler, Ülkerspor’un da istediği Kambala’da bir adım öne geçti. 
     
     Rusya’yı istemiyor 
     Efes Pilsen’den sonra İspanya’nın Real Madrid takımına transfer olan, ardından Rusya’nın Unics Kazan takımına geçen Letonyalı oyuncunun Fenerbahçe’ye yakın olduğu öğrenildi. Rusya’da daha çok para kazanmasına rağmen bu ülkede basketbol oynamak istemediğini açıklayan Letonyalı basketbolcu, Sarı-Lacivertliler’in yaptığı teklife olumlu yanıt verirken, önümüzdeki günlerde İstanbul’a gelip resmi imzayı atması bekleniyor. 
     
     Kimdir 
     1978 Riga doğumlu olan Kaspars Kambala, NCAA’den mezun olduktan sonra ilk Avrupa deneyimini Efes Pilsen forması altında yaşadı. 2001-2002 ve 2002-2003 sezonlarında Lacivert-Beyazlı formayı giyen Letonyalı pivot, burada Türkiye Kupası ve Lig şampiyonluğu yaşadıktan sonra İspanya’nın Real Madrid, ardından da Rusya’nın Unics Kazan takımına transfer oldu. Geçen yıl FIBA Avrupa Ligi’nde mücadele eden Kambala, 14 sayı ve 5.7 ribaunt ortalamaları yakaladı. 
     
</TEXT>
</DOC>
