<DOC>
<DOCNO> 398709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo12.html </URL>
<DATE> 2005/11/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye liglerinde yenilgisiz üç takım kaldı 
</HEADLINE>
<TEXT>

     Türkiye Profesyonel Futbol Ligleri'nde sadece 3 yenilgisiz takım kaldı. 
     İkinci Futbol Ligi A Kategorisi'nin lideri Bursaspor'un Orduspor deplasmanında aldığı yenilgiden sonra liglerdeki ''bileği bükülemeyen'' takımlar Fenerbahçe, Gençlerbirliği ASAŞ Spor ve Keçiörengücü oldu. 
     Turkcell Süper Ligi'nde hafta sonu Galatasaray ile yaptığı karşılaşmayı 1-0 galip bitiren Fenerbahçe, 14. hafta maçları sonunda en yakın rakibine 6 puan fark yaparak yenilgisiz olarak liderlik koltuğunda oturmayı sürdürdü. 
     Süper Lig'in başkent temsilcilerinden Gençlerbirliği'nin alt yapı takımı olan ve İkinci Lig B Kategorisi 4. Grup'un lideri Gençlerbirliği ASAŞ Spor da 14. hafta maçları sonrasında, takipçisi Ünyespor'un 2 puan önünde 28 puanla yenilgisiz olarak liderlik koltuğunda yer alıyor. 
     Başkentin 3. ligdeki temsilcilerinden Keçiörengücü de 12. hafta sonunda yenilgisiz olarak 3. Grup'ta, Denizli Belediyespor'un 3 puan önünde lider olarak mücadelesini sürdürüyor. 
     
</TEXT>
</DOC>
