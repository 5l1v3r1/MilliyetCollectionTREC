<DOC>
<DOCNO> 353035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur12.html </URL>
<DATE> 2005/06/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Gevaş'ta şarbon paniği 
</HEADLINE>
<TEXT>

     Fahrettin GÖK VAN, DHA 

      VAN'ın Gevaş İlçesi Kayalar Köyü'nde, kestikleri bir hayvandan şarbon bulaşan 3 kişi hastalandı. Hastalardan ikisi ayakta tedavi edilirken, aynı hayvanın etinin 15 aileye dağıtıldığı bildirilince, İl Sağlık Müdürlüğü inceleme yapmak üzere köye ekip gönderdi. 
     Gevaş İlçesi'nin Kayalar Köyü'nde yaşayan Nezir Arvas'a ait inek, geçtiğimiz hafta aniden rahatsızlandı. Arvas, bu durum karşısında hastalanan ineğini yardıma çağırdığı komşusu Mehmet Sıddık Elmas ile birlikte keserek aynı gün köyde taziye olması nedeniyle kestiği hayvanın etinin 150 kilogramını buraya verdi. Önceki gün sol eli dirseğine kadar şişen Mehmet Sıddık Elmas, Güzelkonak sağlık ocağına ardından Van Yüzüncü Yıl Üniversitesi Tıp Fakültesi Araştırma Hastanesi'ne götürüldü. Dermatoloji servisinde tedavi altına alınan Elmas'ın yapılan tahlil ve tetkiklerinin ardından, kestiği hayvandan bulaşan deri şarbonu hastalığına yakalandığı belirlendi. Hastalıklı olan ineğin sahibi Nezir Arvas ve eşi Hayriye Arvas'ın da yine aynı şikayetle Van İpekyolu Hastanesi'nde tedavilerinin yapıldığı ve taburcu edildikleri belirtildi. 
     Dermatoloji Servisi'nde görevli Dr.İbrahim Halil Yavuz, hastalığın ilk belirtilerinin sivrisinek ısırığı gibi algılandıgını ve hastanın şu andaki genel durumunun iyi olduğunu söyledi. Yavuz, Şarbonlu hayvanın eti pişirildikten sonra tehlikeli değil. Bu hastalık, hayvanın kesimi sırasında mikrobun vücuttaki herhangi bir yaraya teması sonucunda bulaşmış. Gerekli tedavileri uygulandı ve hastamızın durumu şu anda iyi'' dedi. 
     
</TEXT>
</DOC>
