<DOC>
<DOCNO> 352698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur41.html </URL>
<DATE> 2005/06/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Şile'ye deniz otobüsü seferleri başlıyor... 
</HEADLINE>
<TEXT>

     İstanbul Deniz Otobüsleri A.Ş’nin İDO Şile’ye düzenlediği deniz otobüsü seferleri, 18 Haziran Cumartesi günü törenle başlayacak. 
     İDO’dan yapılan yazılı açıklamada, Başbakan Recep Tayip Erdoğan’ın geçen yıl temmuz ayında Şile’de yaptığı incelemelerde sözünü verdiği deniz otobüsü seferlerinin 2 gün sonra gerçekleşeceği belirtildi. 
     Kent merkezinden ulaşımın karadan yaklaşık 2 saat sürdüğü, ancak temiz denizi ile yerli ve yabancı turistlerin ilgisini çeken Şile’ye ulaşmanın tek yolunun artık karayolu olmadığı vurgulanan açıklamada, şöyle denildi 
     "Şile’de 18 Haziran Cumartesi günü yapılacak ve İstanbul Büyükşehir Belediye Başkanı Kadir Topbaş’ın katılacağı törenle hizmete alınacak deniz otobüsü deneme seferleri ile yollar Şile için de kısalacak. İlk sefere Topbaş, kumanda edecek." Açıklamada, her cumartesi günü Bostancı-Yenikapı-Üsküdar-Şile güzergahında yapılacak seferlerin eylül ayına kadar süreceği belirtilerek, yolcu ücretinin tam 15 YTL, indirimli 10 YTL olarak belirlendiği kaydedildi. 
     Bu arada İDO, "Barış Manço" adlı vapuruyla 18 Haziran-3 Eylül tarihleri arasında yaz boyunca her cumartesi akşamı Boğaz gezisi gerçekleştirecek. Bostancı Vapur İskelesi’nden saat 18.15’te kalkacak vapur, Türk musikisi eşliğinde Boğaz turu yapacak. 
     Gezinin gidiş-dönüş ücreti ise 10 YTL olarak belirlendi. 
     
</TEXT>
</DOC>
