<DOC>
<DOCNO> 395775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko49.html </URL>
<DATE> 2005/11/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yalçındağ İhale bedeli 5-6 yıl içinde dönecek diye hesapladık 
</HEADLINE>
<TEXT>

     Doğan Televizyon Yayıncılık Yönetim Kurulu Başkanı Arzuhan Yalçındağ, Star TV için verdikleri ihale bedelinin 5-6 yıl içinde geri döneceğini hesapladıklarını bildirdi. 
     Star TV'nin Işıl Televizyon Yayıncılık A.Ş.'ye devri nedeniyle TMSF'de düzenlenen törende konuşan Yalçındağ, 306.5 milyon dolarlık çeki TMSF Başkanı Ahmet Ertürk'e ileterek, Star TV'nin devrinin tamamlanmış olacağını belirtti. 
     Yalçındağ, ödemeyi vadeli yapma hakkına sahip olmalarına rağmen peşin ödemeyi tercih ettiklerini kaydederek, 1993 yılında Kanal D ile Doğan Grubu'nun televizyon sektörüne adım attığını hatırlattı. 
     Doğan Grubu'nun sadece yurtiçinde değil yurtdışında da sektör liderleriyle rekabet edebilir durumda olduğunu vurgulayan Yalçındağ, Star TV'nin gruba katılmasıyla beraber etik değerlere bağlılık ve kamuoyuna saygı ilkelerini baş tacı yaparak, Star TV'yi yine sektörün önde gelen oyuncularından biri yapmak için çalışacaklarını söyledi. 
     Star TV'nin zaman zaman zor dönemler geçirdiğini anlatan Yalçındağ, bu televizyonun konumu ve mali yapısını güçlendirerek çağdaş ve öncü bir televizyon olması yolunda çalışmaları sürdüreceklerini kaydetti. 
     Star TV'nin Doğan Televizyonculuk'a katılmasının kamuoyuna ve Star çalışanlarına hayırlı olmasını dileyen Yalçındağ, ''Star çalışanlarının grubumuza katılmasından dolayı memnuniyet duyuyoruz. Ve hepsine hoş geldiniz demek istiyorum'' dedi. 
     
     ''TÜRKİYE'NİN EN SAĞLAM ÇEKİDİR'' 
     Konuşmaların ardından TMSF Başkanı Ahmet Ertürk, ''Önce çeki alacağım, sonra imzayı atacağız. Türkiye'nin en sağlam çekidir. Çeki Sayın Fethi Çalık'a teslim ediyorum'' diye konuştu. 
     Star TV'nin devri nedeniyle TMSF'nin bir metin yayınlayacağını, Doğan Grubu'nun da bir açıklama yapacağını, o nedenle soru almayacağını belirten Ertürk, daha sonra Yalçındağ ile birlikte devir işlemlerine imza attı. 
     Bu arada toplantının ardından basın mensuplarının sorularını yanıtlayan Arzuhan Yalçındağ, Star TV'nin yayın politikasında ciddi bir değişiklik olmayacağını vurgulayarak, ''Onu kuvvetlendirmeye gayret edeceğiz. Aynı şekilde devam edecek'' dedi. 
     Star binasının satılmadığını, dolayısıyla Star TV'nin bir yere taşınabileceğini ifade eden Yalçındağ, ''Doğan TV binasına taşınabilir, bakıyoruz'' dedi. 
     Yalçındağ, Star TV çalışanlarıyla ilgili bir soru üzerine henüz personel politikaları konusunda bir çalışma yapmadıklarını, çalışanların Star TV'yi bir yerlere getirdiğini vurguladı. 
     Star TV'nin reklam gelirlerinin mutlaka artacağını belirten Yalçındağ, bir soru üzerine de ''Bu verdiğimiz ihale bedelini 5-6 yıl içinde geri çıkarabileceğiz, geri dönecek diye hesapladık'' yanıtını verdi. 
     İmza törenine Doğan Yayın Holding İcra Kurulu Başkanı Mehmet Ali Yalçındağ da katıldı. 
     
</TEXT>
</DOC>
