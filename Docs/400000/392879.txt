<DOC>
<DOCNO> 392879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur28.html </URL>
<DATE> 2005/11/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Safiye Soyman, devlet sanatçılığından ayrılmak istiyor 
</HEADLINE>
<TEXT>

     Türk sanat müziği sanatçısı Safiye Soyman, "Bankamatik sanatçısı olarak anılmaktan çok yıprandım. Daha rahat ve serbest çalışabilmek amacıyla devlet sanatçılığı görevinden ayrılacağım" dedi. 
     Soyman, Edirne Devlet Türk Müziği Korosu binasında yaptığı açıklamada, yıllardır Türk müziğine hizmet verdiğini, Türkiye’yi yurtiçi ve yurtdışında verdiği konserlerle en iyi şekilde tanıttığı söyledi. 
     İlk kez 1986 yılında Devlet Türk Müziği Korosu’na girdiğini ifade eden Soyman, daha sonra görevine ara verdiğini bildirdi. 
     Edirne Devlet Türk Müziği Korosu’nun kadrolu sanatçısı olarak 2001 yılında yeniden göreve başladığını kaydeden Soyman, geçici olarak Ankara Türk Müziği Korosu’nda görevine devam ettiğini belirtti. 
     Ankara’da yapılan görevlendirmeye göre konser verdiklerini ifade eden Soyman, şunları kaydetti 
     "Maddi ve manevi olarak birçok şeyden fedakarlık ederek bu görevimi yürüttüm. Fakat son dönemde, bankamatik sanatçısı olarak anılmaktan çok yıprandım. Bana şu ana kadar ne görev veriliyorsa layıkıyla yaptım. Bankamatik sanatçısı olarak anılmaktan çok yıprandım. Daha rahat ve serbest çalışabilmek amacıyla devlet sanatçılığı görevinden ayrılacağım. Benim gibi bankamatik sanatçısı olarak anılan diğer arkadaşlarım da devlet sanatçılığı görevinden ayrılmayı düşünüyorlar. Edirne’de devlet sanatçısı olarak konser vermemin ardından, en geç 1 ay içinde görevimden ayrılacağım." 
     
</TEXT>
</DOC>
