<DOC>
<DOCNO> 362101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy06.html </URL>
<DATE> 2005/07/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Danıştay, Bakanlar Kurulu'nun "hazine bonosu" kararını iptal etti 
</HEADLINE>
<TEXT>

     Danıştay, İmar Bankası’na el konulmadan bir ay önce devlet iç borçlanma senedi Hazine bonosu 
     almak üzere toplanan ve bono alınmadan tutarı mevduat hesabına aktarılan kişilere ödeme yapılmayacağına ilişkin Bakanlar Kurulu Kararı’nı iptal etti. AA muhabirinin aldığı bilgiye göre, Hüseyin Özdemir adlı kişinin, İmar Bankası’ndan ödemelerin nasıl yapılacağını düzenleyen 3 Ocak 2004 tarihli Bakanlar Kurulu Kararı’nın 3. maddesinin a fıkrasının 3. bendinin iptali istemiyle açtığı dava esastan sonuçlandı. Danıştay 13. Dairesi, söz konusu hükmü oybirliği ile iptal etti. Daire’nin iptal gerekçesinde, İmar Bankası’ndan yapılacak ödemeleri düzenleyen 5021 sayılı Yasa’nın sadece kıyı bankalarında off-shore hesabı açtıranların, İmar Bankası’na el konulmasından bir ay önce mevduat hesabına aktaranlara ödeme yapılmayacağını düzenlediği anımsatıldı. Bu yasa uyarınca çıkarılan dava konusu Bakanlar Kurulu Kararı’nda bankacılık yapma ve mevduat kabul etme izin kaldırılan İmar Bankası tarafından el konulduğu 3 Temmuz 2003’ten geriye doğru bir ay içinde veya bu tarihten sonra karşılığında devlet iç borçlanma senedi bulunmamasına rağmen ikinci piyasada Devlet iç borç senedi satışı adı altında toplanan tutarları Tasarruf Mevduatı Sigorta Fonu’nca TMSF sağlanan mevduat güvencesi kapsamına almak amacına matuf olarak tasarruf mevduatına aktarıldığı tespit edilen hesaplar için TMSF’ce herhangi bir ödeme yapılmayacağının düzenlendiği anımsatılan kararda, şöyle denildi "Görüldüğü gibi Bakanlar Kurulu Kararı’nın dayandığı kanunda, sadece bankacılık işlemleri yapma ve mevduat kabul etme izni kaldırılan bir bankanın, izninin kaldırıldığı tarihten geriye doğru bir ay içinde kıyı bankalarındaki hesapların izni kaldırılan bankanın yurt içi kayıtlarına mevduat güvencesinden yararlanmak için karşılıksız aktarılan hesaplar ile muvazaalı olduğu saptanan hesapların Fon’ca ödenmeyeceği düzenlenmiş, devlet iç borçlanma senetleri konusunda bir hükme yer verilmemiştir. Bakanlar Kurulu’nun söz konusu kararındaki düzenleme anılan bu yasa hükmüne aykırıdır." Dava konusu kuralın da irdelendiği kararda, muvazaalı oldukları TMSF’ce saptanan hesaplar dışında, İmar Bankası’ndan devlet iç borçlanma senedi alanların, karşılığında devlet iç borçlanma senedi bulunup bulunmadığını bilemeyecekleri ve devlet iç borçlanma senetlerinin mevduat hesaplarına dönüştürülmesi durumunda artık bu tür mevduat sahipleri ile tasarruf sigortası kapsamındaki mevduat sahipleri arasında bir fark bulunmadığının kuşkusuz olduğu vurgulandı. Kararda, "Dolayısıyla, devlet iç borçlanma senetlerinden İmar Bankası’nın bankacılık faaliyetlerinin durdurulduğu tarihten önce mevduat hesabına dönüşmüş tutarların TMSF’ce ödenmeyeceğine ilişkin Bakanlar Kurulu kararında yer alan düzenleme, hukuk güvenliği ve eşitlik ilkesine aykırı bulunmaktadır" denildi. Danıştay 13. Dairesi’nin bu kararı, davalı kurumlar Başbakanlık ve TMSF’ce temyiz edilebilecek. Temyiz istemini Danıştay İdari Dava Daireleri Kurulu karara bağlayacak. 
     
</TEXT>
</DOC>
