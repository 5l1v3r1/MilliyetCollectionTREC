<DOC>
<DOCNO> 363331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun13.html </URL>
<DATE> 2005/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Almanya eylülde erken seçime gidiyor 
</HEADLINE>
<TEXT>

     Almanya Cumhurbaşkanı Horst Köhler, Federal Meclis'i feshetti ve 18 eylülde erken seçim kararı aldı. 
     Köhler, bu kararına gerekçe olarak, federal hükümetin güvenilir çoğunluğa sahip olması ihtiyacını gösterdi. 
     Cumhurbaşkanı Köhler, televizyonda halka hitaben yaptığı konuşmada, ülkedeki çeşitli sorunlardan dolayı erken seçimlerin halka fayda sağlayacağını düşündüğünü belirterek, ''ülkemiz büyük görevlerle karşı karşıya. Milyonlarca insan işsiz. Bu nedenle federal hükümetin güvenilir çoğunluğa ihtiyacı var'' dedi. 
     Başbakan Gerhard Schröder'in erken seçimlere gitme isteğinin gerekçelerini ayrıntılı şekilde değerlendirdiğini ve bu gerekçeleri haklı bulduğunu belirten Köhler, aldığı kararın anayasaya uygun olduğunu da ifade etti. 
     Köhler, halka seçimlere katılmaları çağrısında da bulunarak, ''demokraside çeşitli siyasi partileri seçme imkanı vardır. Oy hakkınızdan itinalı şekilde istifade edin'' diye konuştu. 
     
     Türkiye Almanya'yı kaybedebilir 

     Almanya'da yapılacak genel seçimleri kazanmasına kesin gözüyle bakılan Hıristiyan Demokratlar Türkiye ile başlatılacak müzakerelerin ertelenmesini istiyor. 
     Angela Merkel ve Edmund Stoiber’in Türkiye’nin Avrupa Birliği üyeliğine sıcak bakmadıkları biliniyor. Hıristiyan Demokratların başbakan adayı Merkel her fırsatta Türkiye’ye ayrıcalıklı ortaklık’ önerisinde bulunuyor. 
     Sosyal Demokratların sonbahardaki erken genel seçimi kaybetmesi durumunda, Türkiye AB yolunda önemli bir desteği kaybedecek. 
     
     İKİ PARTİ, ANAYASA MAHKEMESİ'NE İTİRAZDA BULUNDU 

     Almanya'daki bazı kuruluşlar, seçim mücadelesinin göçmenlerin sırtından yapılmaması uyarısında bulundu. 
     "Pro Asyl" adlı göçmenlere yardım kuruluşu, Kültürlerarası Konsey ve Alman Sendikalar Birliği DGB tarafından Darmstadt kentinde yapılan ortak açıklamada, siyasi partilere çağrıda bulunularak, seçim mücadelesinde göçmenlere ve ilticacılara yönelik popülist açıklamalardan uzak durmaları istendi. 
     Birlik partilerinin CDU CSU göç konusunu seçim mücadelesinde ele alacaklarını açıkladıklarına, Çalışma ve Sosyal Adalet Seçim Alternatifi'nin WASG bir numaralı adayı olan Oskar Lafontaine'nin de yabancı düşmanlığını körükleyen ifadeler kullandığına dikkat çekilen açıklamada, Londra'daki terör saldırılarından sonra Müslümanların tümüyle zan altında tutulmalarından ve yabancı düşmanı görüşlere sahip seçmenlerin daha aktif hale gelmelerinden endişe duyulduğu kaydedildi. 
     Siyasi partilerin bu durumdan istifade etmeye çalışmalarının ateşle oynamak anlamına geleceği ifade edilen açıklamada, partilerin hatalı davranmaları durumunda göçmenlere yönelik saldırılar olabileceği, bunun da Almanya'ya büyük zarar vereceği belirtildi. 
     Öte yandan, "Almanya'nın Anarşist Pogo Partisi" APPD ve "Pro Deutsche Mitte" adlı 2 küçük siyasi parti, Federal Anayasa Mahkemesi'nde Cumhurbaşkanı Horst Köhler'in aldığı erken seçim kararına itiraz etti. 
     Anayasa Mahkemesi'nin bir sözcüsü, bu partilerin, itirazlarında, seçimlere katılabilmek amacıyla halktan yeterli imza toplayabilmeleri için erken seçimlerin yapılacağı 18 Eylül'e kadar yeterli zaman bulunmamasından şikayetçi olduklarını belirtti. 

     
</TEXT>
</DOC>
