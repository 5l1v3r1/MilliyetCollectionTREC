<DOC>
<DOCNO> 365465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur13.html </URL>
<DATE> 2005/07/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Emniyet İstanbul'da saldırı olacak sözleri abartılı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, İstanbul’da El Kaide bağlantılı terör eylemleri gerçekleştirilebileceği yönünde açıklamaların, "Abartılı, yanlış ve sansasyonel nitelikte" olduğunu açıkladı. 
     Emniyet Genel Müdürlüğü’nde düzenlenen haftalık olağan basın toplantısında Emniyet Genel Müdürlüğü Sözcüsü İsmail Çalışkan gazetecilerin sorularını yanıtladı. 
     Bugün gazetelerde yer alan "İstanbul’a El Kaide saldırısı bekleniyor" açıklamalarının abartılı olduğunu belirten Çalışkan, Emniyet güçlerine ulaşan bir bilginin bulunmadığını kaydetti. Bu şekildeki nitelemelerin ve açıklamaların insanları paniğe sevk ettiğini ifade eden Çalışkan, Türkiye’nin terörle mücadele konusunda dünyadaki en deneyimli ülklerden biri olduğunu vurguladı. İstanbul Valiliği’nin daha geniş bir açıklama yapacağını söyleyen Çalışkan, tüm terör örgütleriyle ilgili istihbarat çalışmalarının sürdüğünü sözlerine ekledi. 
     
     GÖZALTINDAKİ TÜRKLER’İN OLAYA KARIŞTIĞI BİLGİSİ YOK 
     Çalışkan, İngiltere’de yaşanan terör olayların ardından gözaltına alınan iki Türk vatandaşının olaya karıştığı yönünde net bir bilginin olmadığını açıkladı. İngiliz yetkili birimlerle görüşmelerinin sürdüğünü kaydeden Çalışkan, "Edinilen izlenim vatandaşlarımızın olaylara bir ilgisi olmadığı yönünde" dedi. Soruşturmanın sürdüğünü de açıklayan Çalışkan, kendilerine ulaşan kimlik bilgilerinde bir sorun olmadığının altını çizdi. 
     
</TEXT>
</DOC>
