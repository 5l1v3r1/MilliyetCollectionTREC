<DOC>
<DOCNO> 376471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo19.html </URL>
<DATE> 2005/09/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hadzibegiç Trabzonspor'dan çekinmiyoruz... 
</HEADLINE>
<TEXT>

     Gaziantepspor Teknik Direktörü Faruk Hadzibegiç, güçlü bir takım olduğunu bildikleri Trabzonspor'dan çekinmediklerini söyledi. 
     Faruk Hadzibegiç, yaptığı açıklamada, Hüseyin Avni Aker Stadı'nda Trabzonspor ile yapacakları maçın hazırlıklarını galibiyeti düşünerek sürdürdüklerini bildirdi. 
     11 Eylül Pazar günü yapılacak karşılaşmada sahadan galip ayrılmak için mücadele edeceklerini belirten Hadzibegiç, ''Trabzonspor iyi futbol oynuyor. Güçlü bir takım olduğunu bildiğimiz Trabzonspor'dan çekinmiyoruz. Sahaya 3 puan parolasıyla çıkacağız'' dedi. 
     Hadzibegiç, iyi futbol oynamak için çok çalışmaları, kazanmak için daha da iyi oynamaları gerektiğinin bilincinde olduklarını anlattı. 
     Gaziantepspor, Trabzonspor maçının hazırlıklarını, milli takım kamplarında bulunan Hasagiç, Lazarov, Ivanov, Bekir, Mehmet Çoğum ve Erdal'dan yoksun sürdürüyor. Sakatlığı süren Kirita da çalışmalara katılamıyor. 
     Trabzonspor maçına Hadzibegiç yönetiminde sabah ve akşam günde 2 çalışma yaparak hazırlanan Gaziantepsporlu futbolcuların, antrenmanlarda oldukça istekli ve neşeli oldukları dikkati çekiyor. 
     
     GAZİANTEPSPOR, TAHKİM KURULU'NA BAŞVURDU 
     Bu arada Gaziantepspor'un, Vestel Manisaspor ile yaptığı Turkcell Süper Ligi karşılaşmasında kırmızı kart gören ve 3 maç ceza alan Ekrem Dağ'ın cezasının indirilmesi için Tahkim Kurulu'na başvurduğu bildirildi. 
     Gaziantepspor Kulübü'nden yapılan açıklamada, Ekrem Dağ'ın, İzmir Alsancak Stadı'ndaki maçta rakibine fiili müdahalede bulunduğu gerekçesiyle kırmız kart gördüğü ve 3 maç ''müsabakadan men'' cezası aldığı hatırlatıldı. 
     Ekrem Dağ'ın cezasının indirilmesi için Futbol Federasyonu Tahkim Kurulu'na başvuruda bulunulduğu ifade edilen açıklamada, ''Gaziantepspor, Tahkim Kurulu'na yaptığı yazılı başvuruda Ekrem Dağ'ın olaya ilişkin ifadelerine yer verdi, futbolcunun ceza almasına neden olan olayın görüntülerinin yayıncı kuruluştan alınarak izlenmesini talep etti'' denildi. 
     
</TEXT>
</DOC>
