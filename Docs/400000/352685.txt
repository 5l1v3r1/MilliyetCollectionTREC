<DOC>
<DOCNO> 352685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur28.html </URL>
<DATE> 2005/06/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AK Parti Altındağ İlçe Başkanlığı önünde patlama 
</HEADLINE>
<TEXT>

     AK Parti Altındağ İlçe Başkanlığı’nın kapısı önünde patlama meydana geldi. 
     AA muhabirinin aldığı bilgiye göre, Samanpazarı Talatpaşa Bulvarı’nda AK Parti İlçe Başkanlığı’nın da bulunduğu 4 katlı binanın üçüncü katında patlama oldu. Patlamaya, AK Parti Altındağ İlçe Başkanlığı’nın girişine bırakılan siyah poşet içerisindeki bombanın neden olduğu öğrenildi. Patlamanın ardından olay yerine gelen terörle mücadele, ilçe asayiş ve olay yeri inceleme ekipleri bölgeyi kordona alarak inceleme başlattı. 
     AK Parti Altındağ İlçe Başkanı Orhan Kaya, AA muhabirine yaptığı açıklamada, patlamanın, ilçe başkanlığının kapısının önüne bırakılan siyah poşet içerisindeki bombadan kaynaklandığını, patlamayla dairenin kapısının kırıldığını bildirdi. 
     Patlama sırasında daire içinde çalışanlar olduğunu, ancak can kaybı yaşanmadığını belirten Kaya, maddi hasar meydana geldiğini kaydetti. 
     Olayın kimin tarafından gerçekleştirildiği konusunda fikri olmadığını ifade eden Kaya, polis soruşturması yürütüldüğü için daire içerisinde henüz inceleme yapmadığını söyledi. 
     
</TEXT>
</DOC>
