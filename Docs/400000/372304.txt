<DOC>
<DOCNO> 372304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas06.html </URL>
<DATE> 2005/08/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Cami kapısında kadın silüeti... 
</HEADLINE>
<TEXT>

     Niğde Alaaddin Cami'nin kapı girişinde oluşan kadın silüeti, görenleri şaşırtıyor. Anadolu Selçuklu döneminde, Niğde Sancakbeyi'nin güzelliği dillere destan kızına aşık olan ustanın, bundan tam 782 yıl önce Alaaddin Cami'nin kapısına yaptığı taş işleme, ustanın platonik aşkını sonsuza kadar taşımaya kararlı görünüyor. 
     Niğde Sancakbeyi Ziynettin Beşare tarafından 1223 yılında yaptırılan Alaaddin Cami, Selçuklu Mimarı sanatının tüm inceliklerini yansıtmasının yanında, caminin doğu giriş kapısındaki kadın başı figürü ile ilgili efsane ise asırlardır dilden dile dolaşıyor. 
     Alaadin Cami'nin doğuya bakan taş kabartma kapısında güneşli günlerde camiye dikey vuran güneşin gölgeleri, kapıda taçlı bir kadın başı silüeti oluşmasına neden oluyor. 
     Niğde İl Kültür ve Turizm Müdürü Osman Murat Süslü, Selçuklu eseri olan Alaaddin Cami'nin kapı girişindeki işlemelerin orjinal olduğunu söyledi. 
     Süslü ''Caminin kapı girişindeki işlemeler, uygun ısık geldiğinde kadın başı silüeti oluşuyor. Mayıs ayında sabahın ilk ışıklarında, kadın silüeti çok belirgin olarak görülüyor. Orjinalliğini koruyan kapı girişi birçok sanat tarihçisinin ilgisini çekiyor'' dedi. 
     Efsaneye göre, Selçuklu Sancakbeyi Ziynettin Beşare il merkezine bir cami yapılması için emir verir. Camiyi yapan usta da Sancakbeyi'nin kızına sırılsıklam aşıktır. Camiyi yaparken, prensese olan aşkını sonsuza kadar yaşatmak isteyen usta, duvarın taşlarına sancakbeyinin kızının yüz kısmının silüetinin doğması için büyük emek verir. Asırlardır prensesin yüzü, Alaadin Cami'nin kapısında ışık gölgesi olarak belirir. Ustanın sevdiği kıza kavuşamadığı ve bu nedenle aşkını taşlara işlediği rivayet edilir. 
     Taş işçiliği ve orijinal mimarisi ile Anadolu Selçuklu camilerinin en iyi örneklerinden biri olan Alaadin Cami, dikdörtgen bir yapıya sahip. Yapı iki sıradan dörder ayakla üç bölüme ayrılır. Diğerlerine nazaran daha geniş olan orta bölüm tavanında aydınlık penceresi de bulunur. Caminin mihrap önü tavanı yan yana üç kubbe ile örtülüdür. 
     
</TEXT>
</DOC>
