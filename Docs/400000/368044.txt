<DOC>
<DOCNO> 368044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko34.html </URL>
<DATE> 2005/08/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Avusturyalı içecek markası Rauch, Türkiye'ye geliyor... 
</HEADLINE>
<TEXT>

     Avusturya'nın meyve suyu ve içecek markası Rauch, Türkiye pazarına girmeye hazırlanıyor. 
     Rauch'tan yapılan açıklamaya göre şirket, Türkiye pazarına Mehmetoğlu İç ve Dış Ticaret A.Ş. ile Eylül ayından itibaren giriş yapacak. 
     Rauch, Mehmetoğlu İç ve Dış Ticaret A.Ş. ile yaptığı yüzde 50-50 ortaklık anlaşması çerçevesinde Gebze veya Sakarya bölgesinde 20 milyon avroluk yeni tesis yatırımı yapmayı hedefliyor. 
     Avusturya ve Macaristan'da yer alan yüksek teknolojiyle donatılmış 4 üretim tesisinde yıllık 2 milyar birime yaklaşan üretim hacmiyle faaliyet gösteren Rauch, yıllık üretiminin yüzde 50'sini 60'ı aşkın ülkeye ihraç ediyor. 
     206 çeşit ürünü bulunan Rauch, ilk etapta portakal, vişne, şeftali ve multivitaminli bravo, şeftali ve limon aromalı ice tea, caramel, hazelnut, cappuchino ve macchiato'dan oluşan soğuk kahve cafemio, portakal, vişne, şeftali ve A.C.E vitaminli çocuk içeceği yippy ile Türk tüketicisine ulaşacak. 
     
     80 YILLIK GEÇMİŞ 
     Yönetimde aile üyelerinin aktif olarak görev aldığı Rauch, 80 yıllık bir geçmişe sahip. Şirketin, 10'dan fazla ülkede ortaklıkları ve yan kuruluşları bulunuyor. 
     Bir aile şirketi olan Mehmetoğlu İç ve Dış Ticaret ise Irak'ta kendine ait depolarıyla gıda ticaretini elinde bulunduran sayılı firmalardan biri. Mehmetoğlu, son 3 yılda 150 bin tonla Türkiye'de en çok pirinç ithalatı yapan firmalar arasında yer alıyor. Mehmetoğlu'nun Avrupa'da otel, restoran ve dış ticaret firmaları da bulunuyor. 
     
</TEXT>
</DOC>
