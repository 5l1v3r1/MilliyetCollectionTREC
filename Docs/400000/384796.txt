<DOC>
<DOCNO> 384796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko31.html </URL>
<DATE> 2005/10/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Abdullah Gül, yılın ahisi seçilen Boydak'a kaftan giydirdi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kayseri Esnaf ve Sanatkarlar Odaları Birliği KESOB tarafından yılın ahisi seçilen Boydak Holding Yönetim Kurulu Başkanı Hacı Boydak'a, düzenlenen törenle Ahilik kaftanı giydirdi. 
     Gül, KESOB Toplantı Salonu'nda düzenlenen törende yaptığı konuşmada, 3 Ekim'de AB ile müzakerelere başladıklarını ve ertesi günü AB'nin işi nasıl sıkı tuttuğumuzu gördüğünü, bu nedenle AB'nin üst düzey yetkililerinin Türkiye'ye geldiğini kaydetti. 
     AB'nin genişlemeden sorumlu üyesi Olli Rehn'in bir hafta önce Kayseri'ye gitmek istediğini kendisine söylediğini ve kendisinin de gelmeleri halinde çok memnun olacağını söylediğini ifade eden Gül, şöyle devam etti 
     ''Teklif üzerine ben de Kayseri'ye giderseniz çok memnun olurum. Hep başka şehirlere gidiyorsunuz, bu sefer Anadolu'nun ortasını seçmiş olmanız, çok iyi olur, halk iyi karşılar. Kendi şehrim olduğu için de çok mutlu olurum dedim. Bugün de AB komiseri ve arkadaşıyla beraber geldik. Birçok ziyaret ve merasimler oldu. Bu arada yılın Ahisi seçilen Hacı Boydak'a kaftan giydirileceğini ve benim de gelip gelemeyeceğimi sordular. Gelebileceğimi söyledim. Hacı Boydak, akıllı, ahlaklı, çalışkan bir işadamı.'' Gül, Boydak Holding'in çok daha büyük işler yapmasını ve yeni insanlara iş imkanı sağlamaları temennisinde bulundu. 
     KESOB Başkanı Mustafa Alan da yılın Ahisi olarak geçtiğimiz yıllarda Dışişleri Bakanı Gül'ün babası Ahmet Hamdi Gül'e ve Kadir Has'a da kaftan giydirdiklerini hatırlattı. 
     Alan, Hacı Boydak'ı, 50 metrekarelik atölyeden bünyesinde 23 şirketin bulunduğu ve 11 bin 500 kişinin çalıştığı holding konumuna getirdikleri için yılın ahisi seçtiklerini kaydetti. 
     Ahilik Haftası'nın Ekim ayının ikinci haftasında kutlanacağını ifade eden Alan, Hacı Boydak'ın bu tarihler arasında yurtdışında olacağı için kaftanını erken giydirdiklerini belirtti. 
     Türkiye'nin önünün açık olduğunu ifade eden Alan, ''Değerli hemşehrimiz Dışışleri Bakanımız Sayın Abdullah Gül'ün gayretleriyle Türkiye'nin önü inşallah daha da açılacak'' dedi. 
     Konuşmaların ardından Bakan Gül, yılın Ahisi seçilen Hacı Boydak'a kaftanını giydirdi. KESOB Başkanı Mustafa Alan da, AB sürecinde yaptığı başarılı çalışmalarından dolayı Dışişleri Bakanı Abdullah Gül'e plaket verdi. 
     
</TEXT>
</DOC>
