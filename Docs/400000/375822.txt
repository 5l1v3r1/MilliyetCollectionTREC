<DOC>
<DOCNO> 375822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur11.html </URL>
<DATE> 2005/09/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yeni evli sara hastasının inanılmaz ölümü 
</HEADLINE>
<TEXT>

     İsmail AKDUMAN DHA 

      SAMSUN’da yeni evli sara hastası 25 yaşındaki Ergün Kaya, uyurken kriz geçirip yatağından yüz üstü düştüğü yerdeki sünger döşekte nefessiz kalarak yaşamını yitirdi. 
     Olay, önceki gece Cumhuriyet Mahallesi'nde meydana geldi. 21 gün önce 22 yaşındaki Fidan Kaya'yla evlenen sara hastası Ergün Kaya, uyurken kriz geçirip yatağından yüz üstü yerdeki sünger döşeğe düştü. Eşi Fidan Kaya'nın düştüğünü farketmediği Ergün Kaya nefessiz kalarak can verdi. 
     Dün sabah uyanan Fidan Kaya, eşi Ergün Kaya'yı yerde yüz üstü hareketsiz buldu. Fidan Kaya'nın uyarısıyla ailesi tarafından Samsun Devlet Hastanesi'ne kaldırıldı. Nöbet sırasında öldüğü anlaşılan Ergün Kaya'ya otopsi yapıldı. 
     Ergün Kaya'nın otopsi sonucuna göre yüz üstü düştüğü sünder yatakta nefessiz kalması nedeniyle yaşamını yitirdiği belirlendi. Polis tarafından ifadesine başvurulan Fidan Kaya, eşinin daha önce de sık sık yataktan düştüğünü, bunun için yere başını çarpmasın diye sünger döşek serdiğini söyledi. 
     Fidan Kaya, uykusunun çok ağır olduğu için de eşinin düştüğünü farkedemediğini belirtti. Ergün Kaya, memleketi Artvin'de toprağa verildi. 
     
</TEXT>
</DOC>
