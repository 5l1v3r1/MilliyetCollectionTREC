<DOC>
<DOCNO> 386874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/kohen.html </URL>
<DATE> 2005/10/15/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak'ta kötünün iyisi... 
</HEADLINE>
<TEXT>


Esas mesele, bugün Irak'ta yapılacak anayasa referandumunun nasıl sonuçlanacağı değil, bu halkoylamasından sonra ülkenin ne yöne gideceğidir. 
Ne yazık ki sandıktan "evet" de çıksa, "hayır" da çıksa her iki halde, Irak halkı için ufukta tam bir huzur ve istikrar görünmüyor. 
Tek fark, herhalde anayasa taslağının reddedilmesinin, çok daha vahim olaylara, kaosa ve belki de bir iç savaşa, hatta tam bir bölünmeye yol açması tehlikesini artıracağıdır. 
Referanduma sunulan metinin çoğunluk tarafından onaylanması, her şeyin yoluna gireceğinin garantisi değildir. Ancak "evet"in çıkmasını, her şeye rağmen "ehveni şer" saymak gerek. Bu sayede en azından siyasi süreç devam edecek, çeşitli unsurlar arasında müzakere yolu ile bir uzlaşma sağlama umudu canlı kalacaktır. 

Birkaç gün öncesine kadar, Irak uzmanları referandumun sonucu hakkında kesin bir tahminde bulunmaktan çekiniyor, hatta Sünni Arapların "Sünni üçgeni" adı verilen üç eyalette, topluca "hayır" demeleri halinde, anayasanın reddedilebileceğini söylüyorlardı. 
Önceki gün taraflar -yani Şii, Sünni ve Kürt liderler- arasında varılan bir "son dakika anlaşması", bu olasılığı iyice zayıflattı. 
Yani şimdi gözlemciler, referandumdan "evet" çıkacağını, daha emin bir şekilde öngörebiliyorlar. 
Havayı "evet" lehinde değiştiren gelişme, Sünni bölgesindeki en güçlü siyasi örgüt olan Irak İslami Partisi'nin, diğer liderlerle yapılan görüşmelerden sonra, bu yönde bir karar almasıdır. 
Gerçi diğer Sünni gruplar h l referandumu boykot etmek veya "hayır" demek eğilimindeler. Ancak bu bölünmeye rağmen, Sünnilerin geniş bir kesiminin, İslami Parti'nin çağrısına uyarak "evet" demesi bekleniyor. Bu da, zaten Şii ve Kürt kesimin ezici desteğine sahip olan anayasanın onaylanmasını sağlayabilecek. 

Sünnilerin anayasaya karşı çıkmalarının başlıca nedeni, bu tasarının ittifak halindeki Kürtlerin ve Şiilerin isteklerini gerek federal sistem, gerekse İslami düzen konusunda karşılaması, buna karşılık kendilerini güçsüz ve etkisiz hale getirmesidir. Gerçekten bu anayasa Saddam döneminde h kim durumda bulunan Sünnileri adeta silik duruma getiriyor. Ancak bunda Sünnilerin geçen ocakta yapılan seçimlere katılmamasının ve siyasi süreçte seslerini iyi duyuramamasının da payı var. 
Şimdi varılan "son dakika anlaşması" Sünnilere kendi isteklerini anayasaya yansıtma şansını veriyor. Aralık ayında düzenlenecek meclis seçimlerinden sonra gerekli tadilat yapılacak ve 6 ay sonra da anayasa o şekli ile yeni bir referanduma sunulabilecek... 
Bunların hepsi k ğıt üzerinde iyi görünüyor. Ama pratikte bu süreç Irak'ı barışa ve huzura kavuşturabilecek mi 

Bu oldukça şüpheli. Yeni anayasa özellikle militan Sünnilerin direnişine, Irak'ta günlük yaşamın bir parçası haline gelen şiddet eylemlerine, ayrıca aşırı Kürt ve Şii gruplarının kendi gündemlerindeki hedeflerine sinsice ulaşma çabalarına engel olma gücüne sahip değildir. 
Gerçekten bu anayasanın tüm tarafların istek ve beklentilerini karşılayacak, daha dengeli bir hale gelmesi için, tüm siyasi liderlerin büyük bir siyasi olgunluk ve bir beraberlik anlayışı sergilemesi gerek. Bu da doğrusu, mucizeye inanmak gibi bir şey .. 
Ama her şeye rağmen, Irak'ta yarınki referandumdan "hayır" çıkmaması daha hayırlı olacak. Veya diğer bir deyişle, güçlü bir "evet" ideal bir çözüm getirmemekle beraber, en azından "kötünün iyisi" bir durum yaratacak... 



</TEXT>
</DOC>
