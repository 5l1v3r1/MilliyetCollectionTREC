<DOC>
<DOCNO> 374764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy10.html </URL>
<DATE> 2005/09/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Pakistan-İsrail görüşmesine Türkiye'den yorum... 
</HEADLINE>
<TEXT>

     Devlet Bakanı Mehmet Aydın, Pakistan ve İsrail dışişleri bakanlarının İstanbul'da görüşmesine ilişkin ''Ortadoğu'da barış süreci açısından önemli bir adım atıldı'' dedi. 
     Pakistan hükümetinin isteği üzerine Türkiye'nin arabuluculuğunda İstanbul'da bir araya gelen Pakistan Dışişleri Bakanı Hurşit Mahmud Kasuri ile İsrail Dışişleri Bakanı Silvan Şalom'un görüşmesinin ardından basına açıklama yapıldı. 
     Görüşmeye Başbakan Recep Tayyip Erdoğan adına ev sahipliği yapan Bakan Aydın, şunları söyledi 
     ''Ortadoğu'da barış süreci açısından önemli bir adım atıldı. Dolayısıyla bunun çok önemli bir adım olduğunu, ardından başka adımların da geleceğini hepimiz biliyoruz. Bu bakımdan biz hükümet olarak, başta Başbakanımız olmak üzere, genelde dünya barışı, özelde Ortadoğu barışı için elimizden gelen her türlü yardımı yapıyoruz ve yapmaya devam edeceğiz. 
     Bu bağlamda Pakistan Başbakanı Şevket Aziz, Başbakanımızla bir telefon görüşmesi yapmış, Pakistan ile İsrail dışişleri bakanlarının bir araya gelmesinin ve özel bir toplantıda birlikte görüş alışverişinde bulunmalarının yararlı olacağını kendilerine iletmiştir. 
     Sayın Başbakan, ilgili temasları kurarak bu toplantıların İstanbul'da olmasına yardımcı olmuştur. Benim buradaki görevim, sayın Başbakanımız adına değerli konuklarımıza hoş geldiniz demek ve onların baş başa kendi arkadaşlarıyla birlikte bir toplantı yapmalarını sağlamak. 
     Toplantı tamamen kendi aralarında oldu. Her iki ülkenin dışişleri bakanları ve heyetleri arasında oldu. Ayrıca bakanların doğrudan doğruya baş başa görüşmeleri oldu. 
     Biz Türkiye olarak her türlü, dünyanın neresinde olursa olsun her türlü gerginliğin giderilmesinde, barışın sağlanmasında bugüne kadar elimizden gelen her şeyi yaptık ve hükümetimiz de elinden gelen her türlü çabayı ortaya koymaktadır. 
     Ben toplantının iyi geçtiğini ümit ediyorum. İçerik olarak konuk bakanlar, ayrı ayrı basın toplantısı düzenleyecek. Biz de bu toplantılarda nelerin ele alındığını göreceğiz. 
     Konuk bakanlara hoş geldiniz diyorum, başarılar diliyorum. Başbakanımızın selamlarını, başarı dileklerini kendilerine ilettim.'' 
     
</TEXT>
</DOC>
