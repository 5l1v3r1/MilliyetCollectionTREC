<DOC>
<DOCNO> 391448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy13.html </URL>
<DATE> 2005/11/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TRT Genel Müdürü müşavirinin 10 yıl hapsi istendi 
</HEADLINE>
<TEXT>

     TRT Genel Müdür Müşaviri Muammer Göz hakkında, Televizyon Dairesi Başkanı olduğu dönemde bir dizinin yayınlanması karşılığı yapımcı şirketten taahhütname alarak "görevi kötüye kullanmak suretiyle irtikap" suçundan 10 yıla kadar hapis istemiyle dava açıldı. 
     Edinilen bilgiye göre, soruşturmayı yürüten Ankara Cumhuriyet Savcısı Abbas Özden, Göz hakkında ağır ceza mahkemesinde dava açtı. 
     İddianamede, yapımcı firma Re-To’nun, 2004 yılında TRT’ye "Dönme Dolap" adlı dizi film projesi sunduğu, o dönemde Televizyon Daire Başkan Yardımcısı ve sonrasında daire başkanı olan Göz’ün önerilerin değerlendirilmesi ve kabul işlemlerinin her aşamasında görev aldığı belirtildi. 
     İddianamede, dizinin bir bölümlük bütçesi için firmanın 112 milyar 67 milyon lira önerdiği, TRT’nin ise bu rakamı 98 milyar 382 milyon 
     lira olarak uygun bulduğu kaydedildi. 
     Dizi ile ilgili TRT’deki işlemleri tiyatrocu olması ve tanınması nedeniyle yapımcı firmanın ortağı Sezai Topaç’ın kardeşi Recai Topaç’ın takip ettiği anlatılan iddianamede, Göz’ün bir görüşmede Topaç’tan işlerin aksamadan yürümesi ve hakedişlerin zamanında ödenmesi için taahhütname istediği ifade edildi. 
     İddianamede, Topaç’ın, Göz’ün talebini kabul etmek zorunda kaldığı, Göz’ün kendi el yazısı ile hazırladığı ve dizinin TRT tarafından kabul edilmesi halinde kendisine 166 milyar 816 milyon lira ödenmesini şarta bağlayan taahhütnameyi Sezai ve Recai Topaç’ın imzaladığı belirtildi. 
     Göz’ün, 13 bölümlük dizinin ilk üç bölümüne ilişkin ödemeyi aldıktan sonra geri kalan 102 milyar liralık kısım için Ankara 22. 
     Noteri’nden şirket yetkililerine ihtarname çektiği ifade edilen iddianamede, şüpheli Göz’ün savunmasında bu durumu kabul ettiğine yer verildi. 
     İddianamede, Muammer Göz’ün görevini kötüye kullanarak şirket yetkililerini kendisine para vermeye ve vaatte bulunmaya mecbur kıldığı, bu suretle "irtikap" suçunu işlediği kaydedildi. 
     Suç tarihine göre eski ve yeni Türk Ceza Kanunu’nun TCK 
     şüphelinin lehine olan hükümler bakımından karşılaştırıldığı iddianamede, Göz hakkında yeni TCK’nın "irtikap" suçunu düzenleyen 250 1. maddesi uyarınca 5 yıldan 10 yıla kadar hapis cezası talep 
     edildi. 
     Bu arada Savcı Özden, Sezai ve Recai Topaç hakkında "rüşvet vermek" suçundan yürüttüğü soruşturmada bu kişiler yönünden takipsizlik kararı verdi. 
     
</TEXT>
</DOC>
