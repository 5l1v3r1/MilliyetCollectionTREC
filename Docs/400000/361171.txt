<DOC>
<DOCNO> 361171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur50.html </URL>
<DATE> 2005/07/14/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yüzüncü Yıl Üniversitesi Rektörü Aşkın'ın evinde arama... 
</HEADLINE>
<TEXT>

     Van Cumhuriyet Başsavcılığı tarafından alınan kararla Yüzüncü Yıl Üniversitesi YYÜ Rektörü Prof. Dr. Yücel Aşkın’ın evinde Emniyet Müdürlüğü ekiplerince arama başlatıldı. 
     Alınan bilgiye göre, Cumhuriyet Başsavcılığı tarafından YYÜ Rektörü Aşkın’ın evinde arama kararı çıkartılması üzerine, Van Emniyet Müdürlüğü Kaçakçılık ve Organize Suçlarla Mücadele ekipleri, Aşkın’ın YYÜ yerleşkesindeki evine gitti. 
     Aşkın ve eşinin yurtdışında olması üzerine konut görevlisi, kapıyı açmak için rektör yardımcıları ile Hukuk Müşaviri Okyar Soydan’ın eve gelmesini bekledi. 
     YYÜ Rektör Yardımcıları Prof. Dr. Hasan Ceylan ile Prof. Dr. Ayşe Yüksel, Ziraat Fakültesi Dekanı Prof. Dr. Fırat Cengiz, Güzel Sanatlar Fakültesi Dekanı Prof. Dr. Zühre Şentürk, YYÜ Genel Sekreteri Prof.Dr. 
     Işık Tepe ve hukuk müşaviri Okyar Soydan’ın gelmesiyle polisler evde arama yapmaya başladı. 
     Rektör Yardımcısı Yüksel, konut kapısı önünde bekleyen gazetecilere konuyla ilgili açıklama yapamayacağını, dosyanın hazırlık aşamasında olduğunu, gerekli bilginin Cumhuriyet Savcılığı’ndan alınabileceğini söyledi. 
     Polis ekiplerinin YYÜ Aşkın’ın evinin yanı sıra bugün YYÜ Rektör Yardımcıları Prof. Dr. Hasan Ceylan ve Prof. Dr. Ayşe Yüksel ile Genel Sekreter Işık Tepe’nin evinde de arama yaptığı öğrenildi. 
     Öte yandan YYÜ Genel Sekreter Yardımcısı Enver Arpalı’nın da "evrakta sahtecilik" suçundan üç gün önce tutuklandığı bildirildi. 
     Rektör Aşkın’ın evindeki arama çalışmalarının devam ettiği, evde bulunan tarihi eserler nedeniyle Müze Müdürü Mete Tozkoparan’ın da konuta çağırıldığı belirtildi. 
     
</TEXT>
</DOC>
