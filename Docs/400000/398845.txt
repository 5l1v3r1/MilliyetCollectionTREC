<DOC>
<DOCNO> 398845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'den taşlama 
</HEADLINE>
<TEXT>


Siyah - beyazlılar'ın eski başkanı, hem Yıldırım Demirören'e destek verdi, hem de üstü kapalı eleştirdi. Serdar Bilgili, "Beşiktaş başkanının ağzından laf bir kez çıkar, eğer istifa ederse bunu geri almaz" dedi 


Uzun süredir sessizliğini koruyan Beşiktaş'ın eski Başkanı Serdar Bilgili, suskunluğunu NTV'ye bozarak çarpıcı açıklamalarda bulundu. 
Yönetim tarafından 2003-2004 sezonunda kaçan şampiyonluk için komisyon kurulmasını sert dille eleştiren Bilgili, "O sezonki şampiyonluğun kaçmasında hem iç hem de dış etkenler vardı. Fenerbahçe - Rizespor maçının tekrarlanması haksızlıktı. Ayrıca Samsunspor maçının hakemi Cem Papila, Beşiktaş'ı katletti. Mali ve sportif olarak önde olmamız rakiplerimizi rahatsız etti. İç etkenlerin en önemlisi Samsunspor maçından sonra camia olarak konsantrasyonumuzu kaybetmemizdir. Bugünkü kurulan komisyon önce Cem Papila'yı, ardından o günkü MHK ve Federasyon Başkanı'nı çağırmalı. Bunları yapamayacaksa içte suçlu aranıyor demektir. İçte suçlu aranıyorsa da genel kuruldan onay alınmalı. Eğer şampiyonluk kaçırmak suçsa geçen yıl, bu yılki başarısızlık için de komisyon kurulmalı" ifadesini kullandı. 

'Onurlu olan bırakır' 
Serdar Bilgili, 'Şampiyonluğu sattı' dedikodularını ağır bir dille eleştirerek istifa etmesinin tek nedeninin küfür olduğunu vurguladı. Bilgili, "Bana, aileme ve başkanlık koltuğuna Fenerbahçe maçı sonrası küfür edildi. Ben de bu yüzden görevi bıraktım. Bazı insanlar küfür yemesine rağmen o koltuğu bırakmazlar. Onurlu insan koltuğu bırakır. Zaten Beşiktaş başkanının ağzından laf bir kez çıkar, eğer istifa ederse bunu geri almaz" diye konuştu. 

'Acemi hatası' 
Fulya Projesi'nin kendi döneminde yapıldığını kaydeden Bilgili, "Projenin başında da İsmail Ünal gibi bir Beşiktaşlı vardı. Şimdi Beşiktaş Belediye Başkanlığı koltuğunda oturan Ünal'ın bu projeyi engellemesinde bir mantık bulamıyorum. Bunu çok acemice bir strateji hatası olarak görüyorum" ifadelerini kullandı. Şeref Nasır'ı, Divan Başkanlığı için son derece yetersiz bulduğunu söyleyen Bilgili, "Bence fazla medyatik" yorumunu yaptı. 
Demirören'e destek vermek gerektiğini belirten Serdar Bilgili, şöyle devam etti "Talepte bulunması halinde maddi ve manevi hizmet etmeye hazırım. Bir kavgamız yok. Çok iyi niyetle Beşiktaş'ı yönettiğini biliyorum. Etrafındaki gruplar yüzünden sıkıntı çekiyor. Ancak ekonomik olarak kemerleri sıkmalı" dedi. 

Ailton'a yönetimden ağır ceza 

Beşiktaş Yönetimi, Sivasspor maçında rakibine tekme atarak kırmızı kart gören Brezilyalı futbolcuya 100 bin dolar 136 milyar lira , yine aynı karşılaşmada küfür ettiği için atılan Koray'a da 30 milyar lira para cezası verdi 

BİLAL MEŞE 

Ailton'un sorumsuz tavırları ve Sivas karşılaşmasında Cem Karaca'ya yaptığı hareket, Beşiktaş Yönetimi'nin sabrını taşırdı. Büyük umutlarla transfer edilen, ancak bir türlü kendinden beklenen patlamayı gerçekleştiremeyen Brezilyalı futbolcu, rakibinin bacak arasına iki kez tekme atarak kırmızı kart görmüştü. 
Teknik Direktör Tigana'nın raporunu değerlendiren idareciler, dün yapılan yönetim kurulu toplantısında, Ailton'a verilecek cezayı görüştü. Brezilyalı oyuncunun, maliyetini gözönünde bulunduran siyah - beyazlılar, Sambacı'yı 100 bin dolarla 136 milyar lira cezalandırdı. 
Yine Sivas karşılaşmasında, rakibine küfür ettiği gerekçesiyle oyundan atılan Koray'ın da cezasının 30 milyar lira olduğu açıklandı. Futbol Federasyonu iki futbolcuyu tedbirli olarak PFDK'ya sevk etti. 

Tigana'nın sorunu kanatlar 

SERDAR SARIDAĞ 

Beşiktaş ile ilk galibiyetini Sivasspor karşısında alan Tigana, Zenit maçının hazırlıklarını sürdürürken, takımın kanatlardaki zaafiyetini kapatmaya çalışıyor. 
Siyah - beyazlıların dünkü antrenmanında takımı iki gruba ayıran Fransız teknik adam, son lig maçında ilk 11'de forma giyen futbolcuları yormadı, kondisyon ve pas çalışmasının ardından tesislerde ağırlık idmanına aldı. Tigana, diğer gruba ise dar alanda çift kale maç yaptırdı. 
Bu arada Kartal, sadece rakipleriyle değil, sakatlıklarla da mücadele ediyor. Siyah-beyazlılarda, Pancu, Youla, Gökhan, Tayfur ve Ahmet Dursun'un oynayamayacağının açıklanmasının ardından, Tümer ile Kleberson'un da perşembe görev yapmasının şüpheli olduğu belirtildi. 

Pascal Nouma İstanbul'da 

Siyah - beyazlı tribünlerin sevgilisi, eski futbolcu Pascal Nouma, İstanbul'a geldi. Esenkent'te, Beşiktaş'ta oynadığı dönemdeki takım arkadaşı Bayram Bektaş'ın spor mağazasının açılışına katılan Nouma, yine ilgi odağıydı. 

Sessiz sedasız Antalya kampı 

SÜLEYMAN EKİN DHA 

UEFA Kupası'nda perşembe günü Beşiktaş ile karşılaşacak olan Zenit'in üç gündür Antalya'da kamp yaptığı ortaya çıktı. Lara'daki Lares Park Otel'de kalan Rus ekibi, dün öğleden sonra yapacağı antrenmanı iptal etti, futbolcular şehir merkezini dolaştı. 




</TEXT>
</DOC>
