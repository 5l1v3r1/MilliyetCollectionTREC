<DOC>
<DOCNO> 361548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/axsiy01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'dan sonra acı tesadüf 
</HEADLINE>
<TEXT>


Başbakan Erdoğan, BM'nin desteklediği "Medeniyetler İttifakı" projesinin, "terör ve şiddetten medet umanlara güçlü bir yanıt" olduğunu söyledi. İspanya hükümet yetkilileri ise, projeyi başbakanlarının başarısı olarak gösterdi 


Başbakan Recep Tayyip Erdoğan, "Medeniyetler İttifakı" projesiyle ilgili Londra'daki saldırıların ardından karar alınmasının acı bir tesadüf olduğunu belirterek, bu durumun "terör ve şiddetten medet umanlara güçlü bir yanıt" olduğunu kaydetti. Başbakanlık Basın Merkezi'nden BM Genel Sekreteri Kofi Annan'ın dün kamuoyuna duyurduğu girişimle ilgili açıklama yapıldı. Açıklamada şu ifadelere yer verildi 

Yeg ne yol diyalog 
"Türkiye, insanlığın ortak değer ve ilkelerinin, olabilecek her türlü dini veya kültürel gelenek farklılıklarından çok daha güçlü bir çekim merkezi oluşturduğunu, şiddetin veya fanatizmin hiçbir din veya kültürün özünde yer alamayacağını ve gelecek nesillere barış ve istikrar içinde bir dünya bırakılmasının yeg ne yolunun radikal gruplarca yaratılmaya çalışılan ön yargı ve kutuplaşmalara karşı geliştirilecek etkin ve samimi diyalogdan geçtiğini savunmaktadır. Girişimin amaçlarından biri de, toplumların karşılaştıkları sorunlar ve uyguladıkları saldırılardan dolayı birbirlerini sorumlu tutmak yerine, birlikte kararlı bir mücadele sergileyebilmeleri için gerekli ortamın hazırlanmasına yardımcı olmaktır." 

Dışişleri açıklaması 
Dışişleri Bakanlığı'ndan yapılan açıklamada da, "Medeniyetler İttifakı" girişiminde çeşitli ülkelerden alanlarında uzman üst düzey şahsiyetlerin yer alacağı bir "Akil Adamlar Grubu" oluşturulduğu belirtildi. Bu grup tarafından hazırlanacak Eylem Planı'nın 2006'nın ikinci yarısında BM'ye sunulmasının planlandığı kaydedildi. Grupta Türkiye adına, Devlet Bakanı Mehmet Aydın, İspanyol muhatabıyla birlikte eş başkan sıfatıyla yer alacak. 

'Diplomatik başarı' 

İspanya hükümeti yetkilileri de BM'nin desteğinin, projenin fikir babası Başbakan Jose Luis Rodriguez Zapatero'nun diplomatik bir başarısı olduğunu söyledi. Yetkililer, terörizmle mücadelenin, "çiçeklerin yara aldığı bataklığı kurutmaya" yönelik stratejik bir yönünün de olması gerektiğini vurguladı. 
Terörle mücadelenin küresel olması gerektiğini de vurgulayan yetkililer, "adli, polisiye ve gizli servislerin çalışmalarını artırmanın yanı sıra totalitarizmin ve cihat fanatizminin olduğu yerleri kurutmanın da öncelikli olması gerektiğini" söyledi. 
İspanya'da yayımlanan El Pais gazetesi de, "Medeniyetler İttifakı" projesinde görev alacak uzmanların, aşırı dincilikle mücadele, ayrımcılığı önleme, farklı kültürlere sahip olan milletler ve halklar arasında ilişkileri düzeltme yönünde teklifler ortaya koymaları gerektiğini yazdı. 
Gazete, projenin fikir babası Zapatero'nun, "Medeniyetler İttifakı"nı hayata geçirmek için Başbakan Erdoğan'ın da imza attığı bir mektubu geçen çarşamba BM Genel Sekreteri Kofi Annan'a gönderdiğini ve Annan'ın projeyi onaylamasından sonra Zapatero'nun büyük memnuniyet duyduğunu yazdı. 


</TEXT>
</DOC>
