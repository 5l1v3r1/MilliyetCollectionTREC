<DOC>
<DOCNO> 377831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo39.html </URL>
<DATE> 2005/09/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Çalımbay Fenerbahçe maçını Trabzon'da oynamak isteriz... 
</HEADLINE>
<TEXT>

     Beşiktaş Teknik Direktörü Rıza Çalımbay, İsveç'in Malmö takımıyla yapacakları UEFA Kupası 1. tur ilk karşılaşmasının, kendileri için çok büyük önem taşıdığını söyledi. 
     BJK İnönü Stadı'nda bir basın toplantısı düzenleyen Rıza Çalımbay, UEFA Kupası'nda telafisi olmayan maçlar oynayacaklarını ifade ederek, ''Malmö maçının telafisi yok. Bu yüzden de işimizin bilincindeyiz. Amacımız kendi evimizde önemli bir avantaj yakalamak. Mücadeleyi çift maç üzerinden düşünüyoruz. Sonuç burada da belli olabilir, deplasmanda da. Sadece tur atlayıp, gruplara kalmak istiyoruz'' dedi. 
     Malmö karşısında bazı oyuncularından yoksun olacaklarına da değinen Çalımbay, ''Ailton yüzde 99 oynayamayacak. Adem Dursun'un da oynamama durumu var. Okan zaten sarı kart cezalısı. Gökhan ise belki maske ile oynayabilir. Bu 4 arkadaşımızdan yoksun kalabiliriz'' diye konuştu. 
     İsveç temsilcisinin güçlü bir ekip olduğunu vurgulayan Çalımbay, şunları söyledi 
     ''Malmö çok iyi bir takım. Kurada torbamızdaki en iyi takımdı. Şampiyonlar Ligi elemelerinden geldiler, İsveç şampiyonu olarak buradalar. Biz onları eleyecek güçteyiz ama herkesin en iyi performansını sahaya yansıtması önemli. Bütün hedefimiz Malmö'yü geçmek. Herkes, her şeyini ortaya koyacak inşallah.'' Çalımbay, ilk maçın İstanbul'da oynanacak olmasıyla ilgili ise ''Bu, bir fark getirmiyor. Çünkü iki maç var'' dedi. 
     
     ''AİLTON HALA HAZIR DEĞİL'' 

     Rıza Çalımbay, Çaykur Rizespor maçında sakatlanan Ailton'un, maç öncesi iyi ısınmadığı için sorun yaşadığı şeklindeki eleştirilerin hatırlatılması üzerine, ''Aksine çok iyi ısındı ama Ailton hala hazır değil. Sezon başı antrenmanları tam yapamadığı için bu tür sakatlıklar yaşaması normal. Allahtan adalesinde yırtık yok. Sezon öncesi bizimle çalışsaydı bu sıkıntıları yaşamayacaktı'' dedi. 
     Beşiktaş teknik direktörü, Youla'nın durumu için ise şunları söyledi 
     ''Youla bu değil. Ama bizim en iyi transferlerimizden biri. Çok daha iyi olacaktır. Kendisi hala heyecanlı olduğunu söylüyor. Bize daha çok şey verecektir. Ümitliyim. Gol atması önemli değil. Birçok golde etkisi var. Daha 23 yaşında genç bir futbolcu ve büyük bir kulübe geldi. Kleberson ve Ailton da onun gibi bazı sorunlar yaşıyor. Bunları aşacağız tabii ki ama bu dönemleri kayıpsız geçmeliyiz.'' 
     
     ''DERBİ MAÇIN HAVASINA ERKEN GİRİLDİ'' 

     Çalımbay, Çaykur Rizespor deplasmanında alınan yenilgide, birçok şanssızlığın yaşandığını belirtirken, özellikle Fenerbahçe ile yapacakları derbi maçın havasına erken girildiğini savundu. 
     Çok iyi bir oyun disiplinleri olmasına karşın, girdikleri pozisyonlarda dikkatsiz davrandıklarını ve çok kolay gol yediklerini anlatan Çalımbay, şöyle devam etti 
     ''İlk golü atsak her şey çok farklı olacakken, basit goller yiyoruz. Fenerbahçe maçı maalesef Çaykur Rizespor maçının önüne geçti. Futbolculara daha havalimanındaki sorular hep Fenerbahçe ağırlıklı oldu. Yalandan bir Çaykur Rizespor sorulduktan sonra, hemen derbi maça dönüldü ve futbolcuların da kafası oraya gitti. Tabii ki buna izin vermemeliydik. Oyuncularıma daha otobüste 'Kesinlikle Fenerbahçe maçını konuşmayın, önümüzde önemli bir Çaykur Rizespor maçı var' dedim. Beklemediğimiz bir şey oldu Rize'de. Orada çok iyi dostluklarımız olmasına rağmen, bir kişi dahi 'hoş geldiniz' diye aramadı. Rakibimizin daha iyi konsantre olacağını biliyorduk. Ağır bir saha ve yağmur vardı. Her şey bizim aleyhimizdeydi.'' Çaykur Rizespor'dan transfer edilen Koray'ın maç sonrası yaptığı sitem dolu açıklamalar için ise Çalımbay, ''Üzücü olaylar. Biz de üzüldük. Orada çok iyi günlerimiz geçti. Koray'ın daha da fazla zamanı geçti. Giderken bile kulübüne çok iyi paralar kazandırdı. Koray'ın hakkı ödenmez. Yapılanlar doğru bir şey değil'' dedi. 
     
     ''MAĞLUBİYETLERDEN DERSLER ALINMALI'' 

     Maçlara çok iyi başlamaları gerekirken, basit hatalar yaptıklarını, bunlardan gerekli dersleri almanın önemli olduğunu ifade eden Çalımbay, ''Basit hata problemimizi çözmemiz lazım. Futbolcularla sürekli toplantılar yapıyoruz. Artık tekrarlanmayacak. Bizim en önemli problemimiz bu, gidereceğiz. Bazı mağlubiyetlerden ders alınırsa 5-10 maç kazandırır. Çaykur Rizespor maçında çok hata yaptık. 'İyi başlayamıyoruz' dedik. Tespit ettiğimiz şeyler var. Ama şimdi ne kaybedilen Çaykur Rizespor maçını, ne de Fenerbahçe derbisini düşünüyoruz. Sadece Malmö maçına bakıyoruz'' şeklinde konuştu. 
     
     ''SAHA KAPATMA CEZASI ÇOK AĞIR'' 

     Rıza Çalımbay, PFDK'nın, Diyarbakırspor maçında yaşanılan olaylar sonrası verdiği saha kapatma cezasını çok ağır bulduğunu kaydederek, ''Bence çok ağır bir karar. Kesinlikle tahkimden dönecektir. Dönmezse de bizim için fark etmez. Tercihim Trabzon olur. Orada oynayabiliriz'' dedi. 
     Siyah-beyazlı taraftarlara daha dikkatli olmaları uyarısında bulunan Çalımbay, şunları söyledi 
     ''Taraftarlarımızın desteğinden çok memnunuz. Bu sene daha da güzel bir bütünleşme oldu. Bazı taraftarlarımızın duyarlı olup, ufak tefek olaylara yol vermemesi lazım. Bize çok pahalıya patlıyor. Hiçbir şey yokken Fenerbahçe maçı öncesi saha kapatma cezasıyla uğraşıyoruz. İnşallah taraftarlar kendi aralarında bunu durdurur. Zararı hepimize oluyor.'' 
     
     ''1-2 MAĞLUBİYETLE GÖREVİ BIRAKACAK DEĞİLİZ'' 

     Çalımbay, ''Malmö ve Fenerbahçe maçlarında üst üste alınacak kötü sonuçların Beşiktaş'ta kendi geleceğini nasıl etkileyeceği ve istifa edip etmeyeceği'' yönündeki bir soru üzerine, şöyle konuştu 
     ''Böyle önemli maçlar öncesi, bu şekilde soru beklemiyordum. Kendime ve ekibime çok güveniyorum. Her zaman Çaykur Rizespor maçındaki gibi şanssız olmayacağız. Benim çok iyi bir ekibim var ve nelerle karşılaşacağımızı çok iyi biliyoruz. Herkesin kendine göre bildiği vardır. Futbolu ise herkes biliyor. Benim bir akrabam var, futbolun f'sini bilmez ama bana takım çıkarıyor. Biz öyle bir-iki mağlubiyetle görevi bırakacak değiliz. Lig uzun bir maraton. Ne alacağımız birkaç iyi sonuç bizi şampiyon yapar, ne de birkaç kötü sonuç hedeflerden uzaklaştırır. 8-10 puan öndeki Beşiktaş, Fenerbahçe'ye şampiyonluğu verdi. Her şey olabiliyor. Bu sorular erken.'' 
     
     ''YUKARI ÇIKTIKÇA BİRİLERİ PAÇANIZDAN ÇEKEBİLİYOR'' 

     Beşiktaş'ı nerelerden aldıklarına bakılması gerektiğine de dikkati çeken siyah-beyazlı çalıştırıcı, ''Üç büyük kulüpte çalışıyorsak bunlara alışık olmamız lazım. İsteyen, istediği gibi eleştirebilir ama yapıcı olup ince eleyerek eleştirirlerse daha iyi olur. 3 büyüklerdeki tek yerli antrenör benim. Tek amacımız ise burada başarılı olmak. Bunu yaparak diğer yerli arkadaşların da önünü açmak ve yanımıza çekmek istiyorum. Yukarı çıktıkça birileri paçanızdan çekebiliyor. Onlar bir engel. Onlarla beraber yürümek zorundayız, başka seçenek yok. Ne kadar iyi olsan da bir şeyler bulacaklardır. Kesinlikle futbolla ilgili her şeye saygım sonsuz. Eleştirebilirler, problem yok. Ama kişisel olarak konuşulduğunda orada duracaklar. Kanuni yönden hakkımızı arayacağız'' diye konuştu. 
     
</TEXT>
</DOC>
