<DOC>
<DOCNO> 396958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun01.html </URL>
<DATE> 2005/11/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Kanada'da da CIA uçağı araştırması 
</HEADLINE>
<TEXT>

     Kanada, Amerikan Merkezi Haberalma Teşkilatı'nın CIA teröre destek verdikleri iddiasıyla yakaladığı kişileri sorgulamak üzere kullandığı uçaklardan birinin geçen hafta bir Kanada havaalanına indiği yolundaki haberleri araştırdığını bildirdi. 
     Dışişleri Bakanlığı sözcüsü Pamela Greenwell, Fransızca yayımlanan La Presse gazetesinde çıkan ''CIA tarafından kullanılan, İzlanda'dan kalkan uçağın, Kanada'nın doğusundaki St John's adasına indiği'' yönündeki haberle ilgili olarak yaptığı açıklamada ''haberi araştırıyoruz'' dedi. 
     Greenwell, konuyla ilgili başka ayrıntı vermedi. 
     ABD'nin Ottowa Büyükelçiliği de haberle ilgili açıklama yapmayı reddetti. 
     La Presse gazetesi, Kanada'ya inen uçağın üzerinde N196D kayıt numarası bulunduğunu ve Kuzey Carolina şirketi ''Devon Holding and Leasing'' tarafından işletildiğini kaydetti. New York Times gazetesi, Mayıs ayında bu şirketin, CIA tarafından kullanılan 7 paravan şirketten biri olduğunu yazmıştı. 
     Kanada basın kuruluşu Canadian Press de, 40 kişilik türbinli pervaneli uçağın cuma günü St John's adasına indikten sonra Kuzey Carolina'daki üssüne döndüğünü duyurdu. 
     İspanya da geçen hafta, CIA'in dinci terör zanlılarını gizli işkence merkezlerine götürmek üzere bir İspanyol havaalanını üs olarak kullandığı iddialarını araştırdığını bildirmişti. 
     Amerikan Washington Post gazetesi, bu ay içinde CIA'in esir aldığı El Kaide zanlılarını Doğu Avrupa'daki gizli cezaevlerinde sorguladığını yazmıştı. 
     
</TEXT>
</DOC>
