<DOC>
<DOCNO> 378859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yasam/axyas02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın oğulları kavgaya karıştı 
</HEADLINE>
<TEXT>


Ankara Büyükşehir Belediye Başkanı Gökçek'in 2 oğlu, trafikte yol isteme yüzünden gazeteci Sirer Doğan'la kavga etti. Hem Doğan ve ailesi hem de Gökçek kardeşler hastanelik oldu 

TÜRKER KARAPINAR Ankara 

Ankara Büyükşehir Belediye Başkanı AKP'li Melih Gökçek'in çocukları Ahmet ile Osman Gökçek'in, trafik yüzünden tartıştıkları gazeteci Sirer Doğan ve ailesiyle kavgaları hastanede bitti. 
Edinilen bilgiye göre, iki tarafın da birbirini suçladığı olay, önceki gece 23.00 sıralarında Eskişehir yolundaki Armada Alışveriş Merkezi önünde başlayan trafik tartışması nedeniyle yaşandı. İddiaya göre, teyzesinin oğluyla Ankara yönüne giden Gökçek'in büyük oğlu Ahmet, tepe lambası ve siren kullanıp selektör yaparak önündeki aracı geçmek istedi. Bu durumdan rahatsız olan diğer araçtakiler Gökçek'in aracını takibe alırken, fotoğraf da çekmeye çalıştı. 

Terörist zannetti 
İki aracın trafik dalaşı kent merkezinde de sürdü. 
Ahmet Gökçek önce İran Caddesi, ardından da Dikmen'de kendilerine ait vakıf binasına yönelirken, içinde 4 kişi bulunan diğer araç da peşlerinden geldi. Ahmet Gökçek'le akrabasının, peşlerindekilerin terörist olabileceği şüphesiyle kardeşi Osman Gökçek'i ve arkadaşlarını arayarak yardım istediği belirtildi. Gökçek ve teyzesinin oğlunun, otomobilli takibin sona erdiği vakıf binası önünde, diğer araçtan inen kişilerce darp edildiği öne sürüldü. Olay yerine yetişen Osman Gökçek ve arkadaşları da, Ahmet Gökçek ile kavgaya tutuşan kişilere müdahale etti. Gökçek kardeşlerin adamlarıyla dövdükleri iddia edilen kişilerin gazeteci Sirer Doğan, eşi Gülşen Doğan, avukat çocukları Metehan ve Oğuz Kaan Doğan oldukları anlaşıldı. 

Boş kovan bulundu 
Gökçek kardeşler ve adamlarının odunla dövdüğü öne sürülen Doğan Ailesi, hayati tehlike nedeniyle hastaneye kaldırıldı. 
Gökçekler'in adamı oldukları kaydedilen Furkan Bahar, Ufuk Beşler ve Buğra Şahin'i gözaltına alan polis, sallama olarak bilinen büyük bıçakla 9 milimetre çapında bir de tabanca ele geçirdi. Gökçek'in adamlarının kavga sırasında havaya bir el ateş ettikleri de dile getirilen iddialar arasında yer aldı. Polis, olay yerinde bir boş kovan buldu. 
Sirer ve Gülşen Doğan Hacettepe, çocukları da İbn - i Sina hastanelerinde tedaviye alınırken, Gökçek kardeşler de dayak yedikleri gerekçesiyle Güven Hastanesi'ne yatırıldı. 

Gökçek'ten ödül almıştı 
Soruşturmayı 'darp' suçundan yürüttüğü öğrenilen savcı, Doğan Ailesi ve Gökçek kardeşlerin ifadelerini hastanede alırken, Ahmet Gökçek'in aracındaki tepe lambası ve sirenin de yasalara uygun olmadığı kaydedildi. 
Milliyet'e bilgi veren Gökçek'in avukatı Mehmet Ali Alan, Ahmet ve Osman Gökçek'in durumu için "Gözaltı yok, trafikte tartışma yaşanmış" dedi. 
Yakın çevresine olaydan büyük üzüntü duyduğunu belirten Melih Gökçek'in de, "Çocuklarıma hep kavga etmemelerini, dayak yeseler bile kavgaya karışmamalarını telkin ettim. Takip ve fotoğraf çekme olunca paniğe kapılmışlar. Üzüldüm" dediği kaydedildi. 
Gökçek'in birkaç yıl önce Sirer Doğan'a ödül verdiği de belirtildi. 




</TEXT>
</DOC>
