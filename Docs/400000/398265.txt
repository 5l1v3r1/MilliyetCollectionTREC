<DOC>
<DOCNO> 398265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur24.html </URL>
<DATE> 2005/11/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Picasso İstanbul'da" sergisine ziyaretçi akını 
</HEADLINE>
<TEXT>

     Sabancı Üniversitesi Sakıp Sabancı Müzesi’nde açılan "Picasso İstanbul’da" sergisi, vatandaşlardan yoğun ilgi görüyor. 
     Emirgan’daki müzede 24 Kasım Perşembe günü vatandaşların ziyaretine açılan ve değişik kesimlerden çok sayıda ziyaretçiyi ağırlayan sergiyi bugün öğle saatlerine kadar 2 bin kişi gezdi. 
     Sakıp Sabancı Müzesi Müdürü Nazan Ölçer, AA muhabirine yaptığı açıklamada, serginin sabah saatlerinden itibaren yoğun bir ilgiyle karşı karşıya bulunduğunu ifade ederek, şunları söyledi 
     "Türkiye böyle bir şey görmedi. Bir sergi için görmedi. İnsanlar bu sergiyi gezebilmek için 1 saatten fazla kuyrukta bekleyip öyle içeriye girebiliyor. Sabırla bekliyorlar. Genci, yaşlısı, pusetinde bebeği, kucağında çocuğuyla gelenler var. 
     İyi bir iş yapınca insanın yüreğine sinen hissi yaşıyorum. Türk insanının böyle şeylere hasret olduğunu görmek beni mutlu ediyor." Ölçer, kuyrukta bekleyenlerden yorulanların kafeteryada kahve içerek dinlenebildiğini, ayrıca isteyenlerin lokantada yemeklerini de yiyebildiklerini anlatarak, "Tüm bunlar benim gençliğimden beri hayalini kurduğum şeylerdi. Yurtdışında müzelerde gördüklerimi burada yaşıyorum. Londra’da, Paris’te bir sergide ne varsa, burada da var" dedi. 
     Özellikle bugün sabah saatlerinden bu yana yaşanan izdihamı "sanata olan açlık" olarak nitelendiren Ölçer, Picasso’nun şöhretinin de bunda payı bulunduğunu söyledi. 
     Ölçer, "Biz, bu sergiye gelmeyen kalmasın istiyoruz. İlk günlerdeki bu yoğunluğun da mutluluğunu yaşıyoruz" diye konuştu. 
     Bu arada, ziyaretçilerin, kendilerine verilen cihazlarla eserler hakkında sesli olarak bilgi aldıkları sergi, Türkiye’de dünyaca ünlü bir sanatçıya ayrılan ilk kapsamlı sergi olma özelliği de taşıyor. 
     Ünlü sanatçının 51’i yağlıboya, 47’si çizim, 13’ü seramik, 12’si heykel, 8’i gravür, 2’si taşbaskı ve 2’si duvar halısından oluşan 135 eserinin yer aldığı sergide, eserler kronolojik olarak sunuluyor. 
     Sergi, 26 Mart 2006 tarihine kadar izlenime açık kalacak. 
     
</TEXT>
</DOC>
