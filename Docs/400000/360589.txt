<DOC>
<DOCNO> 360589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/magazin/axmag01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politik senaryo Beyaz'ı korkuttu 
</HEADLINE>
<TEXT>


Atıf Yılmaz'ın film teklifini Beyaz da reddetti Oynarsam, ülkücü camianın tepkisini çekerim 

BİRSEN ALTUNTAŞ 

Geçen yaz 'Eğreti Gelin' isimli sinema filmini çeken Atıf Yılmaz, bu yıl da 'Gökten Üç Ayva Düştü' isimli filmin çekimlerine hazırlanıyor. 
Ömer Günaydın ve Aytuna Tosunoğlu'nun senaryosunu yazdığı filmde Yılmaz, bir polis, bir milletvekili ve bir mafya liderinin aynı adaya düşme öyküsünü anlatacak. Daha önce Cem Yılmaz ve Yılmaz Erdoğan'a rol teklif eden ancak olumlu yanıt alamayan Yılmaz, son olarak da Beyazıt Öztürk ve Ata Demirer'e teklif götürdü. 

'Sert politika var' 
Daha önce Atıf Yılmaz'la 'Nihavend Mucize' isimli sinema filmini çeken Beyaz, başlangıçta filme sıcak baktı. 
Ancak senaryoyu okuyan Beyaz, Yılmaz'a, "Çok sert politik sözler var. Bu filmde oynarsam özellikle ülkücülerin tepkisini çekerim. Bu kez beni affet" yanıtını verdi. Filmin bütçe çalışmalarına da bir yandan devam eden Yılmaz, kredi alabilmek için Kültür Bakanlığı'nın yanı sıra Euroimages'a başvurdu. 



</TEXT>
</DOC>
