<DOC>
<DOCNO> 388330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo21.html </URL>
<DATE> 2005/10/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaray yüzmede Fenerbahçe'nin kupalarını istedi 
</HEADLINE>
<TEXT>

     Galatasaray Yüzme Şubesi Kaptanı Ercüment Gümrük, 4-7 Ağustos tarihlerinde düzenlenen Türkiye Yaz Yüzme Şampiyonası'nda Fenerbahçeli sporcu Sibel Piroğlu'nun numunelerinde doping maddesi tespit edildiğini vurgulayarak, ''Federasyon, Açık Yaş Bayan Takım Birinciliği ve Açık Yaş Toplam Takım Birinciliği kupalarını Galatasaray'a vermeli'' dedi. 
     Galatasaray'ın resmi internet sitesi ''www.galatasaray.org''da bir açıklama yapan Gümrük, Türkiye Yaz Yüzme Şampiyonası'nda rekor kıran 19 sporcudan doping kontrolü için numuneler alındığını ifade ederek, şunları söyledi 
     ''Bu sporculardan Fenerbahçe Yüzme Takımı sporcusu Sibel Piroğlu'nun A ve B numunelerinde limitlerin üstünde nandrolon maddesi olduğu Türkiye Doping Kontrol Merkezi tarafından tespit edilip gerekli yerlere bildirilmiştir. Bu durum karşısında Federasyon adı geçen sporcuyu Ceza Kurulu'na sevketmiştir. 
     Bu kurallar uygulandığı takdirde yeniden yapılacak puan değerlendirmesi sonucu, çok az bir puan farkı ile kaybettiğimiz Açık Yaş Bayan Takım Birinciliği ile Açık Yaş Toplam Takım Birinciliği kupalarının Galatasaray'a verilmesi gerekmektedir.'' Federasyonun Ceza Kurulu'ndan gelecek ceza sonucunda değerlendirme yapılacağını belirttiğini kaydeden Ercüment Gümrük, ''Kanımızca Sibel Piroğlu'nun alacağı ceza bizi ilgilendirmemekte ve Federasyon'un Ceza Kurulu'nun kararını beklemeden şampiyona ile ilgili değerlendirmeyi hemen yapması gerekmektedir. Bu konu ile ilgili yazımızı federasyona da göndereceğiz'' dedi. 
     Gümrük, doping kararlarının oluşmasının belirli bir süreç içermekte olduğunu kaydederken, konunun kendileri tarafından ve özellikle kulüp ikinci başkanı Ergun Gürsoy ile genel sekreter Sinan Kalpakçıoğlu tarafından Gençlik ve Spor Genel Müdürlüğü ve federasyon nezdinde yakından takip edildiğini sözlerine ekledi. 
     
</TEXT>
</DOC>
