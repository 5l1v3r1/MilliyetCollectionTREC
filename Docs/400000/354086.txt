<DOC>
<DOCNO> 354086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo35.html </URL>
<DATE> 2005/06/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Federasyon, Ribery konusunda Galatasaray'a destek çıktı 
</HEADLINE>
<TEXT>

     Futbol Federasyonu, Galatasaray'ın Fransız futbolcusu Frank Ribery'nin, Marsilya Kulübü ile sözleşme imzalarken öne sürdüğü gerekçelerin haklı olmadığını, bu konuda Galatasaray Kulübü'ne gereken her türlü desteğin verileceğini bildirdi. 
     Futbol Federasyonu'ndan yapılan açıklamada, uluslararası ve ulusal transferde uygulanan teamülün ''Sözleşmeye saygı prensibi'' olduğu vurgulanarak, Frank Ribery olayının, Galatasaray'ın, Futbol Federasyonu'na sunduğu evraklar ve bunların içeriği çerçevesinde incelendiği ve futbolcunun, ''Sözleşmeye saygı prensibine'' bağlı davranmadığı sonucuna varıldığı ifade edildi. 
     Açıklama şöyle 
     ''Bu çerçevede Ribery'nin, menajerlerinin ve futbolcu ile feshi teşvik ettiği iddia edilen Marsilya Kulübü'nün Galatasaray'a yönelik ithamları, bu ithamlarının hukuksal düzenlemelerimize uygun olmayan sonuçlarına ilişkin açıklamaları ve nihai tavrı objektif verilerle izah edilmediği gibi, Türk futbolunun uluslararası imajına ve algılanmasına yönelik haksız bir girişimdir. 
     Frank Ribery'nin, Türkiye Futbol Federasyonu'nun yargısal yetkisine giren bir hususta, federasyona bildirimde dahi bulunmadan başlattığı hukuksal girişim, Türkiye Futbol Federasyonu'nun transfer ile ilgili talimatlarının ve düzenlemelerinin hilafına olduğu gibi, bu düzenlemelere bağlılığın bir nevi inkarı mahiyetindedir. FIFA kurallarına göre, Türkiye Futbol Federasyonu'nun söz konusu düzenlemeleri, bu olayda uygulanması gerekli asli normlar mahiyetindedir. Federasyon talimatlarının ve yargısal yetkisinin ihlali ve bir nevi inkarı mahiyetindeki bu durum, FIFA nezdinde de gündeme getirilecek ve vurgulanacaktır.'' 
     
     ALACAKLARIN TAHSİLİ 
     Türkiye Futbol Federasyonu'nun transfer ile ilgili düzenlemelerinin, FIFA normlarına bire bir uygun olduğu, hatta transfere ilişkin ulusal düzenlemelerin belirli bölümlerinin, bu alandaki uluslararası normların da ilerisinde olduğu dile getirilen açıklamada, ''Transfer sistemimizde, hiçbir futbolcunun söz konusu rüçhan hakkı güvencesi karşısında muaccel Peşin, hemen ödenmesi gereken alacaklarını tahsil edememesi söz konusu değildir. Galatasaray Kulübü'nün de nezdimizde her ay yayın haklarına ilişkin olarak milyon dolara varan hak edişi tahakkuk etmekte olup, tahakkuk eden bu alacaklar üzerinde de hiçbir kanuni kısıtlama mevcut değildir'' ifadelerine yer verildi. 
     Ribery'nin, sözleşmesinin fesih gerekçesi olarak iddia ettiği ''Kulübü tarafından kendisine ödenmeyen alacakları'' konusunun, futbolcunun sözleşmesini feshetmesinin asıl sebebi olamayacağını düşündürdüğü de kaydedilen Futbol Federasyonu açıklamasında, ''Sözleşmesi devam eden futbolcunun feshe teşvik edilmesi izlenimini veren bu olay karşısında, kulübümüzün yasal haklarının korunmasına yönelik her türlü hukuki mücadeleye, federasyon tarafından da destek verilecektir'' denildi. 
     
</TEXT>
</DOC>
