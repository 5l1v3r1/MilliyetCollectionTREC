<DOC>
<DOCNO> 385026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun09.html </URL>
<DATE> 2005/10/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şalom Mısır silah kaçakçılığını önlemek için elinden geleni yapmıyor 
</HEADLINE>
<TEXT>

     İsrail Dışişleri Bakanı Silvan Şalom, Mısır'ın, Gazze Şeridi'nden silah kaçakçılığını engellemek için elinden geleni yapmadığını söyledi. 
     Şalom, İsrail Radyosu'na yaptığı açıklamada, İsrail'in geçen ay bölgeden çekilmesinden sonra, tanksavar roketleri ve bazukaların Gazze Şeridi'ne geçirildiğini belirtti. 
     Silah kaçakçılığının sürdüğünü ifade eden Şalom, kendilerinin çekilmesinden sonra, sınırın güvenliğinden sorumlu olan Mısırlıların silah transferini durdurmada tam başarı sağlayamadığını, İsrail'in de bundan endişe duyduğunu ifade etti. 
     Şalom, ilk günlere göre durumun daha iyi olduğunu, ancak halen silah geçişi yapılabildiğini belirtti. 
     İsrail'in çekilmesinden sonraki birkaç gün binlerce Filistinli ve Mısırlı sınırdan kontrolsüz geçmiş, ancak neticede sınır muhafızları denetimi sağlamıştı. 
     Mısır ve İsrail, 750 Mısırlı muhafızın, sınıra konuşlandırılmasını öngören güvenlik anlaşmasına varmıştı. 
     
</TEXT>
</DOC>
