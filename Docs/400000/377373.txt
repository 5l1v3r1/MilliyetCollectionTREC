<DOC>
<DOCNO> 377373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur15.html </URL>
<DATE> 2005/09/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Serik'teki orman yangını tamamen kontrol altına alındı... 
</HEADLINE>
<TEXT>

     Antalya'nın Serik İlçesi bağlı Akbaş Köyü'nün Karaçaltı mevkisinde dün sabah çıkan orman yangını, sürdürülen yoğun çalışmalar sonucu tamamen kontrol altına alındı. 
     Antalya Orman Bölge Müdürlüğü yetkilileri AA muhabirine yaptıkları açıklamada, Karaçaltı mevkisinde dün sabah saat 09.00 sıralarında çıkan orman yangının, gece de 8 dozer, 100 arozöz ve 150 orman yangın söndürme işçisinin yanı sıra sabah yangın söndürme uçaklarıyla havadan yeniden başlayan müdahaleyle tamamen kontrol altına alındığını bildirdiler. Çalışmalara sivil savunma görevlileri, 200 jandarma komando ve 150 kadar vatandaş da katıldı. 
     Yetkililer, rüzgarın etkisiyle hızla yayılarak 24 saat devam eden yangının, 150 hektarı kızılçam, 50 hektarı aşkın örtü altı, makilik alanlar ve tarlalar birlikte 200 hektardan fazla orman alanında zarar meydana geldiğini açıkladılar. Yetkililer, yangın bölgesine yakın bölgelerdeki bazı ağıl ve samanlıkların da zarar gördüğünü belirttiler. 
     Yangında soğutma çalışmalarının başlamasıyla, Akbaş'ın Kelmen ve Karataşlar mahallelerinde boşaltılan 60 evde yaşayanlar da evlerine geri dönmeye başladılar. 
     
     TÜRKİYE'NİN DÖRDÜNCÜ BÜYÜK YANGINI 
     Orman Bölge Müdürlüğü yetkilileri, Akbaş Karaçaltı yangının, Muğla Yılanlı Orman İşletme sahasındaki 450 hektar, İzmir'in Bayındır İlçesi'nde 300 hektar, Balıkesir'in Kepsut İlçesi'nde yaklaşık 200 hektarlık ormanlık alanının kaybedilmesi sonucu çıkan yangınların ardından Türkiye'de bu yıl en çok alan kaybedilen dördüncü büyük yangın olduğunu bildirdiler. Yetkililer, Antalya'daki yangınlara bakıldığında ise Akbaş yangının, en büyük alanın zarar gördüğü yangın olduğunu vurguladılar. 
     
</TEXT>
</DOC>
