<DOC>
<DOCNO> 380889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy07.html </URL>
<DATE> 2005/09/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bakana mektup yazdı, 14 yönetici görevden alındı 
</HEADLINE>
<TEXT>

     ENİS YILDIRIM Ankara DHA 

      TÜRK Standartları Enstitüsü'nde TSE 22 Aralık 2004 tarihinde 14 üst düzey personelin görevden alınmasına, Green Park Otelleri Yönetim Kurulu Başkanı ve Akışık Ticaret ve Sanayi Ananim Şirketi'nin sahibi Adil Üstündağ’ın, 16 Temmuz 2003 tarihinde Sanayi ve Ticaret Bakanı Ali Coşkun’a gönderdiği mektubun neden olduğu iddia edildi. 
     Yurt dışından getirdiği ampullere TSE’den onay alamayan Adil Üstündağ, iddiaya göre 16 Temmuz 2003 tarihinde Sanayi ve Ticaret Bakanı Ali Coşkun’a Türk Standartları Enstitüsü'nün ithal ettiği ampullere gereksiz yere onay vermediğini belirten bir mektup yazdı. Bakan Ali Coşkun, konunun acil olarak takip edilmesini istemesine rağman, TSE yetkilileri ampullere onay vermedi. 
     Bir süre sonra da 14 TSE üst düzey yetkilisi hakkında yolsuzluk iddiaları üzerine soruşturma başlatıldı. Açılan soruşturma doğrultusunda 14 yönetici, TSE Personel Yönetmeliği'nin 133'ncü Maddesi gereği 3 ay görevden uzaklaştırıldı. Daha sonra 22 Aralık 2004 tarihinde başka bir yönetim kurulu kararıyla, aynı kişiler görevlerinden alınarak uzman ve müşavir kadrosuna atandı. 
     
     İDARE MAHKEMESİNE BAŞVURDULAR 
     Haksız yere görevden alındıklarını ileri sürerek Avukat. İlknur Uçar aracılığıyla Ankara Bölge İdare Mahkemesi'ne başvuran 14 TSE çalışanı hakkındaki ilk karar 2005 yılının Temmuz ayında çıktı. 
     Ankara Bölge İdare Mahkemesi, görevden alınan TSE Genel Sekreteri Asım Dinç, İthal Malları Belgelendirme Daire Başkanı Hüseyin Özdamar, Kontrol İzleme Daire Baskanlığı Muhasebe ve Mali İşler Daire Başkanı Adnan Çözeli, İdari İşler Daire Başkanı Arif Gani, Personel Müdürü Kenan Algın ve Genel Sekreter Yardımcısı Osman Katipoğlu hakkında yürütmeyi durdurma kararı verdi. Diğer çalışanlar için de davaların karar aşamasına geldiği ve aynı kararın önümüzdeki günlerde çıkacağı ileri sürüldü. 
     Öte yandan İstanbul ve Kocaeli ithalat temsilcileri Mustafa Aksoy ile Filiz Karabulut hakkında da yolsuzluk iddiasıyla savcılığa suç duyurusu yapıldığı belirtildi. 
     
     MEKTUPTAKİ İDDİALAR 
     Sanayi ve Ticaret Bakanı Ali Coşkun'a 16 Temmuz 2003 tarihinde mektup gönderen Green Park Oteller Yönetim Kurulu Başkanı ve Akışık Sanayi ve Ticaret Anonim Şirketi Yönetim Kurulu Başkanı Adil Üstündağ, AKP'nin kendi otelinde kurulduğunu ve TSE'nin kendisine haksız yere onay vermediğini belirtti. Mektubunda, fabrikasının kapanma aşamasına geldiğine değinen Üstündağ, referans olarak Abdülkadir Aksu, Mevlüt Aslanoğlu, Yıldırım Coşkun ve Atilla Şahin'i gösterdi. 
     Sanayi ve Ticaret Bakan Ali Coşkun’un dilekçenin üzerine acil’ yazdığı ve TSE başkanlığına sevk ettiği görülüyor. 
     
</TEXT>
</DOC>
