<DOC>
<DOCNO> 371680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo12.html </URL>
<DATE> 2005/08/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Raikkonnen Tüm hafta sonu çok hızlıydık... 
</HEADLINE>
<TEXT>

     Formula 1 Türkiye Grand Prix'sinde birinci olan McLaren Mercedes takımının Finli pilotu Kimi Raikkonnen, İstanbul Park Pisti'nde çok fazla zorluk çekmediğini söyledi. 
     Formula 1 Türkiye Grand Prix'sinde ilk 3 sırayı alan pilotlar, yarışın ardından düzenlenen basın toplantısında, mücadeleyi değerlendirdi. 
     İstanbul Park Pisti'nin gayet güzel olduğunu belirten Raikkonnen, ''Virajlarda zorluk çekmedim. Daha da zor olabilirdi. Hava da çok sıcak değildi, kolaydı benim için'' dedi. 
     İyi start aldığını söyleyemeyeceğini belirten Finli pilot, Renault pilotlarından Fisichella'yı geniş aldığı ilk virajda geçtiğini hatırlatarak, ''Bir fırsat buldum ve birinciliğe yerleştim. Yarışın bu noktasında agresif olmak ve kazanmak zorundaydım. Hızlıydım, otomobilimde yeterli yakıtım vardı. Ama hiçbir zaman bilemezsiniz, fırsatı yakalamak gerekir. Tüm hafta sonu çok hızlıydık. Hız konusunda iyi bir avantaj yakaladık'' diye konuştu. 
     
     ALONSO ''MONTOYA'NIN VİRAJI GENİŞ ALMASI SÜRPRİZ OLDU'' 
     Yarışı 2. sırada tamamlayan Renault pilotu Fernando Alonso, Montoya'yı geçeceğini sanmadığını, rakibinin son bölümde virajı geniş almasının kendisi için iyi bir sürpriz olduğunu kaydetti. 
     İstanbul Park Pisti'ni çok sevdiğini anlatan Alonso, ''Montoya'yı geçebileceğimi sanmıyordum. Arabasında hasar oldu. Geniş aldığı virajda onu geçebildim. Bu sonuçta iyi bir sürpriz oldu benim için'' dedi. 
     McLaren Mercedes takımından daha yavaş bir performans sergilediklerini kaydeden İspanyol pilot, bunun kendileri için bir düş kırıklığı olduğunu vurgulayarak, ''Birazcık düş kırıklığı oldu. McLaren Mercedes takımıyla mücadele edemedik, onlardan daha yavaştık'' dedi. 
     Pisti de değerlendiren Alonso, ''Bence güzeldi. Birazcık zorluyor tabii ki. Biraz daha konsantre olmak zorundayız virajlarda. Çok heyecanlı bir yarış oldu'' diye konuştu. 
     McLaren Mercedes'in 3. olan bir diğer pilotu Juan Pablo Montoya ise, Jordan pilotu Monteiro'nun yarışın son bölümünde kendisine çarpmasının düş kırıklığı yarattığını, ancak takım olarak İstanbul'da önemli puanlar aldıklarını söyledi. 
     
</TEXT>
</DOC>
