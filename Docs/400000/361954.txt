<DOC>
<DOCNO> 361954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/magazin/amag.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'İntihar bombacıları' festivale giremedi 
</HEADLINE>
<TEXT>


2 Filistinli intihar bombacısını anlatan 'Paradise Now' adlı film, İngiltere'deki Cambridge Film Festivali'nden çıkarıldı 

LONDRA Milliyet 

2 intihar bombacısının hik yesini anlatan 'Paradise Now' adlı film, İngiltere'nin önemli film festivallerinden biri olan Cambridge Film Festivali programından çıkarıldı. 
Londra'da 54 kişinin ölümüne neden olan bombalı saldırıların hemen sonrasına rastlayan festivalin organizatörleri, "İptal olmasaydı, orijinal programa göre film, dün ve bugün akşam gösterime girecekti" açıklamasını yaptı. 

Hassasiyet nedeniyle... 
Festival organizasyonu sözcüsü, filmin, bazı hassasiyetler uyandırabileceği kuşkusuyla gösterimden çekildiğini belirterek, filmin programdan çıkarılması kararını üzüntüyle karşıladıklarını kaydetti. Sözcü, filmin gösterimden çıkarılması kararını polis ve yerel yöneticilerle görüşerek aldıklarını da ifade etti. 

Paralar iade 
Hany Ebu Assad tarafından yönetilen Paradise Now, 2 Filistinlinin intihar bombacısı olarak yetiştirilmelerini konu alıyor. Berlin Film Festivali'nde de 25 bin euroluk 'En İyi Avrupa Filmi Mavi Melek Ödülü'nü alan 2005 yapımı film, Türkiye'de de gösterime girecek. 
Festival organizatörleri, film için önceden bilet alanların paralarının geri verilebileceğini ya da filmin yerine konulan bir başka filmi izleme şansının kendilerine tanınacağını açıkladı. 




</TEXT>
</DOC>
