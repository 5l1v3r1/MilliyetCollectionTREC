<DOC>
<DOCNO> 371570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko11.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Martı, yatırımlarına hız verdi 
</HEADLINE>
<TEXT>


Martı Oteller Grubu Yönetim Kurulu Başkanı Halit Narin, grubun beş yıldızlı, butik ve dağ otelleriyle büyümeyi hedeflediğini söyledi. Narin, yakında yabancı bir grupla ortaklık yapabileceklerinin sinyallerini verdi 

DİLEK TAŞ 

Martı Otelleri Yönetim Kurulu Başkanı Halit Narin, grubun bundan sonraki yıllarda hem beş yıldızlı hem de butik otellerle büyüme hedefi içinde olduğunu açıkladı. Sarıgerme'de beş yıldızlı bir otel yatırımına başladıklarını söyleyen Narin, şimdiye kadar hep tatil köyü yatırımı yapan grubun bundan sonra butik otel yapma hedefi içinde olduğunu da kaydetti. "Türkiye'de bugün bir koyup on alma dönemidir" diyen Narin, yakın bir zamanda yabancı bir grupla ortaklık yapabileceklerinin de sinyallerini verdi. Türkiye'deki turizm tesislerinin gerçek değerinin artık anlaşıldığını kaydeden Narin, biri Alman diğeri İngiliz iki grupla görüşme aşamasında olduklarını açıkladı. Sarıgerme'de 2007 yılında tamamlanacak yatırımında 'doldur-boşalt' tarzında sıradan bir beş yıldızlı otel hedeflemediklerini kaydeden Narin, otelin 2 bin yatak kapasitesine sahip olacağını açıkladı. Narin, Marmaris Orhaniye'de sağlık ve güzellik turizminde uzmanlaşmış bir butik otel de yapacaklarını söyledi. 

'Bürokrasiyle uğraşıyoruz' 
Türk turizminin yeniden masaya yatırılması gerektiğini kaydeden Narin, "Bunun için tatilin ne olduğunu bilen insanlarla yola çıkmak lazım" şeklinde konuştu. "Dünya turizmcileri mutfak derdinde. Onlar sebzenin en iyisini nereden alalım, nasıl daha iyi servis verelim diye düşünürken, biz bürokrasiyle uğraşıyoruz" diyen Narin Türkiye'de otellerin ucuza satılmadığını da söyledi. Türkiye'nin İspanya, Fransa gibi ülkelerle rekabet edebilmesi için yüksek fiyat politikasını benimsemesinin doğru olmayacağını söyleyen Narin, "Fiyatlar olması gerektiği düzeyde. Hatta şimdi biraz daha artıyor. Bu da iyi bir gelişme' dedi. 
Türkiye'nin zengin turisti çekmek için en önemli problemlerinin başında ulaşım sorununun geldiğini kaydeden Narin, "Havaalanlarımız h l yetersiz. Üç tarafı denizle çevrili bir ülkede yaşıyoruz ama İstanbul'dan Fethiye'ye denizyoluyla gidemiyoruz. Otogarların hali ise çok kötü" şeklinde konuştu. Akdeniz'de 1 milyona yakın yat olduğunu söyleyen Narin, Türkiye'nin 15 bin yat kapasitesiyle diğer ülkelerle rekabet edemeyeceğini görmesi gerektiğini ifade etti. Narin, hava ulaşımında ise Sabiha Gökçen ve Çorlu gibi havaalanlarının kullanılmamasının çok büyük bir eksiklik olduğunu söyledi. 


</TEXT>
</DOC>
