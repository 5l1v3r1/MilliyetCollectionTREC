<DOC>
<DOCNO> 368525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/axspo01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa sallandı 
</HEADLINE>
<TEXT>


Beşiktaş'ın Kleberson'u renklerine katması Sambacı'nın peşinde olan İspanyollar'ı şaşkına çevirdi. Gazeteler, 10 milyon dolarlık yıldızı 3 milyon dolara bitiren Beşiktaş'ı ayakta alkışlıyor 

MEHMET ÇİFTÇİ İSPANYA 


Brezilyalı yıldız Kleberson'u renklerine katan Beşiktaş, tüm Avrupa'nın dikkatini üzerine çekerken, İspanyol gazetelerinden övgüler aldı. 
İspanyol kulüplerinin transfer listesinde olan Kleberson'un, Beşiktaş'ı tercih etmesi, gazetelere "Şok" başlıklarıyla yansıdı. Haberlerde, Beşiktaş'ın transfer operasyonunun tüm kulüplere örnek olması gerektiği belirtildi. 
Diarioas Gazetesi, Beşiktaş'ın Manchester United'a 10 milyon dolara mal olan Kleberson'u 3 milyon dolara transfer ederek büyük iş başardığını vurguladı. Gazetenin haberinde, "Alkışlar Beşiktaş'a. Brezilya'nın en önemli orta saha oyuncularından birini transfer ettiler. Büyük iş başardılar" yorumu yapıldı. 
Marca Gazetesi, Kleberson transferiyle ilgili olarak İspanyol kulüplerinin sadece laf ürettiğine dikkat çekerek, "Ne Osasuna, ne Espanyol, ne de Celta... Kleberson, Beşiktaş'ı seçti. İspanyol takımları sadece laf üretti, Beşiktaş ise transfer. Kleberson bu sene Türkiye'ye damgasını vuracak. Onu izlemeye devam edin" ifadelerini kullandı. 
Beşiktaş'ın Kleberson'u omuzlarda taşıdığına dikkat çeken Sport Gazetesi, Manchester United Kulübü'nün Sambacı'nın değerini bilemediğini belirtti. 
El Mundo Deportivo Gazetesi'nde ise Kleberson transferiyle ilgili olarak şu görüşler yer aldı "Celta 'Aldık', Espanyol 'Geliyor', Osasuna ise 'Bitirdik' dedi. Avrupa'nın en önde gelen orta saha yıldızlarından Kleberson gözümüzün önünde Beşiktaş'a gitti." 

'Kolay olmayacak' 

Beşiktaş Teknik Direktörü Rıza Çalımbay, Liechtenstein yolculuğu öncesinde rakipleri Vaduz değerlendirdi. 
Tecrübeli teknik adam, Vaduz'un forvet hattının çok tehlikeli olduğunu ifade ederek, "Rakibimizin üç tane maç kasetini izledim. Süratli futbolu seviyorlar. Takımın ismi önemli değil. Önemli olan tehlikeli olmaları. Kolay olmayacağını biliyoruz. Dikkatli ve temkinli oynayacağız" dedi. 
Rıza Çalımbay, deplasmanda oynayacakları ilk 90 dakikanın önemli olduğunu hatırlattı ve tur için avantajlı bir skor hedeflediklerini sözlerine ekledi. Çalımbay, sahaya süreceği on biri ise maçtan önceki son çalışmada belirleyeceğini vurguladı. 

Ailton için kararsız 

Beşiktaş, UEFA Kupası'nda Vaduz ile oynayacağı ilk maç için dün Liechtenstein'a gitti. Sabah saatlerinde İsviçre'ye uçan kafile daha sonra karayoluyla Liechtenstein'a geçti. 
Teknik Direktör Rıza Çalımbay, yeni transfer Ailton'u da kadroya dahil etti. Ancak Çalımbay, henüz hazır olmayan golcü oyuncuya forma verip vermemek de kararsız. 
Siyah - Beyazlılar, maçın oynanacağı Rheinpark Stadı'nda izin verilmediği için günün tek antrenmanını İsviçre'nin Bad Ragaz kasabasında yapmak zorunda kaldı. Yaklaşık 1.5 saat süren idmanda hafif sakatlığı bulunan Youla düz koşu yaptı. Gineli yıldızın yarın forma giyebileceği bildirildi. Gökhan Zan ise sakatlık sonrası ilk kez çift kaleye çıktı. Çalışma boyunca futbolcuların oldukça neşeli olduğu gözlendi. 

Şifo erdi muradına 

Beşiktaş'ın eski yıldızı, A Milli Takım'ın antrenörlerinden Mehmet Özdilek Şifo , dün akşam Çırağan Sarayı'ndaki düğünle hayatını İnci Özdilek Alkım ile birleştirdi. Beşiktaş Belediye Başkanı İsmail Ünal'ın kıydığı nikahta, gelin ve damadın şahitliğini, Milli Takımlar Başdanışmanı ve Teknik Direktörü Fatih Terim ve Onursal Başkan Süleyman Seba yaptı. DYP Genel Başkanı Mehmet Ağar, GSGM Vekili Mehmet Atalay ve Vali Muammer Güler ile Özdilek'in eski takım arkadaşları da geceye katıldı. 


</TEXT>
</DOC>
