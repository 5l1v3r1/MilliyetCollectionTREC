<DOC>
<DOCNO> 383291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun07.html </URL>
<DATE> 2005/10/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Longwang tayfunu yönünü değiştirdi 
</HEADLINE>
<TEXT>

     Tayvan'ı vuran ''Longwang'' Ejderha Kral tayfunu 34 kişinin yaralanmasına neden oldu. 
     Tayvan'ı dün etkileyen, saatte 227 kilometre hızla esen tayfun nedeniyle hava ve demiryolu ulaşımında aksamalar meydana geldi. 
     Tayvan Ulusal İtfaiye İdaresi yetkilileri, kırılan camların insanların yaralanmasına yol açtığını, doğudaki Hualien kentinde 4 evin ve bir üniversite yurdunun çatısının uçtuğunu ve 500 bin evin elektrik kesintisinden etkilendiğini söylediler. 
     Güney Amerika ziyaretinden dönen Devlet Başkanı Chen Shui-bian'ı taşıyan uçağın, tayfun nedeniyle Endonezya'nın Bali adasına inmek zorunda kaldığı belirtildi. 
     Çin devlet televizyonu CCTV de Tayvan'ı vurduktan sonra yönünü Çin'e çeviren tayfunun, Çin'in doğusundaki Fujian eyaletinde etkili olmasının beklendiğini duyurdu. 
     Bu eyalette iskelelere yanaşmış teknelerdeki 200 binden fazla kişi tahliye edilirken, tayfunun bugün ve yarın Fujian ve güneydeki Guandong eyaletinde yağışlara yol açacağı belirtildi. 
     Fujian'ın Xiamen kenti ve civar adalardaki düzenli feribot seferlerinin iptal edildiği, Fujian eyaletinde balıkçı teknelerinin limana dönmesi çağrısı yapıldığı kaydedildi. 
     2001 yılında Tayvan'da Toraji tayfunu 200, Nari tayfunu da 100 can almıştı. 
     
</TEXT>
</DOC>
