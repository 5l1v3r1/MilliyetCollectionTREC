<DOC>
<DOCNO> 361357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko16.html </URL>
<DATE> 2005/07/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dünya Bankası'na göre Türkiye'ye hakkettiği oranda sermaye girecek 
</HEADLINE>
<TEXT>

     Mustafa Seven AA 

Dünya Bankası'na göre, AB sürecinde Türkiye'ye ''hak ettiği oranda'' yabancı sermaye girişi olacak. 
     Bu çerçevede Türkiye'ye, yıllık ortalama 5 milyar doların üstünde doğrudan yabancı sermaye girişi bekleniyor. 
     Dünya Bankası adına bir çalışma yürüten Uluslararası Finans Kurumu'na IFC göre Türkiye, ''Yükselen Piyasa'' ve AB'ye aday ülke olmasına karşın, aynı kategorideki ülkelere kıyasla çok yetersiz oranda Doğrudan Yabancı Sermayeye sahip bulunuyor. 
     A.A muhabirinin IFC'den derlediği bilgiye göre Türkiye, AB'ye katılma yolundaki diğer ülkeler olan Hırvatistan, Romanya ve Bulgaristan kadar doğrudan yabancı sermaye çekemiyor. 
     Gayri Safi Yurtiçi Hasıla GSYİH temelinde, Hırvatistan'ın, GSYİH'sinin yüzde 50'si kadar, Romanya'nın yüzde 23'ü kadar, Bulgaristan'ın yüzde 29'u kadar doğrudan yabancı sermaye çekmesine karşılık, Türkiye'nin sadece yüzde 7.6'sı oranında bir doğrudan yabancı sermaye çekebildiği vurgulandı. 
     Makro ekonomik ve siyasi istikrara paralel, yabancı doğrudan yatırımlarda bir artış olduğu ve geçen yılki doğrudan yabancı sermaye girişinin 2.8 milyar dolara çıktığı ifade edildi. 
     
     YILLIK 5 MİLYAR DOLARIN ÜSTÜNDE SERMAYE GİRİŞİ... 
     IFC'nin tespitlerine göre, bu yıl da dahil olmak üzere, önümüzdeki birkaç yıl içinde Türkiye'ye yıllık ortalama 5 milyar doların üstünde doğrudan yabancı sermaye girişi beklenirken, bu rakamın AB ile müzakereler çerçevesinde, her yıl düzenli olarak artış göstereceği ifade ediliyor. 
     
     YABANCI SERMAYENİN TEKNOLOJİK YENİLİK KULLANMA ORANI... 
     Öte yandan Dünya Bankası çerçevesinde faaliyet gösteren Yabancı Yatırım Danışma Servisi'ne FIAS göre, Türkiye'deki yabancı sermayenin, yatırımlarında teknolojik yenilik kullanma oranı yüzde 34.24 düzeyinde bulunuyor. 
     Yabancı sermayenin, yatırımlarında teknolojik yenilik getirme ya da yeni bir teknoloji sunma açısından Türkiye, aynı düzeydeki ülkelere oranla daha düşük bir paya sahip. 
     Bu oran Romanya'da yüzde 81.57, Rusya'da yüzde 73.35, Hırvatistan'da yüzde 80.54, Polonya'da yüzde 69.60, Slovak Cumhuriyeti'nde yüzde 82.94, Slovenya'da yüzde 56.38 düzeyinde. 
     FIAS'a göre Türkiye dahil, gelişmekte olan ülkelerde yabancı sermaye, yatırımlarında yüksek teknoloji kullanımı oranını arttırmaya devam edecek. 
     
     TÜRKİYE'DEKİ YABANCI SERMAYE KENDİ KAYNAKLARINI KULLANIYOR... 
     FIAS'in bir başka tespitine göre Türkiye'deki yabancı sermaye, yeni veya ilave yatırımlarında, ağırlıklı olarak kendi iç kaynaklarını kullanıyor. Türkiye'deki yabancı sermayenin, yeni ve ilave yatırımlarda kendi iç mali kaynaklarını kullanma oranı yüzde 82.46 düzeyinde iken, bu oran Rusya'da yüzde 77.08, Polonya 66.73, Çek Cumhuriyeti'nde yüzde 54.29, Romanya'da 75.10, Slovenya 72.05 düzeyinde bulunuyor. 
     
</TEXT>
</DOC>
