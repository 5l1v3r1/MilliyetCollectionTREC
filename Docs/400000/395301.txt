<DOC>
<DOCNO> 395301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/eko10.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
300 bin dolara satılık 'tabut' fabrikası 
</HEADLINE>
<TEXT>


İki yıldır tabut üreten Altay Ahşap'ın sahibi Altınay, İzmir'deki fabrikasını 300 bin dolara satışa çıkardı 

PINAR ÇELİK 

Altın Yatak firmasının ortaklarından Nejat Altınay, İzmir Kemalpaşa'da kurulu tabut fabrikasını satışa çıkardı. Altınay, "Şu anda 50 kişinin çalıştığı fabrikada ayda 200 adet tabut üretimi yapıyoruz. 250 - 300 bin dolar verene fabrikayı bırakırım, ceketimi alıp çıkarım" dedi. 
İki yıl önce Altay Ahşap adıyla kurduğu şirkette tabut üretip Amerika ve Avrupa'ya ihracata başlayan Altınay, Hristiyan, Musevi ve Müslümanlar için tabut ürettiğini, özellikle Amerika'nın Ohaio eyaletinde pazarlama teşkilatı oluşturduğunu belirtti. 
Amerika'daki rekabete daha fazla dayanamayınca üretimi durdurma kararı aldığını anlatan Altınay, "Hem sermaye yetersizliği hem de iki ortak arasındaki uyuşmazlık nedeniyle fabrikayı satma kararı aldım. Aslında ürünlerimizi çok beğeniyorlardı ama güçlü rekabeti kırmaya sermayemiz yetmedi" dedi. 

Dantelli tabut satmadı 
Ahşap tabut fiyatının bin 500 dolar ila 90 bin dolar arasında olduğuna dikkat çeken Altınay, üretimi yaparken Türk kültürüne özgü motifleri kullanmak istediklerini ama yurtdışında bu farklılığın kabul görmediğini vurgulayan söyledi. Altınay, "İç döşemede dantellerimiz ve fistolarımızı, o motifleri kullanmak istedik ama onlar alıştıkları sade temayı tercih ettiler" dedi. 


</TEXT>
</DOC>
