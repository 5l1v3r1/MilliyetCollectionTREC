<DOC>
<DOCNO> 391828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas17.html </URL>
<DATE> 2005/11/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prens Charles ve Camilla'nın ABD gezisi yarım milyon dolar 
</HEADLINE>
<TEXT>

     İngiltere Veliaht Prensi Charles ve eşi Camilla'nın dün başlayan şatafatlı ABD ziyaretinin İngiliz vergi mükelleflerine yarım milyon dolara mal olacağı bildirildi. 
     İngiliz basınında yer alan haberlere göre, Camilla 50 kıyafetten oluşan bir gardrop, 20 hizmetçi ve makyöz uzmanlarıyla seyahate çıkarken, Charles da sayısız takım elbise, kravat ve smokin götürdü. Çiftin ABD gezisine yaklaşık 50 kişilik de bir İngiliz gazeteci ordusu eşlik ediyor. 
     İngiliz gazeteleri, ancak 58 yaşındaki Camilla'nın ABD'de pek de hoş karşılanmayacağını ve bir grup protestocunun Charles'ın yeni eşi aleyhinde gösteri yapmayı planladığını yazdı. 
     1997'de trafik kazasında ölen Prenses Diana hayranlarının kurduğu Camilla karşıtı dernek ''Diana Circle'' üyeleri, bugün Washington'da gösteri yaparak, ''ABD'nin Diana'yı unutmadığı'' mesajını verecek. 
     Kraliyet çifti, bugün ABD Başkanı George Bush ve eşinin onurlarına Beyaz Saray'da vereceği öğle yemeğine, ardından da aralarında Steven Spielberg gibi ünlü isimlerin katılacağı resmi akşam yemeğine katılacak. 
     İngiliz gazeteleri, İngiltere Veliaht Prensi Charles'ın, ABD ziyareti sırasında ABD Başkanı George Bush ve Amerikalıları İslam dininin faziletleri konusunda ikna etmeye çalışacağını da yazmıştı. 
     Sunday Telegraph gazetesinin haberine göre, 11 Eylül olaylarından sonra ABD'nin İslam dinine karşı hoşgörüsüz olduğunu düşünen Galler Prensi Charles, Bush ve diğer Amerikalıları İslam'ın faziletlerine ikna etmeye çaba gösterecek. 
     Charles, İslam diniyle ilgili düşüncelerini Bush dahil Amerikalılarla paylaşacak ve başkent Washington'daki Georgetown Üniversitesi'nde dinlerle ilgili konferansa katılacak. 
     
</TEXT>
</DOC>
