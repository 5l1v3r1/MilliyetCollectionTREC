<DOC>
<DOCNO> 375997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun06.html </URL>
<DATE> 2005/09/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
New Orleans polisi İş yok, ev yok, kentten gidin 
</HEADLINE>
<TEXT>

     ABD’nin güneyini vuran kasırgadan en çok etkilenen New Orleans’ın polisi, her şeyin yerle bir olduğu kentte kimse kalmaması gerektiğini bildirdi. 
     Emniyet Müdür Yardımcısı Warren Rile, kenti terk etmek isteyenlere öncelik tanıyacaklarını belirterek, "Burda kalmanın hiçbir anlamı yok. İş yok, gidecek ev yok, otel yok, kent Katrina kasırgası yüzünden tamamen tahrip oldu. Burda yapacak hiçbir şey yok" dedi. 
     New Orleans’a dönmek isteyenlere izin vermeyeceklerini belirten polis şefi, eğer gerekirse insanları kentten zorla göndermek için gerekli talimatın olduğunu kaydetti. 
     Yetkililer, kentte hala 10 bin kişinin bulunduğunu tahmin ediyorlar. 
     Bir yetkilinin kent sakinlerinin evlerinin durumunu kontrol etmek üzere dönmelerine izin verileceğini açıklamasının üzerine New Orleans’a dönmek isteyen halk, kentin girişindeki otoyolda 40 km uzunluğunda bir kuyruk oluşturmuştu. 
     New Orleans’a gelenleri, eyalet makamları, kurtarma çalışmalarını engelleyecekleri gerekçesiyle geri çevirmeye çalışıyor. 
     
     5 BİN CESETLİK MORG 

     Bu arada, Louisiana yetkilileri, eyaletin idari başkenti Baton Rouge’da 5 binden fazla ceset kapasiteli bir morg kurdular. 
     Morg, Baton Rouge’a 25 km uzaklıktaki Saint Gabriel isimli köyde bir hangarda kuruldu. 
     
     BUSH’DAN HALKINA VE ALMANLARA TEŞEKKÜR 

     ABD Başkanı George W. Bush da Baton Rouge’da bir kilisede yaptığı açıklamada, Amerikan halkına dayanışmalarından ötürü teşekkür etti. 
     "Bu ülkenin tepkisi inanılmaz" diyen Bush, evinden olan bir kişiye yardım eden her ailenin her bireyine tek tek teşekkür ettiğini söyledi. 
     Başkan Bush ayrıca, Almanya’nın Katrina kurbanları için yaptığı yardımdan dolayı Almanya Başbakanı Gerhard Schröder’e bir teşekkür mektubu gönderdi. 
     
     MARİA KASIRGASI 

     Öte yandan, Atlas Okyanusu üzerinde Maria adlı yeni bir kasırga yoğunlaşmaya devam ediyor. 
     Amerikalı meteoroloji yetkilileri, merkezi Bermuda adalarının 765 km doğusu olan kasırganın kuzeye ilerlediği, ancak şu anda hiçbir yeri tehdit etmediğini belirttiler. 
     
</TEXT>
</DOC>
