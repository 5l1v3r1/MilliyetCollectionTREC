<DOC>
<DOCNO> 352484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun05.html </URL>
<DATE> 2005/06/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kürt asıllı Albay, WP'ye yanıt verdi Tutuklananların çoğunluğu Arap 
</HEADLINE>
<TEXT>

     Can HASASU KERKÜK Irak , DHA 
     

      KERKÜK Polis Teşkilatı'nın Kürt asıllı subaylarından biri olan Albay Serhat Kadir Muhammet, Kürt polis ve askerlerinin Irak'ın devrik lideri Saddam Hüseyin sonrası dönemde güvenliğin yeniden sağlanması için çok çalıştığını öne sürerek, bunun göz ardı edilmemesi gerektiğini söyledi. 
     Albay Serhat Kadir Muhammet, The Washington Post gazetesinde yer alan Kerkük'te yüzlerce Türkmen ve Arap, Kürtler tarafından tutuklandı’ iddialarını DHA muhabirine değerlendirdi. Muhammet, tutukluların büyük bir çoğunluğunun Arap olduğunu ve bunun doğal karşılanması gerektiğini ileri sürdü. Muhammet, eski Baas rejiminin Arap milliyetçiliği üzerine inşa edildiğini ve üyelerinin de büyük bir kısmının Arap olduğunu belirterek, Maalasef yakaladığımız teröristlerin büyük çoğunluğu Arap. Tabi ki Kürtler ve Türkmenler de var ama çoğunluk Arap.'' diye konuştu. Muhammet ayrıca yapılan işlemlerden ABD güçlerinin ve istihbaratının haberdar olduğunu öne sürdü. 
     
     KERKÜKLÜ TUTUKLULAR 
     Muhammet, Süleymaniye ve Erbil'de bulunan Kerküklü tutuklular için, Bu tutuklular ya söz konusu kentlere geldikleri zaman tutuklanmıştır, ya da yapılan sorgulamalar sırasında isimleri geçmiştir ve Kerkük'te yakalanıp sorgulamalarının sürdürülmesi için götürülmüşlerdir.'' diye konuştu. 
     
     AYRINTILI AÇIKLAMA HAFTAYA 
     Albay Muhammet, konu ile ilgili bir soruşturma başlatıldığını ve ilgili komisyonun çalışmalarını önümüzdeki hafta içerisinde tamamlayacağını belirterek, ayrıntılı açıklamanın o zaman yapılacağını söyledi. 
     Geçtiğimiz haftalarda Irak Bakanlar Kurulu, çıkardığı bir kararla Kürt bölgesinden Kerkük'e tayin edilen polis memur ve subaylarının eski görev bölgelerine dönmesini istediğinde Albay Muhammet karara tepki göstererek basına demeçler vermişti. Muhammet, Kürt polis ve askerlerinin Saddam rejimi düştükten sonra Kerkük'ün güvenliği için şehit ve yaralı verdiğini söyleyerek, bunun göz ardı edilmemesi gerektiğini söyledi. 
     
     İDDİALARI ABD DOĞRULAMADI 
     Arap Aşiretler Birliği AAB ve Birleşik Arap Cephesi BAC düzenledikleri basın toplantılarıyla, Kerküklü Arapların Kürt güvenlik elemanları tarafından kaçırılıp Erbil, Süleymaniye gibi kentlere götürüldüklerini duyurmuş, ancak bu iddialar ABD'li yetkililerce doğrulanmamıştı. 
     
</TEXT>
</DOC>
