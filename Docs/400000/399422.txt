<DOC>
<DOCNO> 399422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur43.html </URL>
<DATE> 2005/11/30/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Bakan Yıldırım, internet yorumları yüzünden eşine bilgisayar alıyor... 
</HEADLINE>
<TEXT>

     Ulaştırma Bakanı Binali Yıldırım, Türkiye'de alfabe okur yazarlığının yüzde 90'ları geçtiğini, ancak bilgisayar okur yazarlığında cahil olunduğunu belirterek, bundan sonraki hedeflerinin bilgisayar okur yazar oranını artırmak olduğunu bildirdi. 
     Bakan Yıldırım, İstanbul Bilgi Üniversitesi Bilişim Teknolojisi Hukuku Uygulama ve Araştırma Merkezi tarafından düzenlenen ''E-Devlet Sohbetleri'' toplantısına katıldı. 
     Yıldırım, üniversite öğrencilerine hitaben yaptığı konuşmaya, programa gecikmesinden dolayı özür dileyerek başladı. 
     1990'lı yılların başında bilişim teknolojisinin günlük yaşamın bir parçası olduğunun görüldüğünü ifade eden Yıldırım, Türkiye'nin her şeyde olduğu gibi bu konuda da bazı çalışmaları yapmakta geç kaldığını söyledi. 
     E-devlet uygulamalarında zamanın çok önemli olduğuna işaret eden Yıldırım, e-devlet uygulamalarında yarışın gerisinde kalınmaması için elden ne geliyorsa yapılması gerektiğini kaydetti. 
     Bakan Yıldırım, bilişim teknolojilerinin önemini vurgulayarak şöyle konuştu 
     ''Ömrümüz devam ettikçe bu iş bizim yaşamımızın parçası olmaya devam edecek. Kendimizi buna alıştırmamız lazım. Benim hanımın hiç bu işlerle alakası yok. Bilgisayara da 3 metreden fazla yaklaşmazdı. Şimdi, 1-2 gün önce hakkında bir yazı çıktı. Dün akşam diyor ki Yarın bana bilgisayarı öğreteceksin. Bakalım internette kimler görüş belirtmiş .'' 
     
     KAĞIT İŞİ KALKIYOR 
     Bakan Binali Yıldırım, Türkiye'de bilgisayar okur yazarlığına ilişkin olarak da ''Türkiye'de Allah'a şükür alfabe okur yazarlığımız yüzde 90'ları geçti. Ama bilgisayar okur yazarlığında cahiliz, yüzde 10'lardıyız. Bundan sonraki hedefimiz, bilgisayar okur yazar oranını artırmak'' dedi. 
     Kendilerine düşen görevin buna ilişkin altyapıyı hazırlamak olduğunu ifade eden Yıldırım, bu konuda yapılan çalışmalar hakkında bilgi verdi. 
     AR-GE'ye geçen yıl 450 trilyon lira ayrıldığını, bu yıl bu rakamın 700 trilyon liraya çıkartıldığını anımsatan Yıldırım, ''Amacımız AB'ye katılım sürecinde AR-GE bütçesinin payını 1.6'ya yükseltmek'' dedi. 
     Konuşmasında e-dönüşümü yapmadan önce e-zihniyet dönüşümünü gerçekleştirmek gerektiğine işaret eden Yıldırım, bu sayede kağıt işlemlerinin azalacağını kaydetti. 
     Yıldırım, ''Kağıt işi kalkıyor. Kağıt kalktı mı devlet memuru birden bire sudan çıkmış balığa döner. İmza, yok kağıt yok...'' diye konuştu. 
     e-dönüşüm ile birlikte şeffaflık olacağını, hesap verilebilirlik, katılım ve hizmet kalitesinin artacağını vurgulayan Yıldırım, ''Seçimler bile böyle yapılacak. Çok uzak değil. Nüfus sayımları, reformlar bile böyle yapılacak. Bunların hiçbiri hayal değil'' dedi. 
     Bakan Yıldırım, e-dönüşüm icra kurulu, e-dönüşüm portalı, Türkiye Bilgi toplumu stratejisi ve yasal düzenlemeler yapıldıktan sonra bu işin bir de yönetim ayağı olacağını kaydederek, ''Bunun birisi tarafından yönetilmesi lazım. Bunu memur yönetmemeli. Bunu profesyonel bir beyin yönetmeli. Bu işten anlayan, personel yönetmeliğine tabi olmayan biri yönetmeli. Arkadaşlarla bunun altyapısını hazırlıyoruz'' dedi. 
     Yıldırım, teknolojinin geliştiğini, buna karşılık bir takım hukuki boşluklar bulunduğunu anlatarak, Adalet Bakanlığı'nın siber suçlarla ilgili bir kanun tasarısı hazırladığını bildirdi. 
     Daha sonra öğrencilerin sorularını yanıtlayan Yıldırım, bir öğrencinin ''Bilişim ve bilgi toplumu bakanlığı kurulmalı mıdır '' şeklindeki sorusu üzerine, ''Gelişmeler öyle gösteriyor ki böyle bir bakanlığa ihtiyaç var. Onu da yapacağız'' yanıtını verdi. 
     
</TEXT>
</DOC>
