<DOC>
<DOCNO> 355940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo32.html </URL>
<DATE> 2005/06/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
MHK Başkanı Ersun Yanal gibi, Fatih Terim'de başarılı olacaktır... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, Milli Takımlar Baş Danışmanlığı'na getirilen Fatih Terim'in, ay yıldızlı takıma azami faydayı sağlayacağına inandıklarını söyledi. 
     FIFA kokartlı hakem Bülent Demirlek'in düğünü nedeniyle İzmir'e gelen Özerten, basın mensuplarıyla sohbet toplantısı düzenledi. 
     Milli takımdaki teknik direktör değişikliği konusuna değinen Özerten, Ersun Yanal'ın Türk futbolunun yetiştirdiği en iyi teknik direktörlerden biri olduğunu ve Türk futboluna hizmeti uzun yıllar sürdüreceğine inandığını belirtti. Fatih Terim'in de başarılı olacağına inandığını söyleyen Özerten, ''Hepimizin tanıdığı, bildiği Fatih Terim'in, milli takımımıza azami faydayı sağlayacağına milletçe inanıyoruz'' dedi. 
     2004-2005 futbol sezonun son bölümünde kendilerine görev verildiğini belirten Özerten, ''2004-2005 sezonu hakemlerimiz açısından oldukça olumlu geçmiştir. Geçmiş sezonlarla kıyaslandığında, herkes aradaki farkın farkındadır. Bizim görevimiz, bu iyileşmeleri daha üst düzeye çıkarmaktır'' dedi. 
     Türk hakemliğinin dünya hakemliğinin gerisinde olduğuna inanmadıklarını kaydeden Özerten, ''Türk hakemliğinin daha da ileriye gideceği konusunda hiçbir endişemiz yok. Hakemlerimizin bazı eksiklikleri giderildiğinde top klasta, first klasta bulunabileceklerine inancımız tamdır'' diye konuştu. 
     
     YABANCI DİL EKSİKLERİ 

     Özerten, hakemlerin yabancı dil konusunda eksikleri bulunduğunu ve bu konuda gayret göstereceklerini ifade etti. 
     MHK olarak, kişilikli ve kendi yorumlarını sahaya yansıtabilen bir hakem camiası oluşturmanın peşinde olduklarını dile getiren Özerten, sezon öncesinde Bolu Abant'ta hakemler için bir seminer düzenleyeceklerini kaydetti. Özerten, ''Genelde hep hakemler dinliyor, gelenler konuşuyordu. Burada herkes hakemlerimizi de dinleme fırsatı bulacak'' dedi. 
     
     HAKEM HATALARI 

     Hakem hataları konusundaki eleştirilere de değinen Özerten, ''Bizdeki hakem hatalarının çoğunun nedeni baskıdır. Baskı, sahadaki futbolculardan, teknik direktörlerden ve seyircilerden gelmektedir. Biz bunların üstesinden geleceğimizi ümit ediyoruz'' dedi. 
     Özerten, 5149 Sayılı Spor Müsabakalarında Şiddet ve Düzensizliğin Önlenmesine Dair Kanun ve TCK'da yapılan değişikliklerle, hakemlerin üzerine ''kendini bilmez şekilde'' gidenlere ''dur'' denilebileceğini kaydederek, bu konudaki çalışmalar nedeniyle TBMM'ye teşekkür etti. 
     Hakemleri, kendilerine yönelik küfürlerin olumsuz yönde etkilediğini belirten Özerten, hakemlerin futbol sahalarındaki en önemli kamu görevlileri olduğunu belirterek, şöyle konuştu 
     ''Hakemlere ağza alınmayacak, en önemli küfürler edilmekte, algıları zedelenen hakemler, hata yaptıklarında yine aynı kişiler tarafından eleştirilmektedir. Biz futbol statlarının bir eğlence alanı, bir şov merkezi haline gelmesini ve hakemlerin böyle bir ortamda görev yapmasını istiyoruz. Türk insanının yüzde 98'i de bizler gibi düşünmektedir. Bunlar kadirşinas, sağduyulu, dürüst, centilmen kişilikte insanlardır. Biz bu yüzde 98'in statlarda yerlerini almalarını istiyoruz.'' 
     
     KLASMAN DÜŞEN HAKEMLER 

     Özerten, bazı hakemlerin yeterli sayıda maç alamamaları nedeniyle puanlarının düşük kaldığını, hakem sayılarında azaltmaya gitmeleri gerektiği için de bu sezon çok sayıda hakemin klasman düştüğünü kaydetti. 
     Özerten, klasman düşen ve yükselemeyen hakemlerin, bunu problem yapmamaları gerektiğini ifade etti. 
     
     OĞUZ SARVAN 

     Toplantıya katılan MHK Asbaşkanı Oğuz Sarvan da Avrupa'da hakemlerin basamak basamak yükseldiğini, ancak Türkiye'de hakem camiasını gençleştirmek adına yapılan çalışmalarla bunun büyük ölçüde ortadan kaldırıldığını kaydetti. Sarvan, İtalyan hakem Collina'nın 30'lu yaşlarında Seri A'da düdük çalmaya başladığını kaydederek, ''Bizdeyse 28-29 yaşında Süper Lig'de görev alamayan hakemler, 'Ben bu işi bırakacağım' diyor. Bizim tecrübeli hakemlere de ihtiyacımız var'' dedi. 
     Hakemlerin gerektiği kadar maç alamamaları nedeniyle, liglerde görev yapan hakem sayısını 760'a düşürdüklerini ifade eden Sarvan, bu sayının 580'lere kadar düşürülmesi gerektiğini de sözlerine ekledi. 

     
</TEXT>
</DOC>
