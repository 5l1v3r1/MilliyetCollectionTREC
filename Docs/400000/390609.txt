<DOC>
<DOCNO> 390609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/siy06.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı üzerine baskı yapıyor 
</HEADLINE>
<TEXT>


SEMİH İDİZ 


Cumhurbaşkanı Sezer'in 29 Ekim mesajına Başbakan Erdoğan, sert yanıt verdi. Sezer'in yargının siyasallaştırılmaması gerektiğine ilişkin sözlerini eleştiren Erdoğan, bu tür bayram mesajlarının "birlik ve beraberliğin teyidi için olması gerektiğini" kaydetti. Başbakan, "En önemli milli bayramı, Van olayına indirecek şekilde marjinalleştirmek doğru değil" dedi. 
Londra dönüşü ANA uçağında gazetecilerin sorularını yanıtlayan Erdoğan, Sezer'in 'yargı'ya ilişkin ifadesinin ilke olarak doğru olduğunu, kendilerinin de yargının siyasallaştırılmasına karşı çıktıklarını belirtti. "Buna karşın, meselenin Van olayıyla ilgili olarak gündeme getirilmesi halinde taraf olunuyor" diyen Erdoğan, Sezer'in "bunun üstünde olması" gerektiğini dile getirdi. 

'Dayanışma şart' 
Erdoğan, Sezer'in 'yargı üzerinde baskı oluşturduğunu' da dile getirdi. Cumhuriyetin kurumları arasında dayanışmanın olması halinde Türkiye'nin daha da güçleneceğini belirten Erdoğan, aksi takdirde ülkenin bundan zarar göreceğini söyledi ve "Buna fırsat verilmemeli" diye konuştu. 


</TEXT>
</DOC>
