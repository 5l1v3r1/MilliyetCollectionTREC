<DOC>
<DOCNO> 368970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy08.html </URL>
<DATE> 2005/08/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
DEHAP, "Kürt sorunu" tanımından memnun... 
</HEADLINE>
<TEXT>

     DEHAP, Başbakan Recep Tayyip Erdoğan’ın "Kürt sorunu" açıklamasını "olumlu bir adım" olarak niteledi. 
     DEHAP, Erdoğan’ın Diyarbakır’da vereceği mesajların "sözde" kalmamasını istedi. 
     DEHAP’tan yapılan yazılı açıklamada, Başbakan Erdoğan’ın dün aydınlarla yaptığı toplantıda, ilk kez "Kürt sorununu adını koyarak tanımladığı" ve sorunun "demokratik reformlarla" çözülebileceğini ifade ettiğine işaret edildi. 
     DEHAP, "Sayın Erdoğan’ın, şimdiye kadar ortaya koyduğu sorunu yok sayma, görmezden gelme veya sadece güvenlik problemine indirgeme anlayışındaki bu değişimi olumlu bir adım olarak değerlendiriyoruz" dedi. 
     Kamuoyunda Erdoğan’ın Diyarbakır’a yapacağı geziye ilişkin beklentilerin daha da arttığı kaydedilen açıklamada, şöyle denildi 
     "Sayın Erdoğan, yarın gerçekleştireceği Diyarbakır gezisinde, bölge insanının ve sivil toplum örgütlerinin görüş ve taleplerini de dikkate alarak, kamuoyunda oluşan bu beklentileri karşılayacak bir yaklaşım sergilemeli öncelikle şiddet zeminini ortadan kaldırmaya ve barışa dönük mesajlar vermelidir." Açıklamada, Diyarbakır’da verilecek mesajlar kadar gereklerinin yerine getirilmesinin önemine de vurgu yapıldı. 
     "Sayın Erdoğan’ın Diyarbakır’da vereceği mesajların, öncekiler gibi sözde kalmayacağını umuyoruz" denilen açıklamada şöyle denildi 
     "80 yıldır izlenen politikalar, Kürt sorununun inkar ve şiddet yöntemiyle çözülemeyeceğini göstermiştir. Uygar dünyanın da benimsediği gibi, sorunların çözümünde diyalog esas alınmalı, demokratik ve barışçıl yöntemler kullanılmalıdır. 
     AKP hükümetini, şimdiye kadar izlediği çözümsüzlük politikasını terk ederek, sorunun demokratik çözümü yönünde açılımlar yapmaya çağırırken, DEHAP olarak da üzerimize düşen her türlü görev ve sorumluluğu yerine getirmeye hazır olduğumuzu bir kez daha ifade ediyoruz." 

ANKA 
     
</TEXT>
</DOC>
