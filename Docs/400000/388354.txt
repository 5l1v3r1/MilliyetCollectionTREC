<DOC>
<DOCNO> 388354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur19.html </URL>
<DATE> 2005/10/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Nutuk"u dünya okuyacak... 
</HEADLINE>
<TEXT>

     Burcu Bilgin AA 

Atatürk'ün milli mücadeleyi, Cumhuriyet'in kuruluşunu ve inkılapların yapılışını anlattığı eseri ''Nutuk''u dünya okuyacak. 
     Atatürk Araştırma Merkezi tarafından Almanca, Fransızca, Farsça, İngilizce ve Rusça'ya çevrilen ''Nutuk''un, Kazakça, Arapça, Çince, Japonca ve İspanyolca'ya da çevrilmesi planlanıyor. 
     Yurdun parçalanıp işgal edildiği günlerden başlayarak bir imparatorluğun küllerinden çağdaş bir cumhuriyete giden yolu birinci ağızdan anlatan ''Nutuk'', dünya dillerine kazandırılıyor. Bundan 5-6 yıl önce başlanan tercüme çalışmaları ilk meyvesini 2002'de verdi. Almanca ve Fransızca'ya çevirilerin ardından ''Nutuk''un, Farsça çevirisi de yapıldı. 
     Bir ay önce İngilizce'ye kazandırılan ''Nutuk'', son olarak Kiril alfabesinde basılarak Rusça'ya çevrildi. Kazakça'ya çevrilen ve matbaada bulunan yapıtın Arapça, Çince, Japonca ve İspanyolca'ya çevrilmesi de planlanıyor. 
     
     ''BÖYLE BİR YİĞİT İNSAN DÜNYAYA GELMEZ'' 
     Atatürk Kültür, Dil ve Tarih Yüksek Kurumu Atatürk Araştırma Merkezi Başkanı Prof. Dr. Mehmet Saray, AA muhabirinin sorularını yanıtlarken, yapıtın tercüme çalışmalarının 5-6 aydır sürdüğünü belirtti. 
     Atatürk'ün milli mücadeleyi anlattığı eserin dünyanın yaygın dillerinin tümüne çevrilmesini hedeflediklerini anlatan Saray, tercüme edilen yapıtların bu ülkelerin Türkiye'deki büyükelçiliklerine iletildiğini, Dışişleri Bakanlığı kanalıyla bu ülkelere de gönderileceğini kaydetti. 
     Yapıtın Farsça baskısının Afganistan'a gönderildiğini ifade eden Mehmet Saray, son olarak Rusça çevirinin de gerçekleştirildiğini kaydetti. Saray, ''Rus dostlarımız Atatürk'ü daha iyi anlasınlar. Lenin'i, Stalin'i bugün anmak isteyen yok. Ancak Atatürk yaşıyor'' dedi. 
     Türk milletinin bugünlerini Ata'ya borçlu olduğunu hatırlatan Saray, ''Türk milletini bu kadar çok seven bir yiğit insan bir daha dünyaya gelmez. O'nun büyüklüğü yıllar geçtikçe daha iyi anlaşılacak'' diye konuştu. 
     
     ''TURGUT ÖZAKMAN'I KISKANDIM'' 
     Yazar Turgut Özakman'ın milli mücadeleyi roman kurgusuyla kaleme aldığı ''Şu Çılgın Türkler'' adlı eserin gördüğü ilgiyi haklı bulduğunu ifade eden Saray, yazarın bu çalışması nedeniyle Atatürk Kültür, Dil ve Tarih Yüksek Kurumu tarafından ödüllendirildiğini anımsattı. 
     Böyle bir çabayı ödüllendirmek gerektiğini ve bunu yerine getirdiklerini kaydeden Saray, ''Ermeni meselesi, terör, bölücülük derken millet bunalmıştı. Bu eser de onların aradıklarını bulmalarını sağladı'' dedi. 
     Özakman'ın, kendisinin ''rüyalarını gerçekleştirdiğini'' belirten Saray, ''Ömrüm boyunca Atatürk'ü anlattım. Ancak tarihçinin, bilim adamının bakış açısıyla yazarın bakış açısı farklı. Turgut Özakman, İstiklal Harbi ile ilgili her şeyi o kadar akıcı bir dille anlatmış ki bunu her babayiğit yapamaz. Benim rüyalarımı gerçekleştirdi. Hayatta kimseyi kıskanmadım, onu kıskandım'' diye konuştu. 
     
     NUTUK 
     ''Nutuk'', Türk yurdunun parçalanıp, işgal edildiği günlerden başlayarak, Türk tarihinde bir dönüm noktası olan İstiklal Savaşı'nı, Türkiye Cumhuriyeti'nin kuruluşunu ve inkılapların yapılışını, Ulu Önder Mustafa Kemal Atatürk'ün kendi kaleminden anlatıyor. 
     Eser, Atatürk tarafından, 15-20 Ekim 1927 tarihleri arasında Ankara'da toplanan Cumhuriyet Halk Partisi'nin İkinci Kurultayı'nda toplam 36,5 saat süren ve 6 günde okunan tarihi bir hitabeye dayandığı için ''Nutuk'' adını aldı. 
     ''Nutuk'', ilk defa 1927 yılında biri asıl metin, diğeri belgeler olmak üzere Arap harfleriyle iki cilt olarak yayınlandı. Aynı yıl tek cilt halinde lüks bir baskısı da yapılan eser, harf devriminden sonra bu ilk metnin okunması güçleştiği için 1934 yılında Milli Eğitim Bakanlığı tarafından 3 cilt olarak yeniden yayınlandı. 
     ''Nutuk'', son olarak Atatürk Kültür Dil ve Tarih Yüksek Kurumu Atatürk Araştırma Merkezi tarafından yeniden basıldı. 
     
</TEXT>
</DOC>
