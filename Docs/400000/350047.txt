<DOC>
<DOCNO> 350047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo10.html </URL>
<DATE> 2005/06/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bild'in iddiası Stuttgart, Daum ile görüşecek 
</HEADLINE>
<TEXT>

     Alman Bild Gazetesi, Birinci Lig Bundesliga takımlarından VFB Stuttgart Kulübü Başkanı Erwin Staudt'un, Fenerbahçe Teknik Direktörü Christoph Daum ile görüşeceğini yazdı. 
     Gazetenin haberinde, teknik direktör Matthias Sammer ile yolları ayrılan kulüpte Erwin Staudt'un, yeni teknik direktör arayışında olduğu, bu nedenle Fenerbahçe ile sözleşmesini 2 yıl uzatmasına karşın, dünden bu yana Mallorca adasında tatilde bulunan Daum ile de görüşmek istediği iddia edildi. 
     Staudt'un bu hafta içinde İspanya'nın Mallorca Adası'na giderek Daum ile Santa Ponsa'daki villasında buluşacağı, Staudt'un yanısıra kulübün birçok yöneticisinin de Daum'un takıma canlılık kazandıracağı görüşünde oldukları ifade edildi. 
     VFB Stuttgart'ın son olarak 1992 yılında Daum ile lig şampiyonluğuna ulaştığı hatırlatılan haberde, bu nedenle Staudt'un, Daum'u yeniden takıma kazandırmak için her fırsatı değerlendirmek istediği öne sürüldü. 
     
</TEXT>
</DOC>
