<DOC>
<DOCNO> 356145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/yazar/tamer.html </URL>
<DATE> 2005/06/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kızlarımız için bugün Sarıkamış'tayız 
</HEADLINE>
<TEXT>

Üç ildeki okullarda müdür odalarından hiç masrafsız 424 yeni derslik yaratıldı 

Siz bu satırları okurken ben, Milli Eğitim Bakanımız Doç. Dr. Hüseyin Çelik, İcra Kurulu Başkanımız Handaze Doğan, Genel Yayın Yönetmenimiz Sedat Ergin, Yayın Danışmanımız Nurcan Akad ve Eğitim Editörümüz Abbas Güçlü ile birlikte Kars'ın Sarıkamış ilçesinde olacağız. Baba Beni Okula Gönder kampanyamız çerçevesinde Milliyet'in Sarıkamış'lı kızlara armağan edeceği kız öğrenci yurdunun temelini atmak üzere... 
Kampanyamızın başından beri Milli Eğitim Bakanlığı MEB ile sürdürdüğümüz işbirliği geçen hafta protokole döküldü. Milliyet'in 23 Nisan'da kampanyayı başlatırken koyduğu 1 milyon YTL ile bugün temeli atılacak Sarıkamış Kız Yurdu'nun yanı sıra Mardin Merkez'de ve siz okurlarımızın bağışlarıyla Ağrı'nın Hamur ilçesinde yapılacak kız yurtlarıyla, o yörelerde eğitimden mahrum kalan kızlarımız, eylülde okullu olacak. 

Büyük sosyal proje 
Kızların okullaşması, bugün için Türkiye'nin tartışmasız en büyük sosyal projesidir ve Milliyet, bu eğitim seferberliğini okula gidemeyen tek bir kızımız kalmayıncaya kadar sürdürmekte kararlıdır. Dolayısıyla gazetemizin Milli Eğitim Bakanlığı ile işbirliği de devam edecektir. 
Milliyet - MEB protokolünün imza töreninde, Bakan Çelik'in danışmanı Hamza Aydoğdu ve MEB İlköğretim Genel Müdürü Prof. Dr. Servet Özdemir'in verdiği bazı bilgiler çok çarpıcıydı. Biliyorsunuz kızlarımızın okula gidememelerinin başlıca nedenlerinden biri de yeterli derslik olmaması. Köy yerindeki ya da kasabadaki derslik yetersizse, aile öncelikle erkek çocuğunu okula yazdırıyor. 1 dersliğin maliyeti 50 - 60 bin YTL. MEB'in "Eğitime 100 Destek" kampanyası çerçevesinde şirketler, bu paranın 100'ünü vergiden düşmek suretiyle derslik yapabilirler. 

424 yeni derslik 
Biz yazılarımızda Milliyet okurlarına bu hatırlatmayı yaparken, Milli Eğitim Bakanlığı da boş durmamış. Çelik döneminde Yozgat, Kayseri ve Samsun'a atanan İl Milli Eğitim Müdürleri, neredeyse tek kuruş masraf yapmadan şimdiye kadar 424 yeni derslik "yaratmışlar." Nasıl mı 
Okullardaki kocaman müdür odalarını bölerek ya da tek tek oturan müdür yardımcılarının odalarını birleştirmek suretiyle yaratılan alanların derslik yapılmasını sağlayarak... Yaaa, işte böyle Bir ilçede yüzlerce çocuk derslik olmadığı için okula gidemezken, okulun müdürü 25 metrekarelik makam odasında gönül rahatlığıyla oturabiliyor. Anlayacağınız katedeceğimiz çooook mesafe var daha... 

Yozgat, Kayseri... 
Aydoğdu'nun verdiği bilgiye göre Yozgat İl Milli Eğitim Müdürü Osman Nuri Gülay, bu yöntemle merkezde ve ilçelerdeki okul müdürleri ile müdür yardımcılarını ikna ederek, kente hiç masrafsız 212 derslik kazandırmış. Kayseri İl Milli Eğitim Müdürü Erdoğan Ayata da aynı yöntemle mevcut binaların içinde 112 yeni dersliği hizmete sokmuş. Samsun'da ise derslik olmadığı için çocukların okula gidemediği yörelerdeki okulların müdür ve müdür yardımcılarını, büyük makam odalarından feragat etmeye yönelik "ikna operasyonu" halen devam ediyor. İl Milli Eğitim Müdürü Cevdet Aydın'ın şu ana kadar devreye soktuğu yeni derslik sayısı 100. 
Samsun da tamamlandığında kabaca 500 yeni dersliğin açılacağını düşünürsek, bu "operasyon" tüm illere yaygınlaştığında belki de hiç masrafsız 10 - 15 bin yeni derslik ortaya çıkacak. 

Çözüm uzakta değil 
Aydoğdu, "Bakanımızın, atadığı il milli eğitim müdürlerine şöyle bir söylemi oluyor 'Biz sizi oralara gönderiyorsak, sorunları taşradan merkeze aktarmadan kendi imk nlarınızla çözmenin yolunu mutlaka bulmanız lazım' diyor. Atadığınız insanlar işin içinden geliyor ve oranın problemlerini biliyorsa, çözüm de çok uzakta değil," diyor. 
Ben de aynen Aydoğdu gibi düşünüyorum. Çözüm o kadar da uzakta değil. İşbirliği halkalarını genişletiyoruz. Bu gidişle birkaç yıl içinde okumayan tek kızımız kalmayacak. 



</TEXT>
</DOC>
