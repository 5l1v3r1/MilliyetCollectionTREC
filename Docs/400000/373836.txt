<DOC>
<DOCNO> 373836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo14.html </URL>
<DATE> 2005/08/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Geçen yılın şampiyonları Chelsea ve Bayern Münih liderliğe yerleşti 
</HEADLINE>
<TEXT>

     Avrupa futbolunun önde gelen liglerinden İspanya Birinci Ligi La Liga ve İtalya Birinci Ligi Serie A hafta sonu yapılan ilk maçlarla başladı. 
     Uzun bir aradan sonra yeni transferler, yeni teknik direktörler ve yeni futbol anlayışıyla taraftarlarının karşısına çıkan takımlar, yeni sezonda başarılı olabilmek için ter dökecekler. 
     İspanya La Liga'da ilk hafta maçlarının sonunda milli futbolcu Nihat Kahveci'nin sakatlıktan kurtularak forma giydiği Real Sociedad'ı evinde 3-0 yenen Athletico Bilbao liderliğe yerleşirken, Santos'dan 30 milyon Avro'dan fazla bir para karşılığında Robinho'yu transfer eden Real Madrid, ligin yeni takımlarından Cadiz'i 2-1'le geçmeyi başardı. 
     Geçen yılın şampiyonu Barcelona ise ilk puanını Alaves deplasmanından golsüz berabere kalarak elde etti. 
     
     İTALYA 
     İtalya Birinci Ligi'nde Serie A uzun bir aradan sonra 2005-2006 futbol sezonu açıldı. 
     Geçen yılın şampiyonu Juventus'un Chievo Verona'yı 1-0 yendiği ilk haftada AS Roma, Reggina deplasmanında 3 puanı 3-0'lık galibiyetle elde etti ve liderlik koltuğuna oturdu. 
     Avrupa Şampiyonlar Ligi'nde Fenerbahçe ile aynı grupta yer alan AC Milan, lige kötü bir başlangıç yaparak ligin yeni takımlarından Ascoli deplasmanında 1-1'lik beraberlikle 2 puan bıraktı. 
     Inter ise sahasında Treviso'yu 3-0 yendi ve şampiyonluğun en güçlü adayları arasında olduğunu gösterdi. 
     
     ALMANYA 
     Almanya Bundesliga'da geçen yılın şampiyonu Bayern Münih, bu sezon çıktığı 3. maçtan da galibiyetle ayrılarak, liderliği kimseye kaptırmadı. 
     Münih ekibi, milli futbolcu Yıldıray Baştürk'ün de forma giydiği Hertha Berlin'i sahasında 3-0'lık skorla yenerek puanını 9'a çıkardı. Ümit Davala'nın takımı Werder Bremen ile VfB Stuttgart 1-1 berabere kalırken, bir diğer milli futbolcu Halil Altıntop'un 2 golle yıldızlaştığı maçta Kaiserslautern, Köln'ü 3-2 yenmeyi bildi. 
     Fenerbahçe'nin Şampiyonlar Ligi E Grubu'ndaki rakibi Schalke 04, sahasında Borussia Moenchengladbach ile 1-1 berabere kaldı ve puanını 7'e çıkardı. 
     
     İNGİLTERE 
     İngiltere Premier Ligi'nde geçen sezon 50 yıl aradan sonra mutlu sona ulaşan FC Chelsea, bu yılda tutulamıyor. 
     Ligin 4. haftasında güçlü takımlardan Tottenham Hotspur ile deplasmanda karşılaşan FC Chelsea, maçı 2-0 galip tamamlayarak puanını 12'ye yükseltti. 
     Ligde 2. sırada bulunan Manchester City, sahasında Portsmouth'u ağırlarken, mücadeleden 2-1'lik galibiyetle ayrıldı. Emre Belözoğlu'nun 22. dakikada sakatlanarak çıktığı maçta Newcastle United seyircisi önünde Manchester United'a 2-0 yenilerek 1 puanda kaldı. 
     Tugay Kerimoğlu'nun takımı Blackburn Rovers ise deplasmanda Aston Villa'ya 1-0 yenildi. 
     
</TEXT>
</DOC>
