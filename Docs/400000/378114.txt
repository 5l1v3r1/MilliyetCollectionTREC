<DOC>
<DOCNO> 378114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo05.html </URL>
<DATE> 2005/09/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Beşiktaş Tahkim'e başvurdu Bu ceza taraflı İptal edilmeli 
</HEADLINE>
<TEXT>

     Diyarbakırspor maçı sonrasında çıkan olaylar nedeniyle 1 maç saha kapatma cezası alan Beşiktaş, dün Tahkim Kurulu’na başvuruda bulundu. 
     Fenerbahçe derbisi öncesi verilen bu cezaya büyük tepki gösteren Siyah - Beyazlılar’ın savunmasında özetle şu ifadeler yer aldı Maç boyunca saha içi, tribünler, soyunma odaları ve dışarıda herhangi bir olay meydana gelmemiştir. Maçın bitiminde Diyarbakırsporlu futbolcu Cumhur formasını Beşiktaş tribünleri önünde çıkartıp atarak tahrik etmiş, diğer oyuncular da benzer tahriklerle seyirciyi galeyana getirmiş, bu esnada kendini bilmez ve yaşı küçük bir taraftar sahaya girmek istemiş fakat anında güvenlik elemanlarınca etkisiz hale getirilerek dışarı çıkartılmıştır. 
     Bunun dışında futbolcumuz Okan Buruk ile rakip takım yedek kulübesi arasında yaşanan ve bizim de tasvip etmediğimiz olaylar yüzünden oyuncumuza 3 maç ceza verilmiştir. Maçtan sonra her iki takım teknik heyet ve oyuncuları arasında bir olay yaşanmamış, bunun yanı sıra soyunma odasına girerken Diyarbakırsporlu oyuncuların koridordaki tavana asılmaları sonucu oyuncumuz İbrahim Toraman’ın omuzuna düşen demir parçası büyük tehlike yaşatmıştır. Bu nedenle verilen cezanın haksız, taraflı ve art niyetli olduğunu düşünüyoruz. Türkiye’de oynanan bir çok maçta daha büyük olaylar yaşanmasına rağmen bu tür cezalarla karşılaşılmadığı da ortada. Bu yüzden saha kapatma cezasının kaldırılmasını talep ediyoruz.'' 
     
     Ya Olimpiyat ya da Ankara 

     Perşembe günü Tahkim Kurulu’ndan iyi haber bekleyen Beşiktaş Yönetimi, olumsuz bir yanıtın gelmesi ihtimalini de gözardı etmiyor. Bu nedenle Fenerbahçe derbisinin oynanacağı stat konusundaki çalışmalarına devam eden Siyah - Beyazlılar, geçmişte yaşanan bir olaydan yola çıkarak Atatürk Olimpiyat Stadı’nı ilk seçenek olarak belirledi. Federasyon, geçtiğimiz sezon da İstanbulspor maçı öncesinde sahası kapatılan Kartallar’a, Aynı şehrin iki takımının başka bir kente gidip mağdur olması uygun değil. Bu maçı Olimpiyat Stadı’nda oynayabilirsiniz'' teklifi götürmüştü. Ancak yapılan inceleme sonrasında sahanın zeminindeki bozukluklar ve ulaşım sorununa dikkat çekilmiş ve Beşiktaş’ın isteğiyle karşılaşma İzmit İsmet Paşa Stadı’na alınmıştı. Yönetim, Tahkim’den ret’ yanıtı gelmesi halinde, bu olaydan hareketle Fener maçının Olimpiyat’ta oynanması için talepte bulunacak. Bu istek kabul görmezse de Ankara 19 Mayıs Stadı gündeme alınacak. 
     
</TEXT>
</DOC>
