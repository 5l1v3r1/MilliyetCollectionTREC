<DOC>
<DOCNO> 385202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo05.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza kurşunu 
</HEADLINE>
<TEXT>


Avrupa Yıldızlar Tekvando Şampiyonası'nda altın alan ancak kısa süre sonra dopingli çıkan A.S.'yi savunan Federasyon Başkanı Metin Şahin, "Bu tamamen bir kaza, bize ders olsun" dedi 

AYŞE YEŞİN 


Tekvando Federasyonu Başkanı Metin Şahin, Avrupa yıldızlar şampiyonasında altın madalya kazanan ancak Türkiye'deki kontrollerinde doping içeren ilaç kullandığı saptanan 12 yaşındaki A.S.'yi savunurken, "Bu tamamen bir kaza. Ama bize ders olsun. Demek ki bundan böyle doping eğitimine yıldızlar kategorisinden başlamamız gerekecek" dedi. 
Tekvandoda yıldızlar kategorisinin yeni kurulduğuna değinen Şahin, "Biz federasyon olarak doping konusunu çok sıkı tutuyoruz. Uluslararası organizasyonlarda doping kontrolü olmadığı halde tüm kamplarımızda sporcularımızdan numune alıyoruz. Bugüne kadar bu konuda hiçbir sıkıntı yaşamadık. Ayrıca kamplarımızda doping eğitimine de büyük yer ayırıyoruz. Gençler ve büyükler kategorisinde hiçbir sporcumuz dopingli çıkmadı. A.S'nin olayı tamamen bir kaza" dedi. 
Minik sporcunun bilgisizlikten dopingli yakalandığına değinen Şahin, "Yıldızlar kategorisinde de hemen eğitime başlayacağız. Ama A.S'yi de kaybetmemek gerekir. Çok yetenekli bir sporcu. Hatasını anladı. Bundan sonra herkes daha dikkatli olacak" şeklinde konuştu. 
Gençlik ve Spor Genel Müdür Vekili Mehmet Atalay da, "Minik bir sporcunun bilinçli olarak doping yapması imkansız. En alt kategoriden itibaren doping eğitimine bir an önce başlamamız lazım. Doping konusunun okullara girmesini sağlayacağız. Ayrıca Sağlık Bakanlığı ile de görüşüp, eczanelerde bu tip ilaçların serbest satışını kısıtlamak için çalışacağız" dedi. 


</TEXT>
</DOC>
