<DOC>
<DOCNO> 373573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy02.html </URL>
<DATE> 2005/08/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Başbakan haftanın bir gününü yurtdışında geçirdi... 
</HEADLINE>
<TEXT>

     Başta Ana Muhalefet Partisi CHP olmak üzere pek çok kesim tarafından çok fazla yurt dışı seyahate çıkmakla suçlanan Başbakan Recep Tayyip Erdoğan, göreve geldiği tarihten bu yana hemen hemen haftada bir gününü yurt dışında geçirdi. 
     DYP Denizli Milletvekili Ümmet Kandoğan’ın soru önergesini yanıtlayan Dışişleri Bakanı Abdullah Gül, Başbakan Erdoğan’ın yurt dışı temaslarına ilişkin bilgi verdi. Gül’ün Kandoğan’a verdiği yanıta göre Erdoğan, Başbakan seçilmesinin ardından ilk yurt dışı gezisini 8-9 Nisan tarihlerinde Güneydoğu Avrupa Ülkeleri İşbirliği Zirvesi için gittiği Belgrad’a yaptı. Belgrad’a tarih olan 8 Nisan 2003 tarihinden önergenin yanıtlandığı 22 Ağustos tarihine kadar geçen sürede Başbakan Erdoğan toplam 76 yurt dışı gezisi gerçekleştirdi. Erdoğan bu süreçte toplam 201 gününü yurt dışında geçirdi. 
     Başbakan Erdoğan, 2003 yılında 42 gün, 2004 yılında 90 gün ve bu yıl ise 69 gün yurt dışında bulundu. 
     
     77’İNCİ GEZİ İTALYA’YA 

     Bu arada Başbakan Erdoğan, 77’inci seyahatini önümüzdeki hafta İtalya’ya yapacak. Erdoğan, bir düşünce kulübünün davetlisi olarak 1-2 Eylül tarihlerinde gideceği İtalya’da, Başbakan Berlusconi ile de görüşecek. 
     
</TEXT>
</DOC>
