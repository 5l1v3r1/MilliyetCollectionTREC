<DOC>
<DOCNO> 350764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo16.html </URL>
<DATE> 2005/06/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
’Nihat Kahveci 2006’da Chelsea’de forma giyecek’ 
</HEADLINE>
<TEXT>

     MEHMET ÇİFTÇİ İspanya DHA 

      REAL Sociedad’dan Rusya’nın CSKA Moskova takımına transfer olan milli futbolcu Nihat Kahveci’nin, yapılan anlaşma gereği 1 yıl Rusya’da futbol oynadıktan sonra İngiltere’nin Chelsea takımına transfer olacağı öne sürüldü. 
     İspanya’nın Diario Vasco gazetesinde yer alan habere göre kulislerde, Nihat’ın İspanya’daki gibi güçlü bir ligi bırakarak futbol kariyerine Rusya’da devam etmesinin asıl nedeni olarak, paradan çok önümüzdeki sezon İngiliz Premier Ligi’ne geçecek olması konuşulurken, milli oyuncumuzun Chelsea’ye transfer olmasının da netleştiği öne sürüldü. 
     Daha önce de Real Sociedad’ın CSKA Moskova takımı ile yaptığı anlaşmayı yayınlayan gazete, sözleşmedeki bir noktaya dikkat çekerek Nihat’ın bizzat Rus milyarder Abramovich tarafından transfer edildiğini ve milli futbolcunun, koydurduğu bir madde ile 2006 yılında Chelsea’ye geçiş yapacağını iddia etti. 
     
     3 KEZ DETAYLI SAĞLIK KONTROLÜNDEN GEÇTİ 

     Bu arada, Nihat Almanya ve İngiltere’de sağlık kontrollerinden geçtikten sonra San Sebastian’a geri dönerek durumu hakkında bazı açıklamalarda bulundu. Real Sociedad’ın resmi web sayfasına açıklamalarda bulunan Nihat 3 kez detaylı sağlık kontrolünden geçtiğini belirterek, endişe edilecek bir şey olmadığını söyledi. 
     CSKA Moskova’nın teklifinin çok cazip olmasından dolayı bunu kabul ettiğini ifade eden Nihat, bir iki hafta içinde Rusya’ya giderek yeni takımı ile antrenmanlara başlayabileceğini kaydetti. 

     
</TEXT>
</DOC>
