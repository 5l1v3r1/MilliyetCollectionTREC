<DOC>
<DOCNO> 377346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo09.html </URL>
<DATE> 2005/09/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
PFDK, Gaziantepspor'a 5 bin YTL ceza verdi... 
</HEADLINE>
<TEXT>

     Gaziantepspor, 11 Eylül 2005 Pazar günü Avni Aker Stadı'nda oynayacağı Trabzonspor karşılaşması için Trabzon'a gitti. 
     Gaziantepspor Kulübü'nden yapılan açıklamada, Celal Doğan Tesisleri'nde yaptığı idmandan sonra Trabzon'a giden kırmızı-siyahlı kafilede 18 futbolcunun bulunduğu belirtildi. 
     Kafilede, Kenan Hasagiç, Kaya Tarakçı, Barış Durmaz, Faruk Bayar, Abdel Fahmi, Sedat Ağçay, Georgi İvanov, Zdravko Lazarov, Erdal Kılıç, Bekir İrtegün, Erdal Güneş, Hakan Korkmaz, Erman Güraçar, Engin Öztonga, Mehmet Çoğum, Serkan Atak, Tarık El Taib ve Şevki Koç'un bulunduğu ifade edildi. 
     
     CEZA 
     Açıklamada, Futbol Federasyonu Profesyonel Futbol Disiplin Kurulu'nun PFDK , 26 Ağustos'ta Gaziantep Kamil Ocak Stadı'nda oynanan Gaziantepspor-Galatasaray maçında meydana gelen disiplin ihlalleri nedeniyle Gaziantepspor Kulübü'ne 5 bin YTL para cezası verdiği bildirildi. 
     Profesyonel Futbol Disiplin Kurulu'nun, geçen hafta Gaziantepspor Kulübü'nden söz konusu maçtaki ihlaller nedeniyle savunma istediği anımsatılan açıklamada, şunlar kaydedildi 
     ''Kurul, Gaziantepspor Kulübü'nün seyircilerinin 'çirkin ve kötü tezahüratı' nedeniyle FDT'nin 32. maddesi uyarınca takdiren 2 bin 500 YTL, Gaziantepspor Kulübü'nün seyircilerinin neden olduğu saha olayları nedeniyle yine aynı madde uyarınca takdiren 2 bin 500 YTL olmak üzere toplam 5 bin YTL para ile cezalandırılmasına karar verdi.'' 
     
     EKREM'İN CEZASINA İTİRAZ REDDEDİLDİ 
     Açıklamada, ayrıca Milli Takımlar Teknik Direktörü Fatih Terim ile A2 Milli Takım Teknik Direktörü Ünal Karaman'ın, Gaziantepspor Kulübü Başkanlığı'na gönderdikleri mesajda, 6 Eylül'de Türkiye-Almanya A2 milli maçı kadrosunda bulunan Erdal Güneş'den duyduğu memnuniyeti dile getirdikleri belirtildi. 
     Bu arada, Vestel Manisaspor maçında rakibine fiili müdahalede bulunduğu gerekçesiyle kırmızı kart gören ve Profesyonel Futbol Disiplin Kurulu tarafından üç maç ''müsabakadan men'' cezasına çarptırılan Ekrem Dağ'ın cezasının indirilmesi için Gaziantep Kulübü'nün Tahkim Kurulu'na yaptığı itirazın reddedildiği bildirildi. 
     
</TEXT>
</DOC>
