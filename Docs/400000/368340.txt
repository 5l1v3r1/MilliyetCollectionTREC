<DOC>
<DOCNO> 368340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko31.html </URL>
<DATE> 2005/08/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ekonomideki yavaşlama eğilimini İSO'nun anketi de teyit etti 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespit Anketi Çalışması'nın ilk yarı sonuçları, ekonomide 2004'ün ikinci yarısından itibaren başlayan yavaşlama eğilimini teyit etti. 
     İmalat sanayi kuruluşlarının sektör ve ölçek bazında ilk yarı sonundaki durumları ile ikinci 6 aya ilişkin beklenti ve önerilerine yer veren anket, İSO Yönetim Kurulu Başkanı Tanıl Küçük tarafından basın toplantısıyla açıklandı. 
     Yılın ikinci yarısında ekonomideki olumlu gidişte nispi bir yavaşlama yaşandığını belirten Küçük, enflasyonla mücadelede başarının devam ettiğini ancak diğer temel göstergelerde bazı olumsuz eğilimlerin harekete geçtiğinin göze çarptığını söyledi. Tanıl Küçük, ''Örneğin ekonominin ana sektörü olan sanayi sektöründe 2002, 2003 ve 2004'ün ilk yarısında gördüğümüz yüksek aylık üretim artışları, 2004'ün ikinci yarısında ve 2005 yılı ilk yarıda daha küçük oranları artışlara dönüşmüştür'' dedi. 
     Ekonomideki nispi yavaşlamanın 2005 yılının ilk yarısına ait durum tespit anketi sonuçlarında da hissedildiğini ifade eden Tanıl Küçük, üretim, iç satış, ihracat, siparişler ve istihdam göstergeleri birarada değerlendirildiğinde, 2005'in ilk yarısının 2004 ikinci yarıya göre daha olumsuz geçtiğinin ortaya çıktığını bildirdi. 
     Tanıl Küçük, söz konusu temel göstergelerde ikinci yarıya yönelik olumlu bekleyişin de bir miktar azaldığını kaydetti. 
     
     EKONOMİDE YAVAŞLAMA EĞİLİMİ 

     İSO Yönetim Kurulu Başkanı Küçük, yılın ilk yarısına dönük anket çalışmasının, ekonomide 2004'ün ikinci yarısından itibaren başlayan yavaşlama eğilimini teyit eder nitelikte veriler sunduğuna işaret ederek, ''2005 ekonomik programında ekonominin soğuması öngörülmektedir. Dolayısıyla yavaşlama beklenen bir eğilim olarak kabul edilebilir. Ancak ekonomideki yavaşlama, büyümenin devamını tehdit edecek boyutlara ulaşmamalıdır'' dedi. 
     2005 için öngörülen yüzde 5 büyüme hedefinin büyük olasılıkla gerçekleştirileceğini belirten Küçük, 2005 ile birlikte 4 yıldır üst üste büyümenin başarılmış olacağına işaret etti. 
     En az 5 yıllık kesintisiz büyüme dönemlerinin sürdürülebilir büyümenin başlangıcı olarak kabul edildiğine dikkat çeken Küçük, son dönemlerde elde edilen önemli başarılara ve yapısal değişim yönünde atılan adımlara rağmen büyümenin sürdürülebilir bir yapıya kavuştuğunun henüz kesinlik kazanmadığını vurguladı. 
     
     1994'DEKİ KRİZDEN SONRA DA 4 YIL BÜYÜME OLDU 

     1994 yılındaki krizi takip eden 4 yılda da büyümeler elde edildiğini ancak bu büyüme döneminin 1999'daki yüzde 6.1'lik küçülme ve 2000'deki yüzde 6.3'lük büyümeyi takiben 2001'deki ağır krizle ve yüzde 9.5'lik rekor düzeydeki küçülme ile noktalandığını anımsatan Küçük, şöyle devam etti 
     ''Yakın dönemdeki deneyimlerimiz hala ne kadar dikkatli gitmemiz gerektiğini hatırlatır niteliktedir. Ekonomi temel önceliğimiz olmaya devam etmelidir. Büyüme 2006 ve sonrasında da mutlaka kesintisiz bir şekilde devam etmelidir. 
     Mevcut durum itibariyle ekonomideki gidişin rahatsız edici noktaları olarak karşımıza çıkan üretimdeki, ihracattaki, iç talepteki, yatırımlardaki yavaşlama eğilimi ve dış ticaret açığı ile cari işlemler açığındaki hızlı yükseliş dikkatle takip edilmelidir. Ümidimiz ve dileğimiz son dönemde ortaya çıkan bu olumsuz gelişmelerin geçici olmasıdır.'' 
     
     ''İYİMSERLİK SÜRÜYOR, ZEMİNİNİ İYİ DEĞERLENDİRMELİYİZ'' 

     Sıkıntılar bulunmasına, üretimdeki sorunların devamına rağmen anketin yüzde 70.7 gibi yüksek bir oranla işletmelerin iyimserliklerini hala koruduğunu ortaya koyduğunu ifade eden Küçük, şunları söyledi 
     ''Ekonomideki kazanımların korunması ve daha ileriye taşınması için uygun zemine hala sahibiz ve bu zemini iyi değerlendirebilmeliyiz. Yapılması gereken, süratli davranmaktır. 
     Başarıları kabul ve takdir ediyoruz, ancak başarıların devamı için yapılması gerekenleri ifade etmeyi de vazifemiz olarak görüyoruz. Büyümenin devamı, üretimin ve yatırımın desteklenmesine bağlıdır. Üretimin sorunlarının çözülmesinde önemli bir rol oynayacağı beklenen yapısal reformların sonuçlandırılmasında ve girdi maliyetlerinin rekabet ettiğimiz ülkelerle eşit seviyelere çekilmesinde maalesef şimdiye kadar yeterli mesafe alınmamıştır. Önümüzdeki süreçte hükümet ve ekonomik yönetimi ülkenin büyüme potansiyelini açığa çıkaracak, yatırımı, üretimi destekleyecek adımları atmakta çok daha süratli hareket etmelidir. Sanayicimizin arzusu, beklentisi budur.'' Tanıl Küçük, temel göstergeler ve beklentilerdeki olumsuz gelişmeyi bir alarm olarak görüp görmediklerine ilişkin bir soru üzerine de, ''Biz alarm kelimesini kullanmıyoruz. Küçük sinyaller ifadesini kullanmayı tercih ediyoruz. İhracattaki bu duraklama da diğer beklentilerdeki gerileme de anketimizden aldığımız sinyallerdir. Bunu ifade ediyoruz, daha sonra da rakamı ortaya koyuyoruz'' dedi. 
     Küçük, ankete katılanların sürdürülebilir büyüme konusunda hala zemine sahip olunduğunu, beklentileri olduğunu ortaya koyduğunu belirterek, bu beklentilerin bir an önce cevaplandırılması gerektiğini düşündüklerini söyledi. 

     
</TEXT>
</DOC>
