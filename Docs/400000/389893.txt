<DOC>
<DOCNO> 389893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo38.html </URL>
<DATE> 2005/10/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Aktuğ Gökdeniz'i Aziz Yıldırım'a karşı sonuna kadar koruyacağım 
</HEADLINE>
<TEXT>

     Trabzonspor Kulübü Başkanı Atay Aktuğ, Gökdeniz'i, Fenerbahçe Kulübü Başkanı Aziz Yıldırım'a karşı sonuna dek koruyacağını söyledi. 
     Divan başkanlık kurulu toplantısında bazı genel kurulun üyelerinin eleştirileri üzerine söz alan kulüp başkanı Atay Aktuğ, Gökdeniz konusunda bugün bir gazetede yer alan haberin Fenerbahçe'nin çok iyi zamanlama yapıp çıkardığı bir haber olduğunu belirterek, ''Bu haberi okuyarak Gökdeniz'i karalamak yanlıştır. Yanlış şeyler yapmıştır, hiç affedilmeyecek davranışlar yapmış ve ceza almıştır. Bu olay detaylı bilinmektedir. Fenerbahçe Kulübü ve Aziz Yıldırım, Gökdeniz'i alamadığı için hem Gökdeniz'e hem Trabzonspor'a ceza verdirmektedir. O yüzden Gökdeniz'i Yıldırım'a karşı sonuna kadar koruyacağım. Ondan sonra da ne yapacağımı herkes bilir'' dedi. 
     Yıldırım'ın istediğini yaptığını da ileri süren Aktuğ, ''Şimdi adam istediğini yapıyor. Tahkim Kurulu istifa etti. Tahkim Kurulu istifa etmeden 15-20 gün önce bana telefon açtı. Bu Tahkim Kurulu Beşiktaşlı ne diyorsun dedi. Dedim ki tahkim değil, federasyon falan hepsi değişsin. Federasyonda da istediğini yapıyor. Gökdeniz'i oynatmak istemiyorsa oynatmıyor'' diye konuştu. 
     Aktuğ'u genel kurulda diğer eleştirelere de yanıt verdi. Bu sırada Aktuğ ile Trabzonspor'da daha önce yöneticilik yapan Mustafa Erdem arasında kısa süreli tartışma yaşandı. 

     
</TEXT>
</DOC>
