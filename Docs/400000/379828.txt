<DOC>
<DOCNO> 379828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/siyaset/asiy.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te terör konuşulamadı 
</HEADLINE>
<TEXT>


Meclis Genel Kurulu, muhalefetin ortak hareketiyle "terör" gündemiyle olağanüstü toplandı. Ancak, genel görüşme açılması AKP'lilerin oylarıyla reddedilince Meclis yeniden tatile girdi 

ANKARA Milliyet 


TBMM Genel Kurulu, iktidarın engelleme girişimlerine rağmen muhalefetin ortak hareketiyle "terör" gündemiyle olağanüstü toplandı. Gündeme geçilebilmesi için taktik mücadele yürüten muhalefet partileri, 4 bağımsız milletvekili ve AKP'li Ertuğrul Yalçınbayır'ın desteğiyle 186 millletvekiline ulaşarak toplantı yeter sayısını iki farkla aştı. Gergin oturumda, genel görüşme açılması AKP'lilerin oylarıyla reddedilince, Meclis 1 Ekim'de açılmak üzere yeniden tatile girdi. 
CHP'nin "Terör olayları ve Türkiye'nin sürüklenmeye çalışıldığı çatışma ortamı" konulu genel görüşme önergesinin ön görüşmesi dün yapıldı. 
New York'a giderken gazetecilere yaptığı açıklamada CHP'nin çağrısı için 'Olumlu karşılıyorum' diyen Başbakan Recep Tayyip Erdoğan'ın, programı nedeniyle Trabzon'da bulunduğu için katılamadığı görüşmelerde, 'aritmetik hesapları' tutturmak için iktidar ve muhalefet partileri yoğun kulis yaptı. AKP'liler, belirlenen strateji gereği iktidar kulisinde bekledi. CHP, ANAP, DYP ve SHP milletvekilleri ile 4 bağımsız milletvekili muhalefet sıralarını doldururken, iktidar kanadı boş kaldı. 

'Gelin beyler, gelin' 
Oylamanın ardından TBMM Başkan Vekili Nevzat Pakdil'in 'gündeme geçiyoruz' duyurusunu alkışlarla karşılayan muhalefet milletvekilleri, kuliste bekleyen AKP'lilere "gelin beyler, gelin" diyerek, salona davet etti. AKP'lilerin salona girişi sırasında da 'Bravo. Hoşgeldiniz. Sizi şuraya alalım' sesleri duyuldu. Oylamada, 181 kişilik muhalefet bloğunu Yalçınbayır ile bağımsızlardan Zülfü Livaneli, Memduh Hacıoğlu, Göksal Küçükali ve İbrahim Özdoğan destekledi. HYP Genel Başkanı Yaşar Nuri Öztürk, TBMM'ye gelmeyen tek muhalefet lideri oldu. 

Demokratik Cumhuriyet 
Görüşmede, AKP yöneticileri, muhalefeti 'şehit kanı üzerinden siyaset yapmakla' suçladı. AKP Grup Başkanvekili Salih Kapusuz'un, "Başbakan'ın kullandığı demokratik Cumhuriyet kavramının Anayasa'da yeri vardır. Terör örgütü hak, hukuk, demokrasi kavramlarını kullanıyor diye bu kavramları kullanmayalım mı " sözlerine CHP'liler tepki gösterdi. Niğde Milletvekili Orhan Eraslan kürsüye yürüyerek Kapusuz'un önüne Anayasa kitapçığı bıraktı. CHP Grup Başkanvekili Ali Topuz da "Demokratik Cumhuriyet kavramı ayrılıkçıların ve terör örgütü başı Apo'nun kullandığı bir kavramdır" dedi. Baykal yerinden, "Bu Türkiye'yi tahrip eden yaklaşımdır, yazıklar olsun" diye bağırırken, ayağa fırlayan milletvekillerini grup yöneticileri yatıştırdı. 

'Seçime gidelim' 
Terörle Mücadele Üst Kurulu'nun 23 Eylül'de toplanacağını açıklayan Kapusuz, 'Fotoğrafı çekiyorsunuz ama çözüm yok' sözlerine tepki gösteren DYP Genel Başkanı Mehmet Ağar da, "Bu bir acz ifadesi mi Bir şey söyleyecek olsak hükümet oluruz. Böyle giderse de oluruz" dedi. ANAP lideri Erkan Mumcu da, AKP'nin tavrını, "Şurada yaşadığımız manzara hiç hoş bir manzara değil. Ben biliyorum ki vicdanınızla konuşurken rahat değilsiniz" diye eleştirdi. 

Ağar'dan TV5'e tepki 
'Sınırlarımızın darlığı tartışılır' 

ANKARA Milliyet 

DYP Genel Başkanı Mehmet Ağar, Fransız TV5 kanalında Türkiye üzerinden Kürdistan haritası çizilmesine sert sözlerle karşılık verdi. Parti genel merkezinde Kıbrıs Çiftçiler Birliği ve bazı sivil toplum kuruluşlarını kabul eden Ağar, haritayla ilgili olarak şunları söyledi 
"Türkiye'nin sınırları ebediyen böyle devam edecektir. Hatta bir adım ileri gideyim. Türkiye'nin sınırlarının yeterliliği değil belki darlığı tartışılabilir de, sınırlarının bugünkü hali tartışılamaz. O programın yapımcısı biraz tarih kitaplarını karıştırırsa Türkiye'nin sınırları ile oynama cesaretinde bulunanların sonlarının ne olduğunu çok daha iyi kavrayabilir." 
Ağar, Meclis Genel Kurulu'nun olağanüstü toplantı saatinden önce hükümete son bir çağrıda bulunarak, "Açık söylüyorum, bugünden itibaren dökülen her kanın sorumlusu Başbakan'dır" dedi. 

Muhalefet cephesi safları sıklaştırdı 

SALİHA ÇOLAK Ankara 

İşbirliği yaparak TBMM'yi iktidarsız toplamayı başaran muhalefet partilerinin yöneticileri, kuliste fireleri tek tek saptarken de birlikte çalıştı. Baykal ve Mumcu, toplantı öncesinde kuliste AKP'yi "çekiştirdi". Baykal, "Neden böyle yapıyorlar Bu onların da sıkıntısı. Kaçıyorlar, bu mağlubiyetlerini gösteriyor" dedi. ANAP ve DYP'lilerle tek tek tokalaşan Baykal, CHP kurultayında kendisine karşı bayrak açan ve ANAP'a geçen Şanlıurfa Milletvekili Turhan Tüysüz'ün de elini sıktı. Baykal, yeni taşındığı Angora Evleri'nin etrafında koşarken, kendisini göremediğini söylediği ANAP'lı Edip Safter Gaydalı'dan ilginç bir yanıt aldı. Gaydalı Baykal'a gülerek, "Kulvarlarımız farklı" dedi. Önergenin reddedilmesinin ardından tansiyon sorunu bulunan CHP'li Oya Araslı fenalaşarak Güven Hastanesi'ne kaldırıldı. Oturum açılana kadar iktidar kulisinde bekleyen AKP'liler, televizyondan izledikleri oturum sırasında yoklama sonucunu kapıyı aralayarak kulisten öğrenmeye çalıştı. Yoklamaya katılan tek AKP'li Ertuğrul Yalçınbayır muhalefet kulisini kullandı. CHP'li Mehmet Sevigen, AKP sıralarına oturup AKP yazısının üzerine CHP yazısı asarak, partisini korsan olarak da olsa iktidar sıralarına taşıdı. TBMM İdare Amiri Erdoğan Yetenç duruma müdahale etti. 

Baykal sert çıktı 
İmralı'da bayrak çizilmiştir 

ANKARA Milliyet 

Terör olayının halının altına süpürülerek örtülemeyeceğini kaydeden CHP Genel Başkanı Deniz Baykal, hükümeti terörün arkasındaki siyasi proje konusunda uyardı. 
Baykal, dün CHP grubunda, hükümetin "3 Ekim süreci olumsuz etkilenir" gerekçesiyle olağanüstü toplantıya katılmama kararını eleştirirken, Türkiye'nin terörü konuşmak için AB'den onay almayacağını vurguladı. Terör çatışmasına vatandaşın da taraf yapıldığını, Karadeniz'de halkın terörist kovaladığını anlatan Baykal, "70 milyonun kardeşliği ortadan kalkarsa bunun telafi edilemeyeceğini" söyledi. 
"Terör olaylarının geldiği yeni boyut, halının altına süpürülerek geçiştirme noktasını çoktan aşmıştır" diyen Baykal, şunları kaydetti 
"Şimdi oyun açıktır. İmralı'da bayrak çizilmiştir. Şiddet yöntemi bu amaca gidecek yolda mevzi kazanmak, taviz almak için bir yöntem olarak uygulanıyor. Şimdi terör örgütünün hedefi aftır. Af, terörle ayrılıkçı hareketi sürdürmeyi meşrulaştırmak amacıyla isteniyor." 

Hücreden talimat 
Başbakan'ın, "İmralı'dan nasıl emir veriliyor " diyen Talabani'ye, "Demokrasi böyle" karşılığı verdiği yolundaki sözlerin yalanlanmadığını anımsatan Baykal, şunları söyledi 
"Masaya silah koyarsanız orada demokrasi olmaz. Sen hücreden talimat vermeye demokrasi dersen bu işi götüremezsin. O talimatı önlemek senin görevin. Başbakan'ın kafası karışık, Türkiye'nin de. Şiddetin arkasından çekilin." 


</TEXT>
</DOC>
