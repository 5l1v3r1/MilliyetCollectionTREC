<DOC>
<DOCNO> 381766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/siyaset/axsiy01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çoksesli' ikinci konferans martta 
</HEADLINE>
<TEXT>


İstanbul Üniversitesi de Ermeni Konferansı düzenleyecek. Toplantıda, Bilgi Üniversitesi'ndekinin aksine, her görüşten davetli yer alacak 

GÜLAY FIRAT İstanbul 


Bilgi Üniversitesi'nde resmi tezi sorgulayan isimlerin katıldığı Ermeni konferansının ardından İstanbul Üniversitesi İÜ "bilimsel" bir konferans düzenleyeceğini duyurdu. İÜ'nün Mart 2006'da yapacağı konferansa, Türk dostu ABD'li tarihçi Justine Mc Carty'den, Ermenilere katliam yapıldığı görüşünde olan Doç. Dr. Halil Berktay'a kadar farklı görüşlerde yerli ve yabancı birçok isim davet edilecek. 
Konferansın koordinatörlüğünü yürüten İÜ Rektör Yardımcısı Prof. Dr. Şafak Ural'ın verdiği bilgiye göre, 2 gün olması planlanan konferansın yapılmasına İÜ Rektörlüğü tarafından 3.5 ay önce karar verildi. 
Ural, "Konferans, yapılan herhangi bir toplantıya karşı ya da onun destekçisi değil. Biz, İÜ'nün akademik gelenekleri çerçevesinde bu konuyu bilimsel biçimde ele almak istiyoruz. Her türlü görüşe yer veren ve bütün bunları da bilimsel kriterlere, ölçütlere göre tartışabilecek bir toplantı yapmak istiyoruz. Tek amacımız bu" dedi. 

60 kişi katılacak 
Konferansa, yerli ve yabancı 60'a yakın davetlinin katılacağını, davetlilere de 1 hafta içinde çağrı mektubu gönderileceğini belirten Rektör Yardımcısı Ural, "Toplantıyla ilgili İstanbul Üniversitesi bünyesinde de ön hazırlık yaptık. Bu hazırlık sırasında birkaç arkadaş önemli yeni belgelere ulaştı. Bunları konferansta katılımcılara sunacağız" diye konuştu. 


</TEXT>
</DOC>
