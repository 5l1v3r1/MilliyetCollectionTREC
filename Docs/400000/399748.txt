<DOC>
<DOCNO> 399748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur22.html </URL>
<DATE> 2005/12/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Liseli öğrencilerin bıçaklı kavgası 4 yaralı 
</HEADLINE>
<TEXT>

     Sakarya’nın Hendek İlçesi’nde lise öğrencileri arasında çıkan bıçaklı kavgada 4 öğrenci yaralandı. 
     AA muhabirinin aldığı bilgiye göre, Hendek Lisesi 3. sınıf öğrencileri Ramazan B, Adem Ö, Ünal I. ve Mehmet K, sınıfta bilinmeyen bir nedenle tartıştı. Daha sonra dışarı çıkan öğrenciler, okul yakınındaki Zeki Cömert Parkı’nda yeniden toplanarak kavga ettiler. 
     Olayda, Adem Ö, Ünal I. ve Mehmet K, Ramazan B. tarafından bıçaklandı. Kavgada elinden yaralandığı belirtilen Ramazan B, gözaltına alındı. 
     Hendek Devlet Hastanesi’ne kaldırılan ve sırtından bıçaklandığı öğrenilen öğrencilerden Ünal I. ile Adem Ö. buradaki ilk müdahalenin ardından Toyotasa Travmatoloji ve İlkyardım Hastanesi’ne kaldırıldı. 
     Olayla ilgili soruşturmanın sürdürüldüğü belirtildi. 
     
</TEXT>
</DOC>
