<DOC>
<DOCNO> 371314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur60.html </URL>
<DATE> 2005/08/19/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Ağrı'da ishal vakaları can alıyor, 2 kişi öldü 22 kişi tedavi altında... 
</HEADLINE>
<TEXT>

     Ağrı’nın Doğubayazıt İlçesi’nde ishal nedeniyle 2 kişinin öldüğü 22 kişinin de tedavi altında olduğu bildirildi. 
     Doğubayazıt Kaymakamı Rauf Ulusoy, AA muhabirine yaptığı açıklamada, ishal nedeniyle dün Iğdır Devlet Hastanesi’ne sevk edilen Mehmet Emin Çekim 27 ve Emine Dinçer’in 44 , hastanede yaşamlarını kaybettiğini bildirdi. 
     Ulusoy, Doğubayazıt Devlet Hastanesi’nde çoğu çocuk, 22 kişinin de yine ishal nedeniyle tedavi altına alındığını söyledi. 
     İlçede gerekli önlemleri aldıklarını belirten Ulusoy, vatandaşlara damacana su ve hastalıktan korunma yollarının yer aldığı uyarı broşürleri dağıttıklarını ifade etti. 
     Virüsün neden kaynaklandığının belirlenmesi için Sağlık Bakanlığı’ndan bir ekibin ilçeye geleceğini belirten Ulusoy, yapılacak tespitlere göre önlemler alınacağını söyledi. 
     
     "SUDAN KAYNAKLANDIĞI TAHMİN EDİLİYOR" 
     Ağrı Sağlık Müdürü Dr. Ahmet Akkuş da AA muhabirine yaptığı açıklamada, Doğubayazıt’taki ishal vakalarının, sulardan kaynaklandığının tahmin edildiğini, ancak bunun henüz kesinleşmediğini bildirdi. 
     Sulardan numune alındığını ve incelemelerin devam ettiğini anlatan Akkuş, test sonuçlarının yarın belli olacağını, buna göre önlem alınacağını ifade etti. 
     Doğubayazıt Devlet Hastanesi’ndeki 22 kişiden 8’ninin acil serviste müşahede altında olduğunu kaydeden Akkuş, tedavi için de gerekli önlemlerin alındığını söyledi. 
     
</TEXT>
</DOC>
