<DOC>
<DOCNO> 365872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy07.html </URL>
<DATE> 2005/07/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Demirel Türkiye işin içinden nasıl çıkacak merak ediyorum 
</HEADLINE>
<TEXT>

     9’uncu Cumhurbaşkanı Süleyman Demirel, Ek Protokol’ün imzası ile Türkiye’nin Kıbrıs Cumhuriyeti’ni "kabul" ettiğine dikkat çekerken, gelecek süreç konusunda 
     "Bu işin içinden Türkiye’nin nasıl çıkacağını ben de merak ediyorum" dedi. 
     Demirel, CNN Türk’de yayınlanan Ankara Kulisi programında gündeme ilişkin soruları yanıtladı. 
     Ankara Anlaşması’na ilişkin Ek Protokol’ün imzalanmasından sonra bile Türkiye’nin 3 Ekim’de müzakerelere başlamasının kesin olmadığını kaydeden Demirel, Rumlar’ın müzakereye oturmadan önce "siyasi tanınma" için diretebileceğine dikkat çekti. 
     Demirel, Ek Protokol’ün imzası ve yayınlanan karşılıklı deklarosyonları şöyle değerlendirdi 
     
     "İMZA ATAR MIYDINIZ" A DEMİRELVARİ YANIT 
     "Türkiye bu anlaşmayı imzaladığı zaman Kıbrıs Cumhuriyeti’ni kabul ediyor. Fakat kabul etmesi rahatsızlık rahatıyor. Bunun tanıma anlamına gelmediğini de bir deklarasyonla beyan ediyor. Bu kolay kolay anlaşılabilir bir iş değil. Bir taraftan kabul ediyorsunuz, bir taraftan tanımıyorsunuz. Bunun önümüzdeki zaman içerisinde yeni sıkıntılar çıkaracağı kesin." Demirel, "Siz iktidarda olsaydınız bu protokole imza atar mıydınız" sorusuna, "Ben olsam ne yapardım ayrı bir olay" karşılığını verdi. 
     AB’nin ihtilaflı bir Kıbrıs’ı içine alması, Türkiye’yi de bırakmaması anımsatılıp "Avrupa ne yapmak istiyor" sorusuna Demirel, ilginç bir benzetme ile karşılık verdi. 
     
     TÜRKİYE AVRUPA’NIN YETİMİ 
     Demirel, "Doğu Avrupa ülkelerinin hepsi Avrupa’nın yeğenleridir, Balkan devletleri kuzenleridir, Türkiye ise Avrupa’nın yetimidir" dedi. "İmzalama ile hadisenin yeni başladığını" söyleyen Demirel, "Pazarlık yeni başlıyor" denilmesi üzerine "Pazarlık mı yoksa kargaşa mı yeni başlıyor" dedi. Demirel, bunu şöyle açıkladı 
     "Sizin istediğiniz Kıbrıs başka, Avrupa’nın aklındaki Kıbrıs başka. Siz oturacaksınız Kıbrıs’la anlaşma yapacaksınız, anlaşma yapana kadar da müzakere edeceğiniz Kıbrıs’ı tanımıyorsunuz. Avrupa Kıbrıs Cumhuriyeti olarak tanıyor, siz tanımıyorsunuz, ama kabul ediyorsunuz. Önümüzdeki zaman içerisinde zorlukları vardır. Ben felaket tellalı değilim. Bu işin içinden Türkiye’nin nasıl çıkacağını ben de merak ediyorum." 
     
     TERÖRE KARŞI İKÖ ÖNERİSİ 
     Demirel, uluslararası ve PKK terörüne de değindi. Demirel bir öneride bulundu. Demirel, Müslüman, dünyanın İslam Konferansı Örgütü gibi teşkilatlarının "terör hadisesini kesinlikle reddettiklerini, İslamla alakası olmadığını, bu şekilde yapılmış olan cihadın islama ters düştüğünü" beyan etmelerini önerdi. 
     
     KÖŞKTEN İNERKEN MEKTUP 
     Demirel, Çankaya Köşkü’nden inerken hem cumhurbaşkanı’na, hem hükümet başkanına, hem de Genelkurmay Başkanı’na bir mektup yazıp bıraktığını açıkladı. Demirel, mektupla, terör hadisesinin yeniden canlanmaması ve üzerinde durulması gerektiğini söylediğini belirtti. 
     Artan terörü 1 Mart tezkeresinin reddedilmesine bağlayan Demirel, "Tezkere kabul edilseydi Türkiye Kuzey Irak’taki durumu kontrol altına alabilirdi" dedi. 
     "Sınır ötesi operasyon yapabilir mi Türkiye" sorusuna Demirel, "Yapar da netiçelerine katlanmak sartıyla" karşılığını verdi. 
     "Sayın Başbakan BM şartı izin veriyor diyor" denilmesi üzerine Demirel, "BM şartı izin falan vermez" yanıtını verdi. 

ANKA 
     
</TEXT>
</DOC>
