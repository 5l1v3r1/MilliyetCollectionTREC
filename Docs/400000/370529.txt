<DOC>
<DOCNO> 370529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun17.html </URL>
<DATE> 2005/08/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Papadopulos da düşen uçakla seyahat etmiş 
</HEADLINE>
<TEXT>

     Güney Kıbrıs basını, Rum yönetimi lideri Tasos Papadopulos'un 20 Nisan 2005'te resmi ziyaret için Prag'a giderken, İlios havayollarına ait düşen uçağı kullandığını yazdı. 
     AB Komisyonu'nun, hafta sonunda Atina yakınlarında meydana gelen uçak kazasını tüm yönleriyle incelemeye aldığı bildirildi. 
     Kıbrıs Rum kesiminde yayımlanan Politis gazetesi, konuyla ilgili haberinde, AB'nin, İlios'a ait uçağın bakımına ilişkin bütün detayları ''didik didik'' incelemekte olduğunu, AB yetkililerinin Rum Ulaştırma Bakanlığı ve Sivil Havacılık Dairesi ile temasa geçtiklerini bildirdi. 
     Gazete, AB Komisyonu'nun, bütün bakım belgelerinin kopyalarını ve değerlendirme belgelerini talep ettiğini ve uçağın belgelerinin gerçekten ''temiz'' olup olmadığını hiçbir kuşkuya yer vermeyecek şekilde ortaya çıkarmakta kararlı olduğunu vurguladı. 
     Politis'e göre, AB Komisyonu yetkilileri, Rum yönetiminin, sivil havacılık olayları ve kazalarının araştırılmasına ilişkin talimatnamesini uygulayıp uygulamadığından veya yakın gelecekte uygulayıp uygulamayacağından emin olmak istiyor. 
     Gazete, Boeing'in sorunlu olduğunun ve geçmişte Rum Sivil Havacılık Dariesi tarafından gerektiği şekilde kontrol edilmeyen arızası bulunduğunun saptanması halinde, Komisyon'un tavrının değişebileceğini, böyle bir durumda Rum Sivil Havacılık Daires'nin, yetkisi dahilinde bulunan bütün uçaklarda yapması gereken periyodik uçuş denetimleri konusunda ''ihmalkar'' bulunacağını yazdı. 
     
</TEXT>
</DOC>
