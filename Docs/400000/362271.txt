<DOC>
<DOCNO> 362271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/siyaset/siy01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çaycı getirdi, imzalayamam' 
</HEADLINE>
<TEXT>


Fidan'ın öldürülmesini kınayan bildiriyi imzalamayan Eski DEP'li Orhan Doğan, "Çay dağıtan bir delikanlının getirdiği mektubu imzalayamam" diye konuştu 

NAMIK DURUKAN Ankara 


Hikmet Fidan'ın öldürülmesine sessiz kalıp, hazırlanan kınama bildirisini imzalamadıkları gerekçesiyle eleştirilen Demokratik Koordinasyon Kurulu'nun üyelerinden, eski DEP Milletvekili Orhan Doğan, "Çaycı bir çocuğun getirdiği üzerinde tartışılmamış metni imzalayamazdık" dedi. 
Eylemi çok net bir dille kınadıklarını belirten Doğan, "Bundan öte yapabileceğimiz bir şey yok" dedi. Doğan, metni imzalamamalarının gerekçesini şöyle anlattı "Üzerinde tartışılmayan, konuşulmayan, birlikte oluşturulmayan, çay dağıtan 15 yaşındaki delikanlının getirip masalara bıraktığı mektubu imzalamamız doğru değildi." 

Sadak'tan davet 
Kapatılan DEP'in eski Şırnak Milletvekili Selim Sadak, Siirt'te aralarında kan davası bulunan ve DEHAP'lı olarak bilinen 2 aile arasında yapılacak barış yemeğine Başbakan Tayip Erdoğan ile Siirt milletvekillerini davet etti. Sadak, Erdoğan'a faksladığı davette, "Katılmanız dostlarımıza ve barışa güç verecektir" dedi. Siirt'te 20 Temmuz'da yapılması planlalan barış yemeğine eski DEP milletvekilleri Leyla Zana, Selim Sadak ve DEHAP'lı yöneticilerin de katılacağı belirtildi. 


</TEXT>
</DOC>
