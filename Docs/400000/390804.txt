<DOC>
<DOCNO> 390804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yasam/axyas01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Böbrek takasıyla eşlerini kurtardılar 
</HEADLINE>
<TEXT>


Antalya'da iki sağlıklı eş, böbreklerini 'çapraz nakil'le birbirlerinin eşlerine verdi. Mehmet Karataş ile Sema Erdoğan bu operasyonla hayata döndü 

MAHİR VARLI Antalya DHA 

Antalya'da Huriye Karataş ile Kasım Erdoğan, böbreklerini çapraz nakil yöntemiyle birbirlerinin böbrek hastası olan eşlerine verdi. Sağlık Bakanlığı'ndan izinle yapılan nakiller sonrasında böbrek alan hastaların sağlık durumunun iyi olduğu açıklandı. 

Doku uyuşmazlığı engeli 
Kapıcılık yapan Mehmet Karataş 46 , 16 yıl önce böbreğinden rahatsızlandı. Böbreklerini 11 ay önce doğum sırasında yanlış müdahaleyle kaybeden Sema Erdoğan 36 da, Karataş gibi diyaliz makinesiyle yaşamını sürdürmeye başladı. İki hastanın sağlıklı eşleri, bir böbreklerini eşlerine vermeye razı oldu, ancak doku uyuşmazlığı bunu engelledi. 

Etik kuruldan onay 
Akdeniz Üniversitesi Organ Nakli Eğitim, Uygulama ve Araştırma Merkezi'nde yapılan incelemelerde hasta olan eşlere, sağlıklı eşlerdeki böbreklerin çapraz nakil yapılabileceği ortaya çıktı. 
Sağlık Bakanlığı Etik Kurulu da eşler arasındaki böbreklerin değiştirilmesine onay verdi. Mehmet Karataş'ın eşi Huriye Karataş, böbreğini Sema Erdoğan'a, Erdoğan'ın eşi Kasım Erdoğan da böbreğini Mehmet Karataş'a verdi. 
Karataş, "16 yıldır bu rahatsızlığı çekiyordum. 1 yıldır böbreklerim tamamen bitmişti. 19 aydır diyaliz makinesine bağlıydım. Annem böbreğini bana vermezken eşim verdi" dedi. Ev kadını Huriye Karataş da, "Allah bu mutluluğu herkese bağışlasın. Eşim için canımı verirdim" diye konuştu. 

'Lütfen organ bağışlayın' 
Bir yıldır çektiği ıstırabın eşi sayesinde son bulduğunu belirten Sema Erdoğan da, "Diyaliz makinesinde hayat geçmiyor. Böbrek hastalarına karşı daha duyarlı olunsun. Lütfen organ bağışlayın" dedi. 
5 yıldızlı bir otelde müdür olarak görev yapan Kasım Erdoğan da, "Hayata eşimle başladım, onunla bitireceğim. Bu mutluluğun tarifi yok" diye konuştu. 



</TEXT>
</DOC>
