<DOC>
<DOCNO> 371036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/aeko.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti GE'ye gidiyor 
</HEADLINE>
<TEXT>


Doğuş Holding, Garanti Bankası'ndaki hisselerinin yarısını satmak üzere General Electric'in tüketici finansmanı birimi GE Consumer Finance'la görüşme kararı aldığını açıkladı 

EKONOMİ SERVİSİ 

Tansaş'ı Koç Grubu'na satma kararı alan Doğuş Holding, Garanti Bankası için de ABD'li sanayi ve finans devi General Electric'in tüketici finansman şirketi GE Consumer Finance ile 'münhasıran' görüşme kararı aldı. 
Doğuş Grubu'ndan yapılan açıklamaya göre satış 'eşit ortaklık prensipleri çerçevesinde gerçekleşecek'. Grubun bankadaki hisse oranı yüzde 55.1 düzeyinde bulunuyor. Geri kalan yüzde 44.9 hissesi ise halka açık. 
Açıklamada Garanti Bankası'ndaki hisselerinin yarısını satmak üzere eşit ortaklık prensibi çerçevesinde General Electric'e ait General Electric Consumer Finance ile münhasıran görüşme kararı alındığı bildirildi. Gruptan yapılan açıklamada, "Görüşme sürecine paralel olarak kamuoyunu bilgilendirmeye yönelik açıklamalar yapılacaktır" denildi. 

Üçüncü büyük özel banka 
Ankara'da 1946'da kurulan Garanti Bankası 1983'te Doğuş Grubu'na katıldı. Garanti Bankası'nın hisseleri 1990'da halka arzedildi. 1993'te Türkiye'de ilk defa yurtdışına hisse ihracı gerçekleştiren kurum oldu. Garanti Bankası Haziran 2005 itibariyle 21.7 milyar dolara ulaşan aktif büyüklüğüyle Türkiye'nin en büyük üçüncü özel bankası. Halen 10 bine yakın çalışanı, yurtiçinde 403 ve yurtdışında Lüksemburg, Malta ve Kıbrıs'taki şubeleriyle kurumsal, ticari, KOBİ bankacılığı ve bireysel müşterilerine hizmetler sunuyor. Hollanda'da Garanti Bank International ve Rusya'da Garanti Bank Moskov isimli bankaları bulunan Garanti, Çin'de temsilciliği bulunan ilk ve tek Türk bankası. 

Piyasa değeri 7.1 milyar dolar 
Garanti Bankası hisseleri dün İMKB'de yüzde 1.81 artışla, 3.38 YTL'den kapandı. İMKB verilerine göre bankanın ödenmiş sermayesi 2.1 milyar YTL ve bu fiyata göre toplam piyasa değeri 7.1 milyar YTL olarak hesaplanıyor. 
GE ise 1948'den beri Türkiye'de çeşitli sanayi yatırımları yaptı. Şirketin Koç Grubu ile kurduğu ampül fabrikası daha sonra kapanmıştı. Şirket Tusaş Motor Sanayii'nin kuruluşunda da rol oynadı. GE, Kale Grubu ile enerji sektöründe faaliyet gösteren bir şirkette de ortak. GE'nin uluslararası finans televizyonu kanalı olan CNBC'de de iştirak hissesi var. Doğuş Grubu bünyesindeki CNBC-e ise CNBC'nin Türkiye Temsilcisi. 

151 milyar dolarlık ABD'li finans devi GE Consumer Finance, ABD'nin en büyük elektronik şirketlerinden General Electric bünyesindeki bir finans şirketi. Dünyada 41 ülkede faaliyet gösteren GE Consumer Finance'ın uzmanlık alanları arasında bireysel krediler, kredi kartları, mağaza ve banka kartları, otomobil kredileri, şirket seyahat sigortaları, mortgage, ev kredileri ve sigortalar geliyor. 
Toplam varlıkları 151 milyar dolar olan GE Consumer Finance'ın başlıca müşterileri arasında ise direk tüketicilerin yanı sıra ağırlıklı olarak otomobil firmaları bulunuyor. 
Merkezi ABD'nin Stamford eyaletinde bulunan şirket stratejik planlarla müşteri çekme ve satışları artırma politikasına odaklanmasıyla tanınıyor. Şirket ayrıca General Electric bünyesinde bulunan diğer şirketler arasında da sinerjiyi sağlaması ile biliniyor. GE Consumer Finance'ın dünya genelinde 32 bin çalışanı bulunuyor. 

2004 yılı aktifleri 151.2 milyar dolar 2004 yılı k rı 16.6 milyar dolar Çalıştığı ülke 41 Müşteri sayısı 110 milyon Şube sayısı 3 bin 100 


</TEXT>
</DOC>
