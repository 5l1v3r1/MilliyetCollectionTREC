<DOC>
<DOCNO> 352867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun19.html </URL>
<DATE> 2005/06/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Portekiz, AB Anayasası referandumunu erteleyecek 
</HEADLINE>
<TEXT>

     Portekiz'in, AB Anayasası'nın onaylanması için ekimde yapılması planlanan referandumu erteleyeceği bildirildi. 
     Başbakan Jose Socrates, özel TSF radyosuna yaptığı açıklamada, Portekiz'in referandum yapmayı hala planladığını, ancak AB liderlerinin AB Anayasası'nı onaylama tarihi erteleme kararı nedeniyle kendi referandumlarını erteleyeceklerini söyledi. 
     AB devlet ve hükümet başkanları, Avrupa Anayasası taslağının onay sürecinin tamamlanmasının öngörüldüğü Kasım 2006 tarihini dünkü zirvede ertelemeye karar vermişti. 
     AB Dönem Başkanı Lüksemburg Başbakanı Jean-Claude Juncker, dünkü açıklamasında, 10 üye ülkenin Anayasa taslağını onayladığını hatırlatarak, diğerlerinin bunu ''uygun gördükleri zaman'' yapabileceklerini, referandum yöntemini seçenlerin ''zamana ihtiyaçları olduğunu'' söylemişti. 
     
     ESTONYA ONAY SÜRECİNE DEVAM EDECEK 

     Estonya Başbakanı Andrus Ansip, AB Anayasası'nın onay sürecine devam edeceklerini söyledi. 
     Ansip, Baltık Haber Ajansı'na BNS yaptığı açıklamada, "AB liderleri dün Hollanda ve Fransız seçmenleri anayasayı reddettikten sonra bir değerlendirme dönemine gerek olduğuna karar verdi. Ama Estonya hükümeti zaten daha önceden metni milletvekillerine iletmişti ve milletvekillerinin nihai onayı bu yıl sonunda vermeleri bekleniyor" dedi. 
     Ansip, "AB Anayasası'nı şimdiye kadar 10 ülke onayladı ve bu metnin iyi bir metin olduğunu gösteren yeterli bir kanıt" dedi. 
     Estonya AB'ye geçen yıl üye oldu. 
     
</TEXT>
</DOC>
