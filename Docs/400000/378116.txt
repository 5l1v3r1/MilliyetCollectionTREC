<DOC>
<DOCNO> 378116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo07.html </URL>
<DATE> 2005/09/13/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Beşiktaş Taraftarlarımıza ait bir marka yarattık... 
</HEADLINE>
<TEXT>

     Beşiktaş Kulübü Yönetim Kurulu Üyesi ve Pazarlama Komitesi Başkanı Murat Ürünsak, dünyada hiçbir spor kulübünün başka bir isim altında markalaşmasının bulunmadığını belirterek, ''Taraftarlarımıza ait bir marka yarattık'' dedi. 
     Murat Ürünsak, AA muhabirine yaptığı açıklamada, taraftarlara yönelik olarak ''Always First'' Daima ilk markasını oluşturduklarını ifade ederek, ''Taraftarlarımızın talep edeceği bütün ürünleri bir koleksiyona döküyoruz. Yeni ve taraftara ait bir marka yarattık. Markamızda taraftarımızın ve camiamızın ruhu var'' diye konuştu. 
     Always First markasının yaygınlaşacağını ifade eden Ürünsak, insanların ihtiyacının olduğu her alanda markalarının olacağını söyledi. 
     Ürünsak, konsepti daha da genişlettiklerini vurgulayarak, ''Çoraptan kravata, havludan mayoya, ceketten paltoya kadar her şey ürünümüz olarak BJK Store'larımızda bulunacak'' ifadesini kullandı. 
     Şu an için bir deneme dönemi geçirdiklerini kaydeden Murat Ürünsak, 2006 yazından itibaren ''full konsept'' olarak satışlara başlayacaklarını söyledi. 
     Ürünsak, markalarının ambleminin açılımını da yaparak, ''Buradaki 1, öncelikle ilk kurulan kulüp olmamızdan geliyor. Ayrıca, diğer kulüplerden farklı olarak biz taraftarımıza 12 değil, 1 numarayı veriyoruz. Bunun üstüne de kartalımızın pençesini koyarak, camiamızın ruhunu markamızda simgeleştirdik'' diyerek sözlerini tamamladı. 
     
</TEXT>
</DOC>
