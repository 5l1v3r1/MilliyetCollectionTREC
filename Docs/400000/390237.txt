<DOC>
<DOCNO> 390237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur18.html </URL>
<DATE> 2005/10/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Manyas'taki kuş gribi karantinası yarın kaldırılıyor 
</HEADLINE>
<TEXT>

     Balıkesir’in Manyas İlçesi’ne bağlı Kızıksa Beldesi’nde, bir hindi çiftliğinde "kuş gribi" vakasına rastlanmasının ardından başlatılan karantina uygulaması, yarın sona eriyor. 
     AA muhabirinin derlediği bilgiye göre, Kızıksa’da faaliyet gösteren Mehmet Eksen’e ait çiftlikte, bin 800 hindi palazının belirli aralıklarla telef olmasından sonra yapılan incelemede, ölümlerin nedeninin "kuş gribi" olduğunun anlaşılması üzerine bölgede başlatılan karantina uygulaması yarın itibariyle 21 günü tamamlamış oluyor. 
     
     HASTALIĞIN BAŞLANGICI 
     Balıkesir Vali Vekili Halil Yavuz Kaya’nın, 8 Ekim Cumartesi günü, telef olan hindi palazlarının, İzmir Bornova Veteriner Araştırma Kontrol Laboratuvarı’nda yapılan tahlillerinde "kuş gribi"ne rastlandığını açıklamasından sonra içinde beldenin de yer aldığı 3 kilometre çaplı alanda kanatlı hayvan ve ürünlerinin giriş çıkışı yasaklandı. 7 kilometre çapa sahip alanda da giriş-çıkışlar kontrollü sağlanarak, karantina uygulamasına geçildi. 
     Bu gelişme üzerine, Başbakan Recep Tayyip Erdoğan ile bir ilköğretim okulunun açılış töreni için Siirt’te bulunan Tarım ve Köyişleri Bakanı Mehdi Eker, aynı gün yaptığı açıklamada, her şeyin kontrol altında olduğunu belirterek, hastalığın yayılmaması için her türlü tedbir alındığını, endişe edilecek bir durumun bulunmadığını bildirdi. 
     
     KRİZ MERKEZİ OLUŞTURULDU 
     Mehmet Eksen’in çiftliğinde ortaya çıkan hastalığın ardından, Kızıksa’nın bağlı olduğu Manyas İlçesi’nde bir "Kriz Merkezi" oluşturulurken, Manyas Kaymakamı Resul Çelik, 3 kilometre çaplı alandaki bütün kanatlı hayvanların itlaf edileceğini açıkladı. 
     Çelik’in bu açıklamasından sonra, Manyas İlçe Tarım Müdürlüğü’nden özel giyimli bir ekip, 8 Ekim gecesi, beldedeki iki hindi yetiştiricisinden biri olan Sıtkı Bozkurt’un çiftliğinde, kanatlı hayvanların itlafına başladı. Ekipler, bir konteynırın arkasına bağlı kapalı kasaya konulan ve karbondioksit gazı verilerek itlaf edilen kanatlı hayvanları, daha sonra kepçe yardımıyla çiftlik içinde açılan bir çukura gömerek, üzerini kireçle kapattı. 
     Sağlık Bakanlığı, 9 Ekim Pazar günü bir açıklama yaparak, Manyas’ta görülen "kuş gribi" vakasının, dünyadaki büyük salgınla hiçbir ilgisinin bulunmadığını belirterek, ülke genelinde toplumu tehdit eden bir grip salgınının da söz konusu olmadığını bildirdi. 
     Aynı tarihte, Almanya, Türkiye’nin yanı sıra "kuş gribi" vakasına rastlanan Romanya’dan, hastalıkla ilgili olarak eldeki tüm bilgileri AB’ye ve uluslararası uzmanlara vermelerini isterken, Yunanistan ve Polonya, Türkiye ve Romanya’dan kümes hayvanı ithalatını durdurma kararı aldı. 
     Tarım ve Köyişleri Bakanlığı Müsteşar Yardımcısı Nihat Pakdil, "kuş gribi" hastalığının görülmesi nedeniyle bakanlık veteriner hekimlerinin bölgeye giderek gerekli tüm tedbirleri aldığını, olay yerinde dezenfeksiyon yapıldığını, çevre bölgelerden elde edilen numunelerin, "Ülkesel Tavuk Vebası Referans Laboratuvarı" olan Bornova Veteriner Kontrol Araştırma Enstitüsü’ne ulaştırıldığını söyledi. 
     Balıkesir Valiliği, belde halkına karantina önlemlerine uymaları çağrısında bulunurken, ellerindeki kanatlı hayvanları yememeleri ve itlaf ekiplerine teslim etmelerini istedi. 
     Valilik, vatandaşları uyarıcı yönde belediye hoparlöründen sürekli anons yaptırırken, Balıkesir Sağlık Müdür Yardımcısı Altan Paç, Kızıksa Belediyesi Düğün Salonu’nda vatandaşlarla bir araya gelerek, hastalık hakkında bilgi verdi. Paç, iki hindi yetiştiricisinin yanı sıra hayvanların itlafında görevli kişilere koruyucu tedavi uygulandığını, bölgedeki karantinanın 21 gün süreceğini bildirdi. 
     Beldedeki itlaf işlemlerini hızlandıran ekipler, 9 Ekim Pazar gecesi, kümeslerde bulunan kanatlı hayvanları toplamaya başladı. 
     Karantina uygulamasının 4. günü olan 11 Ekim’de, kanatlı hayvanların imhası hızlandırılarak, geceleri gerçekleştirilen itlaf işlemleri, gündüz saatlerinde de yapılmaya başlandı. 
     Bu arada, bazı vatandaşların, "Kanatlı hayvanların itlaf edilmesi için yetkililere teslim edilmesi" yönünde belediye hoparlörlerinden yapılan anonslara rağmen, hayvanlarını teslim etmek yerine keserek yedikleri söylendi. 
     Kızıksa’daki hindilere hastalığı bulaştırdığı düşünülen göçmen kuşların barındığı Manyas Kuş Cenneti Milli Parkı’nda kontroller artırılırken, buradan alınan dışkı örnekleri, incelenmek üzere İzmir Bornova Veteriner Kontrol ve Araştırma Enstitüsü’ne gönderildi. 
     Devlet Bakanı ve Başbakan Yardımcısı Mehmet Ali Şahin, Kızıksa’da incelemelerde bulunarak, bir araya geldiği belde sakinlerinin sorunlarını dinledi. Beldede 15 Ekim’de sona eren çalışmalarda, 10 bine yakın kanatlı hayvan imha edildi. Kanatlı hayvanları itlaf edilen kişilere, 94 bin 224 YTL’lik ödeme yapıldı. 
     
</TEXT>
</DOC>
