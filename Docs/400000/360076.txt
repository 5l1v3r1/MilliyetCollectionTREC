<DOC>
<DOCNO> 360076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko23.html </URL>
<DATE> 2005/07/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Alman çimento devi HeidelbergCement satılıyor... 
</HEADLINE>
<TEXT>

     Dünyanın dördüncü büyük çimento üreticisi Alman HeidelbergCement, yaklaşık 6 milyar avroya satılıyor. 
     HeidelbergCement Yönetim Kurulu, Spohn Cement şirketince geçen hafta cuma günü sunulan hisse başına 60 avroluk toplamda 5.8 milyar avro nakit satın alma önerisini ''uygun'' bulduğunu açıkladı. 
     Spohn Cement şirketince yapılan öneri, Frankfurt Borsası'nda işlem gören HeidelbergCement hisselerinin son 3 ay ortalamasının yüzde 23.7 üzerinde bulunuyor. 
     Aynı zamanda HeidelbergCement ortakları arasında bulunan Alman sanayici Adolf Merckle ve ailesi tarafından kontrol edilen Spohn Cement, birleşme için 4.9 milyar dolarlık banka kredisi kullanacağını, özkaynaklarından ayırdığı miktarın ise 894 milyon avro olduğunu bildirdi. 
     Bu arada dünya çimento sektöründe satın alma ve birleşmelerin son yıllarda hız kazandığı gözleniyor. 
     Dünyanın üçüncü büyük çimento üreticisi Meksikalı Cemex, geçtiğimiz yıl eylül ayında İngiltere merkezli hazır beton şirketi RMC'yi 2.3 milyar sterline satın almıştı. 
     Bu yıl başında da dünyanın ikinci büyük çimento üreticisi İsviçreli Holcim, yine İngiltere merkezli Aggregate Industries'ı 1.8 milyar sterlin karşılığında bünyesine katmıştı. 
     Dünyanın en büyük çimento şirketi Fransız Lafarge'ın da sektördeki hareketliliğe ayak uydurmak için daha küçük şirketleri satın almaya yönelebileceği ifade ediliyor. 
     
</TEXT>
</DOC>
