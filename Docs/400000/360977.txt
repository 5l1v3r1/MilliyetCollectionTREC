<DOC>
<DOCNO> 360977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun19.html </URL>
<DATE> 2005/07/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Londra'daki patlamalarda kaybolan Gamze'nin öldüğü anlaşıldı 
</HEADLINE>
<TEXT>

     Dilek Kocabaş bildiriyor 

      İngiltere'nin başkenti Londra'da geçen Perşembe günü meydana gelen patlamalar sırasında kaybolan 25 yaşındaki Türk öğrenci Gamze Günoral'ın öldüğü ailesine resmen bildirildi. 
     Gamze Günoral'ın ailesinin AA'ya verdiği bilgiye göre, polis yetkilileri dün aileyle temasa geçerek, kızlarının cesedinin bulunduğunu iletti. 
     Naaşın henüz kendilerine teslim edilmediğini belirten aile, savcının gerekli incelemelerin tamamlanmasından sonra vereceği izinle kızlarının naaşını teslim almayı umduklarını kaydetti. 
     Aile, polisten ilk haberin iki gün önce geldiğini, bu haberde Gamze'nin King's Cross istasyonundaki patlama sırasında Picadilly Line treninin altında kalan çantasının bulunduğunun kendilerine bildirildiğini açıkladı. 
     Gamze Günoral'ın ailesi, polis ya da savcılığın henüz kendilerine teşhis için hiçbir çağrıda bulunmadığını belirtti. 
     
</TEXT>
</DOC>
