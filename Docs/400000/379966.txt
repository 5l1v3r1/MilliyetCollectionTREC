<DOC>
<DOCNO> 379966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko43.html </URL>
<DATE> 2005/09/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Seçimlerin ardından Alman iş dünyasında güven erezyonu... 
</HEADLINE>
<TEXT>

     Almanya'da istikrarlı bir hükümet formülünü zora sokan erken genel seçimlerin ardından iş dünyasında beklentiler olumsuza dönmeye başladı. 
     Almanya'nın önde gelen ekonomik araştırmalar enstitüsü ZEW'in ağustos ayında 50 olan yatırımcı güven endeksi, eylül ayında beklentilerin üzerinde gerileyerek 38.6'ya indi. 
     Mannheim merkezli ZEW Enstitüsü, son 4 aydır yükselen yatırımcı güven endeksinin eylül ayında hızlı gerilemesinde hiçbir partinin çoğunluğu sağlayamadığı seçim sonuçlarının etkili olduğunu açıkladı. 309 analist ve kurumsal yatırımcılarla anket yapılarak hazırlanan güven endeksi, iş dünyasının gelecekte hangi ekonomi politikalarının uygulanacağı konusunda belirsizlik yaşadığını ortaya koyuyor. 
     Zew endeksindeki gerilemede etkili olan diğer faktörler ise, Katrina Kasırgası'nın ardından ABD başta olmak üzere dünyadaki ekonomik büyümenin darbe alma ihtimali ile petrol fiyatlarındaki yükselişin halkın alım gücünü kemirmesi olarak gösteriliyor. 
     
</TEXT>
</DOC>
