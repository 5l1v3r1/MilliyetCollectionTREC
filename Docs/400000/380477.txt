<DOC>
<DOCNO> 380477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/altan.html </URL>
<DATE> 2005/09/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Değişik dekorlar içinde, değişik yaşamlar... 
</HEADLINE>
<TEXT>


Hızlı bir yapılanmanın yaygınlaşmasına karşın, henüz daha binbir ayak bir yerde cürcunasının dışında gürültüsüz patırtısız sakinliğinin bek retini korumakta olan bir Köyceğiz gecesinin, aydınlık ıssızlığında, göl kıyısına kadar yürümek eylül mehtabında... 
Maviliğini, grubun da iyice bitip sönmesiyle, usul usul karanlıkımsı bir tülle örtülemiş olan gökyüzünde, yusyuvarlak kocaman bir Ay... 
Köyceğiz Gölü'nün uzanıp giden kimsesiz suları, anadan doğma bir doğallıkta kendini teslim etmiş, Ay'ın üstüne dökülen şehveti azgınlıktan arınmış ışıklarına... 

Gecenin o saatinde göl kıyısında tek başına bir adam, balık yakalamaya çalışıyordu. 
Yanında durduk kendisine 
- Rastgele, dedim. 
Orta yaşın üstünde sevecen bir yüz, gülerek kaldırdı başını 
- Balık malık çıktığı yok, dedi. 
Sonra attığı oltaların sulara daldığı yerdeki kıpırtılara bakarak 
- Bak geldiler işte ama, hepsi küçücük onların, dedi. 
Köyceğizli olmadığı belliydi. Dostça sordum 
- Memleket nere 
- Elazığ... Ben Almanya'daydım. Uzun yıllar kaldım orada, doğrusu Almanları da sevmedim. Sonra buraya geldim işte... 

Bizim oturduğumuz yerin az ötesinde, katlarını satmayı, yahut kiraya vermeyi düşündüğü koskocaman bir ev yapmıştı. Kimseyle fazla bir ahbaplığı yoktu ve görünüşe göre yapayalnız yaşıyordu sevecen yüzünde rahat gülüşü hiç eksik olmadan... 

Köyceğiz'de Hollandalı Simone de, tek başına yaşıyordu. Sabahın erken saatleriyle, akşam üstleri bakımlı saçları, kısaca etekleri ve dimdik yürüyüşüyle köpeğini uzun uzun gezdirerek... 

Virgül biçimindeki, deniz kabuklarıyla çakıl taşlarından örülmüş bir avuçluk havuzdaki kırmızı balıklarla birlikte yaşayan bir de ehli keyif bir kurbağa vardı. 
Parmak boyundaki siyahımsı kurbağa, her gün güneşlenmek için ya kıyıya, ya Solmaz'ın saksı içinde havuza koyduğu uzun papirüs dallarının dibindeki bambunun yuvarlak helezonlarından en rahat ettiğinin üstüne çıkıyor öyle hareketsiz keyifleniyordu. Kazara ürktü de mi, akıl almaz bir hızla atlıyordu sulara... 
Tıpkı duvar diplerinde, arada sırada ortaya çıkan tanıdık pavurya ile çimlerde arada sırada gezinen uzun kuyruklu kertenkele ve rüzgarda şıngırtılı sesler çıkaran değişik boylardaki madeni ufak borulara zıplayarak yapışan iri çekirge gibi ehli keyif kurbağa da, okşayasım geldiği bahçe sakinlerindendi... 

Alman bir dostun komşu otelindeki, fiyakalı pisinin çevresinde, uzun şezlonglar vardı şezlonglarda kadınlı erkekli genç Alman turistler... 
Dev yapraklı muz ağaçlarıyla palmiyelerin ve zakkumların egzotik dekoru önünde, suları durmadan değişen inadına mavi yüzme havuzu kıyısındaki bir şezlonga yarıyarıya uzanmış olarak, elimizde pipetli k ğıt bardaklarla bir fotoğraf çektirseydik... 
Miami'de de tatil yaptığımız zannedilebilirdi, Seychelles adalarında da... 
"İyi yaşam" etiketli imajların hayallerine gömülmüş insancıkları, görüntü kandırmacalarına uğratmak çok mu zordu 
Oysa komşu otelin işletmecisi, eski dost Abdullah'ın ikram çemberi içindeydi bizim Köyceğiz'deki muz ağaçlı, palmiyeli yüzme havuzu kulaçları... 

İzmir'den Aydın'a doğru Selçuk tepelerindeki Şirince köyünün çıkışında, tepeleme de olsa küçümen bir karpuz sergisi yanında da oturmuş, siyah başörtülü, siyah yeldirmeli şişmanca bir köylü kadını... 
Doğrusu isterdim o köylü kadının da, bir iki karpuz sattıktan sonra, çevredeki otel bahçelerinin birindeki bir yüzme havuzu kıyısında bir şezlonga uzanmasını... 
Bu bir zenginlik sorunu değil, bir yaşam üslubu sorunu tıpkı köylülerin de, kentleşme sürecinde tenis oynamaya başlaması gibi... 
Yüz yıla kalmaz, bugünkü "iyi yaşam" hayalleri, her ev için rafadan yumurta olur... 

Bursa'dan kalkıp, arabayla Antalya'daki bir tanıdıklarının villasında birkaç gün geçirmeye giden, yılların emzirdiği eski bir dostluğun az rastlanan anıtlarından Saruhan Ayber ile eşi Semra Ayber giderken de, dönerken de Köyceğiz'e uğramak hatırşinaslığını gösterdiler... 

Köyceğiz Gölü'nün sazlıklarla bir saklanıp bir açılan binbir kanal ve golcükleri içinden, Akdeniz'e doğru bir motor gezintisi... 
Dalyan'da 2500 yıl önceki Karia uygarlığının, yükseklerdeki kayalara akıl almaz bir hünerle oyulmuş, süslü kapılı Kral Mezarları karşısındaki balık lokantalarının önünde yanyana aynı gezintilere amade 600 turist motoru... 
Ve deniz kaplumbağalarının yumurtlamaya geldikleri uçsuz bucaksız İztuzu plajlarıyla Akdeniz... 

Arada sırada şen kahkahalar atarak da, lafladık durduk Saruhan ve eşiyle... 
Ölemez dağı, yamaçlardaki çam ormanları, kıyılarda birkaç yalnız tekne ve afacan mı afacan, iri boynuzlu dağ keçileri... 
Irmakların, göllerin, denizlerin birbirine karıştığı yaygın bir sazlıklar aleminin kanallarında, motorla bir gezinti... 

Almanya'daki seçimler acaba ne kadar umurundaydı Alman turistlerle, Avrupalı turistlerin, bilemiyorum sereserpe öylesine dağılıp gitmişlerdi uçsuz bucaksız plajların üstünde... 

Klasik müziğin karasevdalısı Saruhan'a, Köyceğiz ziyaretinin bir teşekkürü gibi radyo da, bir ikramda bulunmuş, Albinoni'nin Adagio'larını çalmaya başlamıştı... 
Değişik dekorların değişik yaşamları ortasında bizler de, kendimizce oyalanıp gidiyorduk işte... 



</TEXT>
</DOC>
