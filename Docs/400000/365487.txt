<DOC>
<DOCNO> 365487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur36.html </URL>
<DATE> 2005/07/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
"Neşter 1" davasında yurt dışı yasakları kaldırıldı 
</HEADLINE>
<TEXT>

     SSK, Bağ-Kur ve Emekli Sandığı’na tıbbi malzeme alımına ilişkin 62 sanıklı "Neşter-1" Davası’nda, yurtdışına çıkış yasağı olan sanıkların talep etmeleri halinde bu yasaklarının geçici olarak kaldırılmasına karar verildi. 
     Ankara 11. Ağır Ceza Mahkemesi’nde görülen davanın bugünkü duruşmasına, 23 sanıkla, sanıkların ve müdahil sosyal güvenlik kuruluşlarının avukatları katıldılar. 
     Duruşmada söz alan sanık avukatları, 4422 sayılı Çıkar Amaçlı Suç Örgütleriyle Mücadele Kanunu’nun yeni Türk Ceza Kanunu’nun TCK 
     yürürlüğe girmesiyle, yürürlükten kalktığını anımsatarak, bu yasa kapsamında müvekkillerinin malvarlıkları üzerine konulan tedbirin ve yurtdışına çıkış yasaklarının kaldırılmasını istediler. Cumhuriyet Savcısı Salim Demirci, geçen celse esas hakkındaki mütalaasını hazırlaması için dosyanın taraflarına verildiğini anımsattı. Demirci, davanın kapsamlı olması nedeniyle mahkemeden ek süre istedi. Mahkeme heyeti, yurtdışına çıkış yasağı konulan sanıkların bu yöndeki yasaklarının, talep etmeleri halinde geçici olarak kaldırılmasına karar verdi. Mahkeme Başkanı Mehmet Orhan Karadeniz, yurtdışına çıkan sanıkların dönmemeleri halinde kefalet paralarının Hazineye aktarılacağı ihtarında bulundu. Malvarlıkları üzerindeki tedbirin dosya incelendikten sonra değerlendirilmesine karar veren heyet, Cumhuriyet Savcısı Demirci’ye esas hakkındaki mütalaasını hazırlaması için istediği ek süreyi vererek, duruşmayı erteledi. İddianamede, 62 sanık hakkında 1 yıl ile 64.5 yıl arasında değişen hapis cezaları isteniyor. 
     
</TEXT>
</DOC>
