<DOC>
<DOCNO> 356848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/siy02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye üye olmadan AB sorunlarını aşmalı' 
</HEADLINE>
<TEXT>


Türkiye için hazırlanan müzakere çerçevesi belgesini kamuoyuna duyuran AB Komiseri Rehn, "AB sözünü tutuyor" dedi. Rehn, "AB'nin bütçe ve anayasaya ilişkin sorunları aşması gerektiğini" belirtti 

Güven Özalp 


AB Komisyonu'nun genişlemeden sorumlu üyesi Olli Rehn, "AB, bir taahhütte bulundu. Sözümüzü tutuyoruz" dedi. Bununla birlikte Rehn, yolun uzun ve zorlu olacağı mesajını verdi. Türkiye için hazırlanan müzakere çerçevesine ilişkin olarak basın toplantısı düzenleyen Rehn, müzakerelerin 3 Ekim'de başlayacağını vurguladıktan sonra, müzakerelerin paylaşılan hedefinin tam üyelik olduğunu dile getirdi. 
17 Aralık ve Haziran zirvelerinde alınan kararların, 25 üye ülke tarafından teyit edildiğini vurgulayan Rehn, müzakere çerçevesinin de üye devletler tarafından 3 Ekim'e kadar onaylanması gerektiğini vurguladı. 
Rehn, liderlerin daha önce aldıkları kararlardan ve verdikleri sözlerden dönecekleri yönünde bir şüphe taşımadığını ifade etti. 

'Avrupa'nın çıkarına' 
AB'nin, Türkiye üye olana kadar, bütçe sorunlarını aşması, anayasaya ilişkin sorunlarını gidermesi ve hazım yeteneklerini geliştirmesi gerektiğini ifade eden Rehn, "İstikrarlı, demokratik ve refaha ermiş bir Türkiye, Avrupa'nın çıkarınadır" dedi. Rehn, "Müzakerelere başlanması, bu ülkeye AB'nin üyelik için istediği kriterleri tam olarak yerine getirebilme yeteneğine sahip olup olmadığını gösterme şansı veriyor" diye konuştu.. 
Önceki genişlemelerden çıkarılan dersler ışığında, artık sadece verilen sözlerin değil, uygulamaların da önemli olacağına vurgu yapan Rehn, "Sürecin kendisi, sonucu kadar önemli olacak. Sapma olursa acil fren sistemi devreye girecek" şeklinde konuştu. 
Türkiye'nin müzakerelere başlayabilmesi için 2 şarttan biri olan 6 yeni yasal paketin yürürlüğe sokulduğunu belirten Rehn, "Şimdi diğer şart olan uyum protokolünün imzalanmasını bekliyoruz" dedi. 
Komisyon'un Türkiye konusundaki tartışması, planlanandan 2 saat daha uzun sürdü. Bunda, her Komisyon üyesinin Türkiye konusunda üçer kez söz almaları etkili olurken, bazı üyeler de "özel ortaklık" vurgusunu dile getirdi. Gündemde olan diğer 2 konuyu da, anayasa referandumlarından çıkan sonuçların yarattığı ortamın daha net bir şekilde vurgulanması ve tarama sürecinin zamanı oluşturdu. Bazı üyelerin, tarama sürecinin tüm başlıklar için tamamlandıktan sonra müzakerelere başlanmasını istemesi ise kabul edilmedi. 

Fransa'dan net itiraz 
Türkiye konusunda net itirazlar Fransa, Avusturya, Hollanda, Lüksemburg ve Danimarka'dan geldi. İrlanda ve Slovakya da olumsuz nitelikte bazı görüşleri dile getirdi. AB Komisyonu Başkanı Jose Manuel Barroso, Başkan Yardımcısı Günter Verheugen ve Belçikalı üye Louis Michel ise Rehn'e destek verdi. 
Üst düzey bir Komisyon yetkilisi, "Türkiye açısından sürpriz niteliğinde bir madde yok. Zaten hepsi Konsey kararları, biz bunun ötesine geçemeyiz. Porselen dükkanındaki fil rolü bizim değil Konsey'indir" diye konuştu. 
Daha önceki genişlemelerde ve Hırvatistan'a ilişkin olarak müzakere çerçeve belgeleri kamuya açık hale getirilmezken bu kez, bu kural bozuldu. 

'AB'nin kapasitesi önemli' 

GÜVEN ÖZALP Brüksel 

AB Komisyonu üyelerince açıklanan ve müzakere çerçevesini oluşturan belgede 17 Aralık kararlarına sadık kalınıyor, şu ana dek Türkiye hakkında yayımlanan diğer belgelerdeki vurguların dışına da çıkılmıyor. 
7 sayfa ve 3 başlıktan oluşan belgede vurgu yapılan ana unsurlar şöyle sıralanıyor 
Müzakerelerin hızı Türkiye'nin beklentileri karşılamasına bağlı olacak.Müzakere, sonucu önceden kestirilemeyen ucu açık bir süreçtir.Tüm Kopenhag kriterleri ele alındığında, Türkiye üyelik yükümlülüklerinin tümünü tam olarak üstlenmek durumunda değilse, mümkün olan en güçlü şekilde Avrupa yapılarına bağlı kalması sağlanacak. 

'Askı'nın şartları 
Belgede, kriterlerin yanı sıra AB'nin yeni üye kabul etme kapasitesinin de önemli olduğu vurgulanıyor.Özgürlük, demokrasi, insan hakları ve temel özgürlüklere saygı ve hukukun üstünlüğü ilkelerinin Türkiye'de ciddi ihlali halinde müzakerelerin askıya alınması, Komisyon'un önerisi ya da üye devletlerin üçte birinin talebiyle gündeme gelebilecek. 

Koruma tedbirleri 
Müzakere başlık sayısı 35 olacak. Komisyonun önerisi üzerine hareket e-decek Konsey her müzakere başlığının geçici olarak kapatılması ve her faslın açılması için performans kriterleri belirleyecek.Uzun geçiş süreleri, derogasyonlar, özgün düzenlemelerle daimi koruma tedbirleri düşünülebilecek. Bu tedbirler kişilerin serbest dolaşımı, yapısal politikalar ve tarım alanında gündeme gelecek. Kişilerin serbest dolaşımında üye devletler azami rol oynayacak. 

2014 sonrasına vurgu 
Türkiye'nin katılımının mali boyutu kayda değer mali sonuç yaratacağından, müzakereler 2014 sonrası döneme ilişkin bütçe hazırlandıktan sonra tamamlanabilecek.İyi komşuluk ilişkilerine vurgu yapan belgede gerekirse Uluslararası Adalet Divanı'na gidilebileceği dile getiriliyor.Kıbrıs Cumhuriyeti dahil, AB'nin tüm üyeleriyle ikili ilişkilerin normalleştirilmesinde gelişme sağlanması vurgulanıyor. Üyelikle birlikte Türkiye ekonomik ve parasal birliğe dahil olacak. Şartlar yerine geldiğinde euro sistemine geçecek.Türkiye'den politikalarını AB'yle uyumlaştırması talep ediliyor.AB, çevrenin korunmasına ve nükleer güvenliğine verdiği önemin altını çiziyor. Komisyon, Türkiye'yi yakın takip altında tutacak. 

TEPKİLER 
'Zorlanmadan atlatacak güçteyiz' 
BAŞBAKAN RECEP TAYYİP ERDOĞAN "Müzakereler, Türkiye açısından zor olacak. Türkiye, mevcut altyapısıyla bu müzakareleri fazla zorlanmadan atlatacak, güç ve kabiliyettedir. Teşkilatlanma yapımız, sivil toplum örgütlerimiz, medyamız ve halkımız hep birlikte omuz omuza vererek bunu atlatacağız." 
DIŞİŞLERİ BAKANI ABDULLAH GÜL "Önemli olan stratejik hedefimiz olan tam üyelikten sapmamamız. AB'nin pozisyonuna, Türkiye de kendi pozisyonunu açıklayarak karşılık verecek. Eminim müzakere sürecinde daha objektif bir anlayış ortaya çıkacak. Türkiye'nin gücü, kapasitesi daha iyi anlaşılacak." 
CHP LİDERİ DENİZ BAYKAL "Komisyon'da bazı AB üyelerinin Türkiye için "imtiyazlı ortaklık" önerisi kabul edilemez nitelikte. Türkiye'nin çok katı koşulları yerine getirmesi gerekecek. Başta Kıbrıs olmak üzere ulusal yararlar bakımından dikkatli olunmalı." 


</TEXT>
</DOC>
