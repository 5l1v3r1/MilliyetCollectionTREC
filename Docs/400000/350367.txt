<DOC>
<DOCNO> 350367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy10.html </URL>
<DATE> 2005/06/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'liler kendi ilçelerinde üniversite teklifi veriyor 
</HEADLINE>
<TEXT>

     AKP milletvekilleri iki gün içerisinde verdikleri yasa teklifleriyle kendi ilçeleri ve illerinde 7 ayrı üniversite kurulmasını istedi. AKP Erzincan Milletvekili Tevhit Karakaya ise buna karşı çıkarak tabela üniversiteleri kurulmasına engel için yasa teklifi verdi. 
     
     SİVAS SUŞEHRİ ÜNİVERSİTESİ 

     AKP milletvekillerinin dün verdiği yasa teklifleriyle "Yozgat Bozok", "Suşehri" ve "Karamanoğlu Mehmet Bey" isimli üç ayrı üniversitenin kurulmasını istemişlerdi. 
     
     KONYA’YA İKİ AYRI ÜNİVERSİTE DAHA 

     AKP Konya Milletvekili Prof. Dr. Remzi Çetin, CHP bölge milletvekillerinin de imzasını aldığı iki ayrı yasa teklifi hazırladı. Çetin, Konya’da "Mevlana" ve "Karatay Teknik" adında iki yeni üniversite kurulmasını istedi. AKP Ağrı Milletvekili Halil Özyolcu "Ağrı Dağı", AKP Mardin Milletvekili Beşir Hamidi ise "Mardin Üniversitesi"nin kurulması için hazırladıkları teklifleri Meclis Başkanlığına sundular. 
     
     SEÇMENE SELAM VEKALETE DEVAM 

     "Seçmene selam vekalete devam" özdeyişini anımsatan üniversite tekliflerinde ilçelere varıncaya kadar üniversite kurmanın yüksek öğretimi maliyet-verim açısından nasıl etkileyeceğine ilişkin herhangi bir açıklama bulunmuyor. 
     
     KARAKAYA TABELA ÜNİVERSİTELERİNDEN YAKINDI 

     AKP Erzincan Milletvekili Tevhit Karakaya ise hazırladığı yasa teklifiyle, partili arkadaşlarının tersine üniversite kurulması için somut ölçütler getirilmesini istedi. Halen 40 ilde 21’i vakıf olmak üzere toplam 74 üniversitenin bulunduğunu anımsatan Karakaya, yükseköğretim kurumlarındaki kapasitenin ihtiyacı karşılayamadığına ve sınava giren öğrencilerin yüzde 11-12’sinin örgün lisans öğrenimine yerleşebildiğine işaret etti. Gelişmiş ülkelerde yüzde 35’li seviyelerde bulunan yüksek öğretimdeki okullaşma oranının Türkiye’de yüzde 18.7 olduğunu kaydeden Karakaya, açığın tabela Üniversiteleriyle giderilemeyeceğini, bu durumda da eğitim standardının düştüğünü ifade etti. 1992’de çıkarılan yasayla kurulan 22 üniversitenin kuruluş ve gelişmeleri açısından ciddi zorluklar yaşandığını vurgulayan Karakaya, teklifiyle yeni kurulacak üniversitelere standart getirerek, gelişme için altyapı oluşturmayı amaçladığını bildirdi. 
     
     EN AZ 250 BİN NÜFUS 

     Karakaya’nın teklifinde, üniversite kurulacak ilin nüfusunun en az 250 bin, yükseköğretim öncesi okullaşma oranın da yüzde 20 olması isteniyor. Teklifle, üniversite veya ileri teknoloji enstitüsü kurulacak ilde 2 fakülte ve bir yüksek okul olmak üzere en az 3 yükseköğretim kurumu ve buralarda eğitim gören en az 3 bin öğrenci bulunması, her bölümde akademik yöneticilerin dışında en az 3 kadrolu öğretim üyesi, yüksekokulların her programında da en az 3 kadrolu öğretim görevlisi bulunması zorunluluğu getiriliyor. 
     
     BİN DÖNÜM ARAZİ OLMALI 

     Üniversitenin fiziki altyapısı da tanımlanan teklifte, eğitim öğretim ve idari hizmet için yeterli binaların yanı sıra öğretim üyeleri için 50 lojmanın, 2.000 kişilik öğrenci yurdu, spor kompleksi, kütüphane, bilgisayar merkezi ve konferans salonu ile gelişime uygun en az 1.000 dönüm arazi tahsis edilmesi koşulu da getiriliyor. 
     
     VALİ BAŞKANLIĞINDA, ÜNİVERSİTE KURMA KOMİTESİ OLUŞTURULSUN 

     Karakaya teklifinde ayrıca, il valisinin başkanlığında, il milletvekilleri, belediye başkanı sanayi, ticaret, ziraat odaları başkanları, mevcut yüksek öğretim kurumu dekan ve müdürleri, üniversite kurma dernek vakıf başkanları, kuruluşa önemli maddi katkı sağlayan kişi ve kurum temsilcilerinden oluşan bir "Üniversite Kurma Komitesi oluşturulmasını da istedi. Komite işlemleri il özel idaresi bünyesinde yürütülecek, sağlanan fonlar üniversite dışı amaç içi kullanılamayacak. 
     AKP’den gelen bütün bu yasa teklifleri, AKP Grup Yönetiminin vizesini taşıyor. 
     
</TEXT>
</DOC>
