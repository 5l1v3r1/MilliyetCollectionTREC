<DOC>
<DOCNO> 387841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo07.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenileme kapıda 
</HEADLINE>
<TEXT>


Basketbol Federasyonu, yabancı ihlallerinde hükmen yenilgi yerine uygulamaya konulan teknik faul kuralının sakıncalarını hafta sonunda yapacağı toplantıda masaya yatıracak 


Basketbol Federasyonu, yabancı oyuncu sınırlamasının ihlaline yönelik hükmen yenilgi cezasınının, teknik faul olarak değiştirilmesi nedeniyle yaşanan sıkıntıya el koydu. 
Basketbol Federasyonu Lig Koordinatörü Ali Özsoy, yeni sezonda uygulamaya konulan ve ilk kez Fenerbahçe ile Beşiktaş arasında oynanan Cumhurbaşkanlığı Kupası'nda tecrübe edilen yeni kuralın sakıncalarını, yapacakları yönetim kurulu toplantısında tartışmaya açacaklarını söyledi. Özsoy, Fenerbahçe'nin sahaya dört yabancı sürmesiyle tecrübe edilen yeni kuralın muhtemel sıkıntılara gebe olması nedeniyle değişikliğe gitmek için harekete geçtiklerini ifade ederek, "Amacımız herkesin tatmin olacağı bir ortak paydada buluşmak" dedi. 
Özsoy, Milliyet'in de pazar günkü manşetinde "Potada büyük tehlike" başlığıyla dikkat çektiği kural değişikliğinin sakıncalarını göz önüne alarak, hafta sonunda yönetim kurulu, Merkez Hakem Komitesi, liglerden sorumlu Asbaşkan Aytek Gürkan, oyuncu ve antrenörlerden bir ya da birkaçının da katılımıyla düzenleyecekleri toplantıda konuyu ana hatlarıyla değerlendireceklerini söyledi. Özsoy, "Özerklik öncesi sezon içinde böyle bir değişiklik yapmamız statü gereği mümkün değildi. Ancak artık bu anlamda önümüzde herhangi bir engel bulunmuyor" diye konuştu. 

'Bay Blok'tan geçit yok 

GÖKHAN TÜRE 

Galatasaray'ın potadaki yeni transferi Fatih Solak, yerli - yabancı ayrımı gözetmeksizin yaptığı bloklarla sarı - kırmızılı takımın potasını ziyaretçilere kapadı .. 
Mersin karşısında 15 sayı, 12 ribaundluk double - double performansından çok yaptığı 7 blokla gündeme oturan yıldız oyuncu, Galatasaray'da esas kimliğine kavuştuğunu söyledi. Fatih, oynadıkça açıldığını ve her geçen gün performansının daha da yükseleceğini ifade ederek, "Blok yapmak benim için sayı atmaktan çok daha zevkli. Şans verildiğinde neler yapabileceğimi göstermek ise çok güzel bir duygu. Bu sene büyük başarılara imza atacağımıza inanıyorum" dedi. 

Zaza duble yaptı 

NBA'de bu sezon Atlanta Hawks takımı ile dört yıllık kontrat yapan eski Ülkersporlu Zaza Pachulia, yeni takımının Charlotte Bobcats'e 94 - 88 yenildiği maçta 17 sayı, 10 ribaundla double - double yaptı. Utah Jazz'da ikinci sezonunu yaşayan milli pivotumuz Mehmet Okur ise takımının Phoenix Suns'a 106 - 95 mağlup olduğu karşılaşmada 25 dakika süre aldı. Memo bu süre içinde kullandığı 7 atışın sadece birinde isabet bulurken, 11 ribaund, 4 4 serbest atış ile toplam 6 sayıya imza attı. 

Avrupa'da ilk sınav 

Basketbolda bu sezon ülkemizi Avrupa kupalarında temsil edecek dokuz takımın 2005 - 2006 sezonu macerası bugün başlayacak. Euroleague'de 2, ULEB Cup'ta 1, FIBA Avrupa Kupası'nda 1, FIBA Eurocup Calenç'te 1, FIBA Bayanlar Avrupa Kupası'nda da 4 olmak üzere toplam dokuz kulübümüzün katılacağı Avrupa kupalarında bu akşam, bayanlarda Beşiktaş ilk sınavını verecek. Siyah - Beyazlılar, E Grubu'nda Yunanistan'ın Kastoria Cosmopel takımı ile rakip sahada 19.30'da oynayacak. 


</TEXT>
</DOC>
