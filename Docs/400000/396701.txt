<DOC>
<DOCNO> 396701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko11.html </URL>
<DATE> 2005/11/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsa, alternatif piyasaları izleyecek... 
</HEADLINE>
<TEXT>

     Kendi iç dinamikleri ile hareket edecek olan piyasaların, Merkez Bankası'nın müdahalesinden sonra alternatif piyasalardaki dalgalanmaları takip edeceği kaydedildi. 
     Gedik Yatırım'ın haftalık değerlendirmesinde, geçen haftaya, bir süredir sorun olduğu söylentileri olan Telekom'un yüzde 55'lik hissesinin devrine ilişkin sözleşmenin imzalanmasının morali ile başlayan endekste, para girişinin devam etmesi ile olumlu havanın hafta boyunca sürdüğü belirtildi. 
     Değerlendirmede, açıklanmaya devam eden 9 aylık bilançolar ve hisse bazlı hareketler, Hazine'nin başarılı tahvil ihalesi ve sonrasında devam eden faizlerdeki düşüş, ABD'de enflasyon rakamlarının beklenenden çok farklı olmaması ve Eylül ayı sermaye girişinin yüksekliği, kredi derecelendirme kuruluşlarından gelen not artırım sinyalleri ve bu konuda oluşan beklentiler, IMF'den gelen cari açık konusundaki uyarılar, Merkez Bankası'nın dövize alım yönünde müdahalesi ve dövizdeki dalgalanma, petrol fiyatlarındaki düşüş, dünya borsalarındaki yükselişler, AB Merkez Bankası Başkanı Trichet'in faizlerle ilgili karar almaya hazırız açıklaması, Vakıfbank'ın yüksek bir hacimle işlem görmeye başlaması ve siyasi gelişmeler, önemli gündem maddeleri olarak sıralandı. 
     Bir süredir gündemin ana maddesi olan FED faizi beklentileri açısından önem taşıyan ABD çekirdek enflasyon rakamlarının beklendiği gibi gelmesinin, tüm piyasaları rahatlattığı kaydedilen değerlendirmede, şu görüşlere yer verildi 
     ''Bu rahatlamada, düşmeye devam eden petrol fiyatlarının da etkisi olduğunu söyleyebiliriz. Ancak yine de olumlu havanın en büyük nedeninin kredi derecelendirme kuruluşlarından gelen not artırım sinyalleri olduğunu belirtmek gerekir. Bu konudaki açıklamalar karışık olmasına ve net bir süre belirtilmemesine rağmen, piyasaya para girişi ile birlikte not artırım beklentilerinin yoğunlaştığı görülüyor. IMF'den yapılan cari açık uyarılarının ise şu an için piyasa üzerinde etkili olmadığı söylemek mümkün. AB ile ilgili mevcut sorunlarda herhangi bir adım atılmamasına rağmen bu konunun da şimdilik gündemden uzak kaldığını söyleyebiliriz.'' Değerlendirmede, bu hafta piyasaya doğrudan etkiyecek bir gündemin olmadığı ve piyasanın kendi iç dinamikleri ile hareket edeceğinin söylenebileceği belirtilerek, Merkez Bankası'nın müdahalesinden sonra alternatif piyasalardaki dalgalanmaların takip edileceği, AB Merkez Bankası Başkanı'nın faiz değişikliği sinyali vermesinin ise avro dolar paritesinde sert hareketlere neden olabileceğine işaret edildi. 
     
</TEXT>
</DOC>
