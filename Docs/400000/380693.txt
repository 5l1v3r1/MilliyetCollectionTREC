<DOC>
<DOCNO> 380693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas10.html </URL>
<DATE> 2005/09/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çürük diş kalbi vuruyor 
</HEADLINE>
<TEXT>

     
     Tuncay DAĞLI ADANA, DHA 
     
ÇUKUROVA Üniversitesi ÇÜ Diş Hekimliği Fakültesi Öğretim Üyesi Dr. Funda Kadıoğlu, tedavi edilmeyen çürük dişlerin birer enfeksiyon kaynağı olduğunu, öncelikle kalp olmak üzere, kulak-burun-boğaz, böbrek ve daha bir çok organda önemli hastalıklara yol açtığını söyledi. 
     Adana’da düzenlenen 9’uncu Uluslararası Türk Ortodonti Sempozyumu’nda diş sağlığı ile ilgili konuşan Dr. Funda Kadıoğlu, Türkiye’de koruyucu diş hekimliğinin istenilen düzeyde gelişemediğini, bu konuda gereken düzeyde bir hizmeti ne doktorların verebildiğini, ne de hastaların alabildiğini söyledi. Dr. Kadıoğlu, Diş hekiminin görevi hastanın ağız ve diş sağlığını korumaktır, ancak hastadaki sorundan onu haberdar etmek ve uyarmak da yine diş hekiminin görevleri arasındadır. Bu nedenle herkesin dişinde bir ağrı, çürük ya da diş etinde herhangi bir sorun yokken bile diş hekimine gitmesi, en az altı ayda bir kontrolden geçmesi gerekir. Ancak kliniğimize tedavi için gelen bazı kişilere sorduğumuzda, 4 kişilik ailede 2 diş fırçası olduğunu ve ortak kullandıklarını söyleyenler bile var. Bu olay toplumumuzun diş bakımı ve sağlığına gereken önemi vermediğinin göstergesidir'' dedi. 
     
     DİŞ HEKİMİNDEN UZAK DURMAYIN'' 
     Diş bakımının bir yaşam biçimi olduğunun özellikle çocuklara öğretilmesi ve her çocuğun mutlaka bir diş fırçası bulunması gerektiğini ifade eden Dr. Kadıoğlu, şöyle konuştu 
     Ülkemizde maalesef diş sağlığı ve bakımına gerekli önem verilmemektedir. Bu nedenle insanlar ağızlarında çürük dişlerle, diş eti hastalıklarıyla yaşamakta ancak bir diş hekimine gitmeyi ya akıl edememekte ya da diş hekimi koltuğuna oturmaktan korkarak gitmek istememektedir. Oysa bir çürük diş enfeksiyon kaynağıdır ve başta kalp olmak üzere, kulak-burun-boğaz, böbrek gibi organlarda çeşitli hastalıklar oluştururken, enfeksiyon bazı durumlarda beyne bile zarar vermektedir. İnsanlarımızın bu bilinçle hareket edip, hem estetik görünüm hem de sağlık açısından diş hekiminden uzak durmaması kendi yararlarına olur.'' 
     
</TEXT>
</DOC>
