<DOC>
<DOCNO> 392899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas08.html </URL>
<DATE> 2005/11/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erkek kulübüne kadın ilgisi... 
</HEADLINE>
<TEXT>

     ''Erkekler artık yalnız değil'' sloganıyla kurulan Türkiye'nin ilk erkek kulübü ''Kulüp 36''ya, kadınlar da ilgi gösterdi. 
     Sinema sanatçısı Cüneyt Arkın'ın da kurucuları arasında yer aldığı ''Kulüp 36'', geçen Haziran ayında faaliyetine başladı. Türk erkeğinin yaşam kalitesini yükseltmeyi amaçlayan ve kısa sürede 3 bin üyeye ulaşan kulübe ''Kulüp 36'' adı ise ''Yaş 35, yolun yarısı eder'' dizesinden esinlenerek konuldu. 
     Kurucular dahil 12 kişinin görev yaptığı erkek kulübünde sağlıktan otomobile, ekonomiden cinselliğe, spordan iş dünyasına, at yarışından siyasete, modadan sanata kadar erkeğe dair her konuda danışmanlık hizmeti verilerek, erkeklerin sorunlarına çare aranıyor. 
     
     KADINLARIN İLGİSİ 
     AA muhabirinin aldığı bilgiye göre, ''Psikolojik Danışma Hattı'' olarak ''0212 236 36 34'' numaralı telefon ve ''www.kulup36.com'' internet adresi aracılığıyla erkeklere yardımcı olmak için kurulan Kulüp 36'ya, çok sayıda kadın da başvurdu. 
     Kulübü arayan kadınlar, ''Eşlerimizi anlayamıyoruz. Bir erkek ...konuda ne düşünür '', ''Eşim evlilik yıldönümümüzü hatırlamadı. Acaba beni sevmiyor mu '', ''Ona ne almalıyım, nasıl davranmalıyım '' gibi sorular yönelttiler. 
     Kadınlar, ayrıca derdini söylemekten utanan, içine kapanan eşleri ve erkek çocukları adına kulübü arayıp onların dertlerini dile getirerek çare aradılar, kulübe de üye yaptılar. 
     
     ERKEKLERİN DERTLERİ 
     ''Sorunlar paylaşıldıkça azalır'' düşüncesiyle haftada bir gün de medikal psikolojik danışmanlık hizmeti verilen Kulüp 36'dan erkeklerin ağırlıklı başvuruları, ''cinsel sorunlarına çare'' konusunda oldu. 
     Medikal ve psikolojik sorunlarına çözüm arayanların yanı sıra ''İşsizim. Bana iş bulur musunuz '', ''Yalnızım. Bir kız arkadaşım yok, yardım eder misiniz '', 'Bir sigorta danışmanına ihtiyacım var. Sigorta danışmanı hizmetini sizden alabilir miyim , ''Boşanma aşamasındayım, ne yapabilirim '' gibi ilginç taleplerde bulunanlar da çıktı. 
     
</TEXT>
</DOC>
