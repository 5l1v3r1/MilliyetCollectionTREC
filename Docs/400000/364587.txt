<DOC>
<DOCNO> 364587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spo30.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Domercant milli takımda 

EFES Pilsen'in ABD'li oyuncusu Henry Domercant, Eylül ayında Sırbistan Karadağ'da yapılacak Avrupa Basketbol Şampiyonası'nda forma giyecek. Ancak yıldız basketbolcu, ülkesi ABD değil Bosna Hersek Milli Takımı'nda mücadele edecek. 

Shevchenko sevdası... 

ABRAMOVICH, Shevchenko'nun peşini bırakmıyor. Fransa'nın L'Equipe gazetesi, Chelsea'nin Rus patronunun, Ukraynalı golcü için Milan'a 84 milyon Euro önerdiğini iddia etti. Vieri ve Gilardino'nun gelişiyle huzursuz olan Sheva da Chelsea'ye sıcak bakıyor. Bu arada La Gazzetta Dello Sport, Luis Figo'nun Inter'le prensip anlaşmasına vardığı ve 2 yıllık imza atacağını yazdı. 

Newcastle satılıyor 

EMRE Belözoğlu'nun yeni takımı Newcastle United'a talip var... Siyah - Beyazlı kulübün eski Başkanı Sir John Hall'ın yüzde 28.5 oranındaki hisselerini satışa çıkarması üzerine spekülasyonlar iyice arttı. Newcastle'a talip olan şirketin Malezyalı işadamlarından kurulu bir konsorsiyum olduğu belirtildi. 

Fikstür çekiliyor 

Erkekler ve Bayanlar 2005-2006 Birinci Lig programı bugün İstanbul Abdi İpekçi Spor Salonu'nda yapılacak fikstür çekimiyle belirlenecek. TBL ve TBBL'de yeni sezon 15-16 Ekim tarihlerinde oynanacak maçlarla start alacak. 

Yıldız aranıyor 

FATİH Terim, futbol milli takımların yeniden yapılanması projesi kapsamında bölge sorumluları ve antrenörleriyle dün İstanbul'da bir araya geldi. Milli Takımlar Başsorumlusu Terim, yardımcıları ve A 2, ümit ile genç takımlarının sorumlularının da katıldığı toplantıda, yeni yıldızlar yetiştirilmesi için yapılması gerekenler konuşuldu. 


</TEXT>
</DOC>
