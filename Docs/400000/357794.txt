<DOC>
<DOCNO> 357794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/theper.html </URL>
<DATE> 2005/07/03/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Değişen bir şey yok 
</HEADLINE>
<TEXT>


Yeni Ceza Kanunu'nu daha tasarı halindeyken eleştiriyordum. Yine de eleştiriyorum, zira bir yasayı genel olarak "çok kötü" veya "çok iyi" diye genel biçimde değerlendirip tümü için bir hükme varamazsınız. Eleştiriden maksat, iyi yanlarını da kötü yanlarını da ortaya koymaktır. Yasalar eleştirilmelidir ki, kötü yanları düzeltilsin, ideale en yakın hali bulunsun. Ancak eleştiri yaparken de hakkını vermek şarttır. Örneğin bu yasanın suçları artıracağı, suçlu kişilere cesaret vereceği yönünde yaptığım eleştiri yanında, meşru müdafaa sınırını genişletmiş olmasını da olumlu yan olarak belirtmiştim. 
Geçen gün bir eleştiri gördüm. Bu eleştiriyi yapan bir akademisyen diyor ki, yeni Ceza Kanunu sigorta bedellerinin ödenmesini geciktirecek. Artık zabıta kusur oranını tespit edemeyecek, bunu h kim yapacak. 
İşte bu eleştiriyi haksız bulduğum için okuyucularıma durumu açıklama ihtiyacını hissettim. 
Birincisi Trafik kazalarında hasarın ödenmesi ayrı prosedür, ceza muamelesi ayrı prosedürdür. Tazminata hukuk mahkemeleri bakar, ceza işlerine ceza mahkemeleri. 
İkincisi Zaten yıllar var ki, zabıta olay mahallinde "Trafik kazası tespit tutanağı" tutar. Burada yolun ve araçların özellikleri belirtilir, tarafların kusur oranlarına dokunulmaz. Bu iş zaten eskiden beri böyle yapılır. 
Üçüncüsü Trafik kazasının olduğu yerde zabıta kusur oranını belirlemez, ama vatandaş trafik sigortacısına başvurduğunda sigorta şirketi eksper gönderir, hem kazanın oluş şeklini hem de hasar miktarını kendi içinde belirler ve sigortalısına bu eksper raporunda belirlediği ölçülerde ödeme yapar. 
Netice Vatandaş ya bu paraya razı olur, ihtilaf yaşanmaz veya vatandaş bu paraya razı olmaz, mahkemeye başvurur. Bu halde kusur durumunun ne olacağını h kim, tayin ettiği bilirkişiye sorar. 
Prosedür yıllar yılı böyle işlemektedir, bugün de tazminat yönünden değişen bir şey yoktur. 



</TEXT>
</DOC>
