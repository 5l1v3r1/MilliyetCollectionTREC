<DOC>
<DOCNO> 381257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonyas08.html </URL>
<DATE> 2005/09/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Altın Portakal heyecanı başladı... 
</HEADLINE>
<TEXT>

     42. Antalya Altın Portakal Film Festivali'ne katılacak oyuncular, yönetmenler ve jüri üyeleri Antalya'ya geldi. 
     Altın Portakal ile eş zamanlı yapılacak 1. Uluslararası Avrasya Film Festivali'nin konukları Hollywood'un ünlü oyuncuları David Carradine ile Woody Harrelson'un da aralarında bulunduğu yabancı sanatçılar da Antalya'ya geldiler. Aynı uçakla gelmesi beklenen ünlü Alman yıldız Nastasia Kinski'nin ise uçağı kaçırması nedeniyle yarın Antalya'ya gelmesi bekleniyor. 
     Altın Portakal Film Festivali'ndeki etkinliklere katılacak olan oyuncu, yönetmen, yapımcı, gazetecilerden oluşan yaklaşık 200 kişi, özel bir havayoluna ait uçakla İstanbul'dan Antalya'ya geldi. Çiçeklerle karşılanan grupta, jüri üyeleri Zuhal Olcay, Kenan Işık, Nuri Bilge Ceylan, Hülya Koçyiğit ve Aytaç Arman'ın yanı sıra oyuncular Yusuf Sezgin, Erdal Tosun ve festivalde filmi yarışacak yönetmen Cem Başeskioğlu, ''Eğreti Gelin'' filmiyle ödül arayacak genç oyuncu Nurgül Yeşilçay da bulundu. 
     
     ANTALYA'DA HOLLYWOOD ESİNTİSİ 
     Öte yandan, Türk sanatçıların yanı sıra, bu yıl festivalle eş zamanlı yapılacak 1. Uluslararası Avrasya Film Festivali de dünya sinemasının ünlü oyuncu ve yönetmenlerini ağırlıyor. 
     Antalya Havalimanı'na Türk konukların geldiği saatlerde Hollywood'un ünlü oyuncuları David Carradine ile Woody Harrelson da Dış Hatlar Terminali'nden geçerek, Antalya'ya geldiler. 
     Hollywood'un ünlü aktörü ''Çekirge'' David Carradine, eşi Annfraser Carradine ile geldiği Antalya'da, yorgun olduğunu belirterek, gazetecilerin sorularını yanıtlamadı. Öte yandan, yabancı konuklar arasında ''Kis Kis Bang'' filminin yönetmeni Shan Black ile festivalin jüri üyesi Karen Yedeya da bulunuyor. 
     Sinemaseverlerin Quentino Tarantino'nun unutulmaz filmleri Rezervuar Köpekleri ve Kill Bill filmlerinden tanıdığı Michael Madson, Uluslararası Uzun Metraj Film Yarışması'nın jüri üyesi olarak dün Antalya'ya gelmişti. Festivale ''Arabistanlı Lawrance'' filminin unutulmaz oyuncu Peter O'Toole, dünya sinemasının ünlü isimlerinden Mathilda May, yönetmen John Irvin, Terence Stamp ile yarışmalı bölümde yer alan Kim Ki- Duk'un filmi Yay'ın başrol oyuncusu Yeo-reum Han'ın gelmesi bekleniyor. 
     Dünya sinema tarihinde unutulmaz bir yere sahip olan Charlie Chaplin için düzenlenecek Charlie Chaplin Gecesi'nin sunuşu için de Şarlo'nun torunu Kiera Chaplin'in Antalya'ya gelecek. 
     
</TEXT>
</DOC>
