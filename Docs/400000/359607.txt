<DOC>
<DOCNO> 359607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun13.html </URL>
<DATE> 2005/07/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Londra’da biri Türk 25 kişi kayıp 
</HEADLINE>
<TEXT>

     Hilal YILMAZ LONDRA, DHA 

İNGİLTERE’nin başkenti Londra’da önceki gün meydana gelen bombalı saldırıların ardından, en az 25 kişinin kayıp olduğu bildirildi. 
     Kayıplar arasında biri Gamze Güloran adlı Türk olmak üzere yabancılar da var. Londra’daki Türk Büyükelçiliği Gamze Güloran’ın kayıp olduğunu doğrularken, öğrenci olduğu belirtilen 24 yaşındaki Gamze’nin akıbetiyle ilgili henüz ayrıntılı bir açıklama yapılmadı. Patlamalarda yüzünden yaralandıktan sonra kaldırıldığı hastanede ameliyat olan Okan Doruk adlı Türkün ise durumunun iyeye gittiği belirtildi. 
     İngiliz polisi şu ana kadar resmi ölü sayısını 49, yaralı sayısını da 700 olarak açıklamıştı, ancak King’s Cross St. Pancrass ve Russel Square istasyonları arasında ceset arama çalışmalarına devam edildiği için ölü sayısının artabileceği belirtiliyor. 
     Ceset arama ve enkaz kaldırma çalışmaları sürerken, kayıp yakınları da Londra’yı hastane hastane dolaşarak sevdiklerini bulmaya ya da akıbetleri hakkında bilgi almaya çalışıyor. Bazı kayıp yakınları da patlamaların meydana geldiği bölgelerde, ellerindeki fotoğraflarıyla yakınlarını bulmaya çalışıyor. 
     Bu arada Scotland Yard’ın 0 870 156 63 44 numaralı danışma hattının 100 binden fazla çağrı aldığı belirtiliyor. 
     
     İNGİLİZ DAİLY STAR GAZETESİ KAYIPLAR ARASINDA BİR TÜRK VAR 

     İngiltere'de yayımlanan bulvar gazetelerinden Daily Star, önceki gün Londra'da düzenlenen bombalı saldırılar sırasında kaybolan ve akıbetleri hakkında henüz bilgi alınamayan kişiler arasında Gamze Günoral adlı bir Türk'ün de bulunduğunu öne sürdü. 
     Gazete, bugünkü sayısında, sağ olup olmadığı hakkında herhangi bir bilgi edinilemeyen kişilerin listesini yayımladı. 
     Gazete, kayıplar arasında 26 yaşındaki Gamze Günoral'ın da bulunduğunu yazdı. 
     Türkiye'nin Londra Büyükelçiliği yetkilileri de Günoral hakkında henüz ellerinde henüz kesin bilgi bulunmadığını açıkladılar. 

     
</TEXT>
</DOC>
