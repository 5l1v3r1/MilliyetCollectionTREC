<DOC>
<DOCNO> 352671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur14.html </URL>
<DATE> 2005/06/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Evinde dokuz yerinden bıçaklandı, öldü 
</HEADLINE>
<TEXT>

     Neşat DİŞKAYA DHA 

      İZMİR'in Buca İlçesi Şirinyer semtinde anne- babasıyla oturan 54 yaşındaki bekar Engin Küçük, evinde dokuz yerinden bıçaklanarak öldürülmüş olarak bulundu. Evde yapılan incelemede, Engin Küçük'ün av tüfeği ile cüzdanının kayıp olduğu anlaşıldı. 
     Annesi Dilfinaz ve babası Mahmut Küçük bir hafta önce kızkardeşi Ayşe Haliloğlu'na misafirliğe giden Engin Küçük evde yalnız kaldı. Ağabeyinin bir haftadır kendilerini aramaması üzerine merak eden Ayşe Haliloğlu, dün saat 19.30 sıralarında 355 sokak numara 11 4'teki eve geldi. Haliloğlu kapıyı açan olmayınca şüphelenip, çilingir yardımıyla eve girdi. Ağabeyi Engin Küçük'ün kanlar içinde yerde yattığını gören Haliloğlu, durumu polise bildirdi. Olay yerine gelen ekiplerin yaptığı incelemede, Küçük'ün 3- 4 gün önce, dokuz bıçak darbesiyle öldürüldüğü anlaşıldı. Küçük'ün cesedi, olaya el koyan nöbetçi savcı tarafından otopsi yapılmak üzere İzmir Adli Tıp Kurumu'na gönderildi. 
     Soruşturma başlatan polis, Küçük'ün av tüfeği ile cüzdanının kayıp olduğunu, evdeki eşyaların ve çekmecelerin de karıştırıldığını saptadı. Evin kapı ve pencerelerinde herhangi bir zorlama izine rastlanmadı. Kapının da olaydan sonra kilitlendiği anlaşıldı. İçeride boğuşma yaşandığı yönünde bulgu da elde edemeyen polis, cinayete hırsızlık süsü verilmiş olabileği ihtimalini değerlendirdiklerini belirtti. Soruşturmanın çok yönlü sürdürüldüğü bildirildi. 
     
</TEXT>
</DOC>
