<DOC>
<DOCNO> 352485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun06.html </URL>
<DATE> 2005/06/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Aslında Türkiye'ye 'hayır' dememişler 
</HEADLINE>
<TEXT>

     Fransa ve Hollanda’daki AB anayasası referandumlarında, Türkiye’nin AB üyeliğine hayır diyenlerin oranının gerçekte hiç de yüksek olmadığı belirlendi. 
     Eurobarometre adlı bir kuruluş tarafından yapılan iki ayrı kamuoyu yoklamasına göre, Fransa’daki referandumda Türkiye’nin AB’ye girişine hayır diyenlerin oranı sadece yüzde 6 iken, Hollanda’dakinde ise sadece yüzde 3 olduğu tespit edildi. 
     Kamuoyu yoklaması sonucu, iki ülke halkının Avrupa anayasasına hayır deyişlerine tamamen farklı motivasyonların yol açtığı, Fransızların ülkelerindeki işsizliğin artmasına neden olacağından endişe ettikleri, Hollandalıların da bilgi eksikliğini protesto için hayır dedikleri ortaya çıktı. 
     Araştırmaya göre, hayır diyen Fransızların yüzde 31’inin Avrupa anayasasının ülkedeki işsizlik konusunda olumsuz etkileri olacağı ve şirketlerin yerellikten çıkarak iş kaybına yol açacağını düşünüyor. 
     Anayasaya hayır diyen Fransızların yüzde 26’sı ülkede ekonomik durumun çok kötü ve işsizlik oranının çok yüksek, yüzde 19’u anayasanın ekonomik açıdan çok liberal olduğu, yüzde 18’i de Cumhurbaşkanı Jacques Chirac, hükümet ve bazı partilere muhalefetini göstermek gerekçesiyle hayır oyu verdiklerini belirtiyor. 
     Hayır diyen Hollandalıların yüzde 32’siyse anayasa konusunda yeterli bilgi verilmemesini protesto etmek, yüzde 19’u ulusal egemenliğin kaybolmasından endişe duydukları, yüzde 14’ü de hükümet ve bazı partileri protesto etmek için hayır dediklerini ifade ediyorlar. 
     Buna karşılık, iki ülkede anayasaya evet diyerek, anayasanın Avrupa’nın inşası için gerekli olduğunu düşünenlerin Fransa’daki oranı yüzde 39, Hollanda’da da yüzde 24. 
     
</TEXT>
</DOC>
