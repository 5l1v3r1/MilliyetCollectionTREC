<DOC>
<DOCNO> 351148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/dunya/dun03.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak cephesinde yeni bir şey yok 90 ölü 
</HEADLINE>
<TEXT>


DIŞ HABERLER SERVİSİ 


Irak'ta geçtiğimiz 24 saatte meydana gelen saldırılar ve ABD'nin düzenlediği füze saldırısında 40'ı isyancı 90 kişi hayatını kaybetti. Başkent Bağdat'ta, önceki gece Şii El Şule semtine bomba yüklü bir araçla düzenlenen saldırıda 11 kişi öldü. Dün sabah Hille'den Bağdat'a giden ve işçileri taşıyan bir minibüse açılan ateş sonucu 11 kişi hayatını kaybetti. Bağdat'ta dün sabah bir polis akademisine düzenlenen intihar saldırısında da 8 kişi öldü. Diğer saldırılarda 12 kişi ölürken, önceki gece Bağdat'ın batısında yol kenarına yerleştirilen bombanın patlaması 5 ABD'li askerin ölümüne neden oldu. Dün de Bağdat'ta 2 ABD askeri öldürüldü. Amerikan ordusunun Irak'ın batısında Suriye sınırındaki Kaim kasabası yakınlarında yollara barikat kurup arabalarda arama yapan isyancılara karşı dün akşam düzenlediği havadan füze saldırısında 40 kadar isyancı öldü. 

Türk şoför öldürüldü 
Bağdat'ın 100 km kuzeyindeki İshaki bölgesinde düzenlenen saldırıda bir Türk kamyon şoförü öldürüldü. Öldürülen Türk kamyon şoförünün kimliğine ilişkin bilgi verilmedi. 


</TEXT>
</DOC>
