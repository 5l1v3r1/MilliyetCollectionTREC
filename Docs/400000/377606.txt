<DOC>
<DOCNO> 377606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonyas01.html </URL>
<DATE> 2005/09/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
New York Moda Haftası... Atıl Kutoğlu defilesi büyük beğeni kazandı... 
</HEADLINE>
<TEXT>

     Bülent Keneş AA 

Ünlü Türk modacı Atıl Kutoğlu’nun New York Moda Haftası kapsamında Osmanlı estetiğiyle Rock’n Roll’u buluşturduğu "Ottomania" isimli defilesi New Yorklu moda çevrelerini fethetti. 
     Sezen Aksu’nun müziği eşliğinde podyuma çıkan ünlü manken Naomi Campbell’in yanı sıra efsanevi rock grubu Rolling Stones’un solisti Mick Jagger’ın kızı ünlü manken Elizabeth Jagger ve yine aynı gruptan Kith Richards’ın kızı Theodora Richards’ın sergilediği Kutoğlu kreasyonları büyük beğeni gördü. 
     Manhattan’daki Bryant Park’ta kurulan moda çadırında "Turquality" logosu altında yapılan defile Devlet Bakanı Kürşat Tüzmen’in yanı sıra Osmanlı ailesinden Nilüfer Sultan, Yugoslav Prensi Dimitry, Theodora Richards’ın annesi Patty Hansen, Alman aktris Sonja Kirchberger, New York Post’un sahiplerinden Michael Murdoch ve ünlü mağazalar zinciri Bloomingdales’in sahibinin torunları Barry ve Jane Bloomingdale’in aralarında bulunduğu jet sosyetenin önde gelen isimleri tarafından da izlendi. 
     Defileye Amerikan medyası ve dünyanın önde gelen moda dergileri yakın ilgi gösterdi. Defile sonrasında ünlü modacı Kutoğlu ile söyleşi yapmak için sıraya giren televizyonlar arasında Fox, Fashion Tv, ABC kanalları yer aldı. 
     
     "İSTANBUL’U BİR MODA MERKEZİ HALİNE GETİRMEK İSTİYORUZ" 
     Kendisine bağlı bulunan Dış Ticaret Müsteşarlığı’nın desteklediği ’Turquality’ projesi kapsamında düzenlenen defileyi büyük bir beğeniyle izleyen Devlet Bakanı Kürşat Tüzmen, defile hakkında şunları söyledi 
     "Çok güzel bir performans izledik. Atıl Kutoğlu gerçekten bugüne kadar dünyanın dört bir tarafında Türkiye’nin kaliteli ürünler ürettiğini ve artık modanın yaratıcısı bir ülke olduğunu gayet güzel bir şekilde kanıtladı. New York’ta da Turquality açısından bu açılımımızı yaptık. Bu açılım, bizim için, önümüzdeki dönemde Türk tekstil ve konfeksiyon sektörünün de nereye doğru kayacağının açık bir göstergesi oldu." "Artık yüksek kaliteli ürünlerle modayı kendimiz yaratmak ve İstanbul’u bir moda merkezi haline getirmek istiyoruz" diyen Tüzmen "Bunun öncüsü de uluslararası alanda böylesine söz sahibi olan, herkesin beğenisini kazanan ünlü modacılarımızdır. Atıl Kutoğlu bunlardan bir tanesi ve işini çok güzel yapıyor" diye konuştu. 
     Kutoğlu ile geçmişte çok zor zamanlarda beraber olduklarını kaydeden Tüzmen, "Bugün bakıyorum çok güzel zamanlarda da beraber olabiliyoruz. Güzel bir şey. Ben başından sonuna kadar olan hikayesini biliyorum. Böylesine başarılı modacılarımız olduğu için gurur duyuyorum. Herkes görevini üstün bir başarıyla tamamladı. Hepsini tebrik ediyorum" dedi. 
     
     "TÜRKİYE 21. YÜZYILDA HAK ETTİĞİ YERE ULAŞACAKTIR" 
     "Bu sadece Türkiye’nin modasının dışarıda tanıtılması değil" diyen Tüzmen şunları kaydetti 
     "Bu aynı zamanda Türkiye’nin imajının tanıtımıdır. İmajı doğru bir şekilde satar, doğru bir şekilde gösterirsek, ondan sonra Türkiye’nin malını, hizmetini de çok iyi bir şekilde satabiliriz. 
     Zaten arkadaşlarımız da bunu başarıyorlar. Dünyanın en krem tabakasına Türkiye burada çok güzel tanıtıldı. Bunun arkası da geldiği zaman Türkiye 21. yüzyılda hak ettiği yere ulaşacaktır." Kutoğlu ise şovlarının çok güzel algılandığını ve herkes tarafından çok beğenildiğini kaydederek, "Her defile bir modacı için yeni baştan bir sınav gibi oluyor. Büyük bir heyecan yaşıyorum, çünkü yeni bir şeyler koyuyorsunuz ortaya" dedi. 
     
     "OSMANLI’DAN MODERN ESİNTİLER" 
     Bu sefer şovunda işlediği konunun "Ottomania" olduğunu belirten Kutoğlu, "Osmanlı’dan esintiler, ama çok modern esintiler. Defilede Osmanlı’yı yansıtmaya çalıştım" şeklinde konuştu. 
     Zamanının çoğunu yurtdışında geçirdiğini kaydeden Kutoğlu, "Türkiye’yi, bizim motiflerimizi özlüyorum. Osmanlı sanatının derinliklerini de özlediğim oluyor. Avrupa’da, Amerika’da bu motiflere büyük bir hayranlıkla yaklaştıklarını görünce, bu sefer Osmanlı ile modaya öncülük eden trendy bayanlar olan Rock’n Roll kızlarını buluşturmak istedim. Bu trendy kızlar Atıl Kutoğlu imzasıyla Türk motifleri giysinler istedim" dedi. 
     Kutoğlu sözlerini şöyle sürdürdü 
     "Yazın Bodrum’daydım. Bodrum’daki Türk kızlarının giyim tarzından çok esinlendim. Bugün podyuma çıkan mankenlerimizden Naomi üç kıyafeti almak istedi, hediye ettim. Bu bir modacı için büyük bir iltifattır, çünkü kendisi bütün modacılarla bir arada ve moda dünyasının içinde. 
     Aynı şekilde Elizabeth Jagger ve Theodara Richards gibi çok seçici, her defileye çıkmayan manken ve modellerde tasarımlarımı çok beğendiklerini söylediler. Bu da yaptığımız bu koleksiyonun tutulacağını gösteriyor. Bundan dolayı mutluluk duyuyorum." Defilenin moda çevreleri ve medya organlarından büyük ilgi ve beğeni görmesinden duyduğu mutluluğu ifade eden Kutoğlu, "Bunlar kendi adıma olduğu kadar Türkiye adına, Türk modası adına da beni gururlandırıyor. Çünkü Türkiye’nin artık bir İtalya gibi moda merkezi olmak üzere olduğunu ben herkese göstermek istiyorum. Bunu en iyi New York’ta yapabilirsiniz, çünkü dünya medyasına en hakim yer New York. 
     Bizim defilelerimiz, şovlarımız tahmin etmediğimiz yerlere, Japonya’sından Avustralya’sına ve Güney Amerika’sına kadar, büyük televizyon kanalları aracılığıyla bütün dünyaya ulaşıyor" dedi. 
     
     "ATIL KUTOĞLU" SÜRPRİZİ 
     Verdiği destekten dolayı Bakan Tüzmen’e de teşekkür eden Kutoğlu, şunları kaydetti 
     "Turquality projesi kendisinin fikridir ve bunu bizlerle paylaştı. Bana ve benim gibi genç arkadaşlara bu büyük bir destek kazandırdı. Çünkü biz burada Donna Karan’larla, Kelvin Clein’lerle, Ralph Lauren’lerle rekabet ediyoruz. Bunlar milyonlarca dolarlık firmalar ve defilelerine çok büyük paralar harcıyorlar. Türkiye’nin de bizi takdir etmesi, bizim çalışmalarımızı bu boyutlara taşımamıza destek vermeleri beni gerçekten çok gururlandırıyor." Defilede kullanılan modellerin kumaşlarının çoğunun Bossa’nın yüksek teknolojiyle üretilen kumaşlarından tasarlandığını belirten Kutoğlu, "Atıl Kutoğlu" markası adı altında mağazalar kurulması konusunda çok önemli ön hazırlıklar yaptıklarını ve kısa zamanda büyük bir sürpriz yapabileceklerini ifade etti. 
     
</TEXT>
</DOC>
