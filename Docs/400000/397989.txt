<DOC>
<DOCNO> 397989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo13.html </URL>
<DATE> 2005/11/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Derbide bahis şirketlerinin favorisi Galatasaray 
</HEADLINE>
<TEXT>

     Turkcell Süper Ligi’nde 27 Kasım Pazar günü Galatasaray ile Fenerbahçe arasında yapılacak derbi maç için bahis şirketleri Galatasaray’ı favori gösteriyor. 
     Kendi saha ve seyircisi önünde yapılacak Galatasaray’ı galibiyete daha yakın gören bahis şirketleri, en yüksek oranı ise beraberliğe veriyor. 
     Değerlendirmeye alınan bazı bahis şirketlerinin derbi maç için verdiği oranlar şöyle 
     

Şirket G.Saray Beraberlik F.Bahçe willhill.com 2.30 3.10 2.75 beteurope.com 2.45 3.20 2.55 iddaa 2.30 2.80 2.70      
     ALİ SAMİ YEN'DE GALATASARAY ÜSTÜN 

     Galatasaray ile Fenerbahçe arasında 27 Kasım Pazar günkü maçın yapılacağı Ali Sami Yen Stadı’ndaki karşılaşmalarda, sarı-kırmızılı takımın ezeli rakibine karşı üstünlüğü bulunuyor. 
     Ezeli rakipler Mecidiyeköy’de şimdiye dek 39 kez karşı karşıya gelirken, bu maçlardan 16’sını evsahibi Galatasaray, 8’ini ise konuk Fenerbahçe kazandı. Taraflar Ali Sami Yen Stadı’nda 15 kez de eşitliği bozamadı. 
     Mecidiyeköy’de "Cim Bom"un toplam 51 golüne, "Sarı Kanaryalar" 39 golle karşılık verdi. 
     Ezeli rakipler Ali Sami Yen Stadı’nda ilk kez 28 Ağustos 1966’da, Spor Toto Kupası maçında karşı karşıya geldi. Mecidiyeköy’deki ilk randevu 1-1’lik eşitlikle sona ererken, 12 Aralık 2004’de ligde yapılan son maçı ise Galatasaray 1-0 galip tamamladı. 
     
     FENERBAHÇE’NİN SON 4 MAÇTA GOLÜ BİLE YOK 

     Fenerbahçe, Galatasaray ile Ali Sami Yen Stadı’nda yaptığı son 4 lig maçında galip gelemezken, yaklaşık 5 yıllık bu süre içinde ezeli rakibine deplasmanda gol bile atamadı. 
     Mecidiyeköy’de son galibiyetini 26 Mart 2000’de, Samuel Johnson’un golüyle 1-0’lık skorla alan sarı-lacivertliler, daha sonra Ali Sami Yen Stadı’nda 1 kez berabere kaldı, 3 kez de yenildi. 
     Fenerbahçe ayrıca, Ali Sami Yen Stadı’ndaki son 6 maçında ise yalnızca 1 gol atabildi. 
     
     FENERBAHÇE’YE EN ÇOK GOL ATAN FUTBOLCU HAKAN ŞÜKÜR 

     Galatasaraylı Hakan Şükür, 27 Kasım Pazar günü yapılacak derbi öncesinde, sarı-kırmızılı takımda faal futbolcular içinde Fenerbahçe’ye en çok gol atan futbolcu. 
     Deneyimli futbolcu, Galatasaray formasıyla Fenerbahçe ağlarını şimdiye dek toplam 14 kez havalandırdı. 
     34 yaşındaki Hakan Şükür’ün gol attığı 11 maçta Galatasaray, ezeli 
     rakibine hiç yenilmezken, 8 kez galip geldi, 3 maçta da berabere kaldı. 

     
</TEXT>
</DOC>
