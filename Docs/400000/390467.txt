<DOC>
<DOCNO> 390467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy21.html </URL>
<DATE> 2005/10/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP heyeti Bakıcı annelerin çocukları da koruma altına alınsın 
</HEADLINE>
<TEXT>

     Malatya Çocuk Yuvası’nda incelemelerde bulunan CHP heyeti, Sosyal Hizmetler ve Çocuk Esirgeme Kurumu’nun SHÇEK özerk olmasını ve yuvadaki bakıcı annelerin çocuklarının da koruma altına alınmasını önerdi. 
     CHP Malatya milletvekilleri Muharrem Kılıç ve Ferit Mevlüt Aslanoğlu, Aydın Milletvekili Özlem Çerçioğlu ile İzmir Milletvekili Erdal Karademir, Malatya Çocuk Yuvası’ndaki incelemelerine ilişkin parlamentoda basın toplantısı düzenledi. 
     Kılıç, yuvada görüştükleri çocukların gözlerinde korku ve endişe gördüklerini, yüzlerinde yara ve çiziklerin bulunduğunu anlattı. 
     Yuvada 40 çocuğun olduğunu, 23 kadrolu ve 9 temizlik elemanı bulunduğunu ifade eden Kılıç, "40 çocuğa, 32 kişi sağlıklı bakamıyor" dedi. 
     Kılıç, konunun, sadece bakıcı annelerin üzerine yıkılacak kadar basit olmadığını, herkesin sorumluluğu bulunduğunu ifade ederek, "AKP iktidarından sonra, il müdürü değişti. Daha sonra 70 personelin görev yerleri değişti, bakıcı annelerin işine son verildi, bunların yerine liyakate bakılmaksızın insanlar alındı" diye konuştu. 
     Birkaç "gariban" işçinin cezalandırılarak, sorunun çözülemeyeceğini belirten Kılıç, bakıcı annelerin olayın farkında bile olmadıklarını, "birkaç tokat attık, ne var bunda Biz evde de dövüyoruz" dediklerini iletti. 
     Kılıç, bakıcı annelerin çocuklarının da koruma altına alınması gerektiğini ifade etti. 
     Özlem Çerçioğlu da çocukların ruhsal durumlarında ciddi bozukluklar tespit ettiklerini belirterek, "Nazi kamplarını aratmayan görüntülerle tüm ulus ayağa kalkarken, Sayın Bakan, Londra’da programına devam etmiştir" dedi. 
     Çerçioğlu, AK Parti’nin, "Malatya dramı" karşısında sınıfta kaldığını öne sürdü. 
     Devlet Bakanı Nimet Çubukçu’ya sorunları ilettiklerinde, Çubukçu’nun, "Anadolu yurtları, çocuk yuvaları, Ankara’dakilerden çok daha iyi" diyerek, sorunları kabul etmediğini savunan Çerçioğlu, halının altına süpürerek, sorunların çözülemeyeceğini kaydetti. 
     Erdal Karademir de Malatya İl Müdürlüğü’nün 2-3 ayda bir denetim yaptığını, bunların çok ilkel olduğunu savunarak, merkezi düzeyde denetimin ise en son 5 yıl önce gerçekleştiğini söyledi. 
     Karademir, çocuk yuvalarındaki kışla yönteminden vazgeçilmesi, SHÇEK’in özerk olması, sosyal hizmet uzmanlarının denetiminde koruyucu aile uygulamasına geçilmesini önerdi. 
     Ferit Mevlüt Aslanoğlu da bundan sonra yuva için hayırseverlerden yardım toplayamayacağını ifade ederek, "Ben çocuk dövülen yere yardım vermem, bizden alıp, buralara mı vereceksin, diyecekler" diye konuştu. 
     
</TEXT>
</DOC>
