<DOC>
<DOCNO> 389223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko32.html </URL>
<DATE> 2005/10/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Arıoğlu Eğitim ve konaklama vergisinde indirim siyasi iradenin işi 
</HEADLINE>
<TEXT>

     Gelir İdaresi Başkan Vekili Osman Arıoğlu, 2007 ve 2008 yılı gelir hedeflerini belirlerken, kurumlar vergisindeki indirim marjının da dikkate alındığını söyledi. 
     2006 Gelir Bütçesine ilişkin basın toplantısı düzenleyen Arıoğlu, gazetecilerin çeşitli sorularını da yanıtladı. 
     Kurumlar vergisiyle ilgili bir soru üzerine, orta vadeli programda kurumlar vergisinde indirim öngörüldüğüne işaret eden Arıoğlu, 2006 yılı bütçesini mevcut oranlara göre düzenlediklerini, ancak 2007 ve 2008'de indirim marjının dikkate alındığını belirtti. Arıoğlu, vergilerde ekstra indirim olursa, 2007 ya da takip eden yıl ona uygun değişiklikler yapılabileceğini de vurguladı. 
     Arıoğlu bir başka soru üzerine, eğitim ve konaklama vergilerindeki indirimin, siyasi iradenin işi olduğunu ifade etti. Arıoğlu, ''Vergilerde indirim olacak, olmayacak, bunu siyasi irade bilir'' dedi. 
     Siyasi iradenin yüzde 100 karar verdiği konuların vergi tahminlerinde dikkate alındığını anlatan Arıoğlu, ''Biz, kesinleşmiş bir durum varsa artış ya da azalış yönünde, onu yansıtırız'' diye konuştu. 
     
     ÇAYCILAR ORTAYA ÇIKIYOR 

     Gelir İdaresi Başkan Vekili Arıoğlu, bir başka soruyu yanıtlarken de Gelir İdaresinin yeniden yapılanmasına paralel vergi kayıp ve kaçağı ile de daha etkin mücadele vereceklerini dile getirdi. 
     Veri Ambarı kanalıyla vergi incelemelerinin sektörlerde yoğunlaştırıldığını kaydeden Arıoğlu, ''Bu şekilde trilyonluk çaycıların rahatlıkla yakalanabildiği bir Gelir İdaresi ortaya çıkıyor'' dedi. 
     Eski sistemde belirlenen illerde mükellef incelemesi yapıldığını, bunların bazılarında hiçbir şey bulunamadığını belirten Arıoğlu, şöyle devam etti 
     ''Veri Ambarı ile riskli mükelleflerin incelendiği bir yapıya geçiyoruz. Beyannamelerin yüzde 70'ini internet ortamında alıyoruz. Dünyanın hiçbir ülkesi bu kadar hızlı bir gelişme göstermemiş. Mükellefi bire bir izleyen ve sorunlarına bire bir çözüm üreten bir idare amaçlıyoruz. 
     Bu şekilde kayıtdışının üzerine de çok ciddi tedbirlerle gideceğiz. Akaryakıtta yazarkasa bu konuda önemli bir adımdı. Başka adımları uygulamaya koyduğumuzu da göreceksiniz. Esas hedef, Gelir İdaresinin potansiyelini güçlendirip, kayıp, kaçağı azaltmak. Vergi oranlarını da siyasi iradenin kararıyla, dünyada rekabet edebileceğimiz oranlara getirmek.'' Arıoğlu, bugün de ofisboy, çaycı, bekçi üzerinden işlem yapanlar bulunduğunun hatırlatılması üzerine ise şunları söyledi 
     ''Kayıtdışına yönelik idari ve teknolojik altyapı güçleniyor. Bu bir süreç. İlk defa 2005 incelemelerinde Veri Ambarını sağlıklı şekilde kullanmaya başladık. Daha nihai aşamaya da gelmedik. Her geçen gün bu çarpıklıkları, daha iyi tespit ettiğimizi göreceksiniz. Artık mükellef de Hangi formülü bulursam bulayım, idare benim hesabımı iyi biliyor diyecek. 
     Geçmişte kiracılara ilişkin bilgiler toplandı, kağıt ortamında. Bunları değerlendiremedik, vaçgeçtik. Bu şekilde caydırıcılığı kalmıyor. Biz şimdi elektronik ortamda bilgi alıyoruz. Noterlerden de alacağız. Bankacılık sistemi öyle, tapu öyle. Bilgi ağımızı artırıyoruz. AB ile de risk analizini geliştirmeye dönük bir projemiz var. Bütün meselemiz, daha iyi bir noktaya gelmek.'' 
     
     DOLAYLI VERGİLER 

     Arıoğlu, bir başka soru üzerine de 2000-2003 döneminde 25 AB üyesi ülkede de dolaylı vergilerin yaklaşık 2 puan kadar arttığını söyledi. 
     15 AB üyesi baz alındığında da bu dönemde söz konusu vergilerin yüzde 49.7'den yüzde 50.9'a yükseldiğini anlatan Arıoğlu, ''Bu oran, Almanya'da yüzde 50.2'den yüzde .4'e çıkmış. Türkiye'de ise 2000-2003'de kriz söz konusu. Bizde, dolaylı vergiler nispeten daha yüksek. 2000'de yüzde 52-48 olan dolaylı-dolaysız vergi oranı, 2003'de yüzde 60-40'a dönüşmüş. Burada ekonomik öncelikleri doğru koymak önemli'' açıklamasında bulundu. 

     
</TEXT>
</DOC>
