<DOC>
<DOCNO> 367141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur46.html </URL>
<DATE> 2005/08/04/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bebeğini kaybeden baba "Kızım olmuştu bana erkek cesedi verdiler" 
</HEADLINE>
<TEXT>

     Erciyes Üniversitesi Tıp Fakültesi Hastanesi’nde dün hayatını kaybeden 6 bebekten birinin, yanlış aileye teslim edildiği ileri sürüldü. 
     Yozgat’ın Boğazlıyan İlçesi’ne bağlı Dereçepni Köyü’nde Ömürlü Orhan, AA muhabirine yaptığı açıklamada, Cumhuriyet Savcılığı ve Erciyes Üniversitesi Tıp Fakültesi Hastanesi’nden kendisine verilen 2 ayrı belgede, bebeğin cinsiyetinin kız olduğunun belirtildiğini, cenazeyi toprağa verirken bebeğin erkek olduğunu anladıklarını ifade etti. 
     Kendisine verilen cenazeyi bozulmaması için defnetmek zorunda kaldıklarını belirten Orhan, şunları söyledi 
     "Eşim erken doğum yaptı. Bebek, 16 gün kuvözde kaldı. Bana kızım olduğunu söylediler. Daha sonra soruşturmayı sürdüren Nöbetçi Cumhuriyet Savcısı, bana morgda bir bebek cesedi teslim etti. Bebeğin kolunda herhangi bir künye yoktu, üzerinde de ismi yazan bir işaret bulunmuyordu. Herhangi bir şüphem olmadığı için bebeği sadece yüzüne bakıp aldım. Bütün bebekler birbirine benzediği için bir ayrım yapamadım. 
     Bebek köyde yıkanırken erkek olduğunu görüp bana haber verdiler. 
     Ben de bebeğin erkek olduğunu gördüm. Mesafe uzak olduğu için cesedi geri götürmek yerine köy mezarlığına gömdük. Olayın düzeltilmesini istiyorum. Ben Avrupa’da yaşıyorum, böyle bir skandal görmedim. Benim bebeğim hala hayatta olabilir. 15 yıldır çocuğum olmuyordu. Babalık zevkini 15 yıl sonra tattım ama kısa sürdü. Şimdi ikinci bir acı yaşıyorum." Anne Filiz Orhan ise gözyaşlarını tutamayarak "Bana kızın oldu dediler. Kuvözde kızımı gördüm. Şimdi oğlan çocuğu cesedi verdiler. 
     Hata yapanlar yanlışlarını düzeltsinler" diye konuştu. 
     Erciyes Üniversitesi Tıp Fakültesi Hastaneleri Başhekimi Mehmet Doğanay ise adli bir olay olduğu için bebek cesetlerinin otopsisini ve teslimatını savcılığın yaptığını ifade ederek, "Bir yanlışlık varsa bu bizden kaynaklanmamıştır" dedi. 
     
</TEXT>
</DOC>
