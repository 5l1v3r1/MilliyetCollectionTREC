<DOC>
<DOCNO> 374439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo18.html </URL>
<DATE> 2005/08/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Alex Bahis şirketleri en düşük şansı bize vereceklerdir... 
</HEADLINE>
<TEXT>

     Fenerbahçe'nin Brezilyalı futbolcusu Alex De Souza, bu sezon Avrupa Şampiyonlar Ligi'nde yer alacakları E Grubu'nun geçen sezon yer aldıkları gruptan daha zorlu olduğunu söyledi. 
     Alex, Samandıra Tesisleri'nde gerçekleştirilen idmanın ardından basın mensuplarının sorularını yanıtladı. 
     Gruptan çıkma şanslarıyla ilgili bir soru üzerine Alex, ''Gruptan çıkmak için herkesin tabii ki şansı var ama kimsenin kimseye yalan söylemek gibi bir lüksü de yok. Eğer bahis şirketleri oran açıklarsa, herhalde bizim şansımızı en düşük olarak vereceklerdir. Biz de bunu çalışmalarımızla kapatacağız'' diye konuştu. 
     Grupta zorlu bir mücadele olacağının altını çızen Alex, FC Schalke 04'ün Almanya'nın en güçlü ekiplerinden birisi olduğunu kaydederek, ''PSV Eindhoven ise geçen yıl yarı finale kadar çıktı. Milan zaten Milan, onun için birşey söylemeye gerek yok. Bu grup geçen yılki gruptan daha zor'' diye konuştu. 
     
     ''ANELKA İLE SORUNUM YOK'' 

     Alex, medyada zaman zaman gündeme gelen Anelka ile sorunu olduğu yönündeki spekülasyonlarla ilgili olarak da, bu futbolcuyla hiçbir sorunu olmadığını açıkladı. 
     Brezilyalı futbolcu, bu konuda sorulan bir soruya şu yanıtı verdi 
     ''İlgisi yok. Top ayağımda olduğu zaman Anelka olur, Nobre olur, en olumlu kullanacağım kim varsa topu ona veririm. Onun da benimle bir sorunu olmadığını biliyorum zaten. Gol sevinçlerini de bazen birisiyle, bazen de başka birisiyle kutlarsınız. Bu da doğaldır.'' 
     
     BEŞİKTAŞ MAÇI 

     Alex De Souza, Beşiktaş ile 6. haftada yapacakları maçın, ezeli rakiplerinin ceza alması durumunda seyircisiz yapılacağı yönündeki bir soruya ise, ''Beşiktaş seyircisi takımına çok destek olan, itici güç olan bir seyirci. Bunun açıkçası bizim için bir avantaj mı, dezavantaj mı olacağını bilemiyorum'' diye yanıt verdi. 
     Futbol yaşamında ilk kez seyircisiz bir maçta Diyarbakırspor karşısında oynadığını anlatan Alex, ''Bu durum futbolcu için inanılmaz kötü bir görünümdür'' dedi. 
     
     ŞAMPİYONLUK YARIŞI 

     Alex, Turkcell Süper Ligi'nde şampiyonluk yarışının bu sezon da Fenerbahçe, Galatasaray, Beşiktaş ve Trabzonspor arasında geçeceğini savundu. 
     Yıldız futbolcu, bu uzun maraton süresince her takımın puan kayıplarının olabileceğinin altını çizdi. 
     
     BÜYÜK MAÇLARDAKİ PERFORMANSI 

     Fenerbahçeli futbolcu, büyük maçlarda oyuna yeterince ağırlığını koymadığı yönündeki eleştirilerle ilgili olarak da, ''Herkes istediğini söylemekte özgür. Bunları düşünmüyorum. Takımımın başarısı için elimden neler gelebileceğini düşünüyorum. Kariyerime bakarsanız, sadece küçük maçlar yapmadığımı da görürsünüz'' dedi. 
     Alex ayrıca, yeni transfer Zafer Biryol ile ilgili olarak da, ''Golcü bir isim. Öğrendiğim kadarıyla Konyaspor'da epeyce gol atmış. Umarım adaptasyon sürecini çabuk geçer ve bize de Konyaspor'daki gibi yardım eder'' dedi. 

     
</TEXT>
</DOC>
