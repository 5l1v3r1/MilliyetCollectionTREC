<DOC>
<DOCNO> 383710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/dunya/dun03.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1.90'LIK SARI İNAT 
</HEADLINE>
<TEXT>


Avusturya Dışişleri Bakanı Ursula Plassnik'in kabinedeki erkeklerden daha uzun olması gazetelerde espri konusu 

HİKMET ÜTÜL 


Türkiye ile müzakerelerin başlaması için Çerçeve Belgesi'nde tam üyelik dışında bir formüle yer verilmesini ısrarla isteyerek AB Daimi İşler Konseyi'ni bloke eden Avusturya Dışişleri Bakanı Ursula Plassnik, şimdi olmasa bile yakın gelecekte Türklerin belleğinde, Çariçe Katerina misali, önemli bir tarihi figür olarak yer edinecek gibi görünüyor. 
Önceleri huyu gereği rengini pek belli etmeyen ve Türkiye'nin AB üyeliği konusunda "olumsuz" bir tavır sergileyen Plassnik, son 3-4 gündür Türkiye'nin AB yolunu iri bedeniyle adeta tıkadı. 

ABD ve Belçika'da okudu 
23 Mayıs 1956'da Avusturya'nın Carinthia bölgesinde, sosyal demokrat, öğretmen bir ailenin çocuğu olarak dünyaya geldi. İlk ve orta öğrenimini Klagenfurt'ta tamamladı, lise yıllarında ABD'deki Virginia Foxcroft okulunda eğitim aldı. 
21 yaşında Bruges'deki Belçika Avrupa Koleji'nden hukuk diploması alan Plassnik, 1981'de Avusturya Dışişleri'ndeki kariyerine başladı. 1997'ye kadar Avrupa Güvenlik ve İşbirliği Teşkilatı AGİT ve Avrupa Serbest Ticaret Birliği gibi çeşitli uluslararası kuruluşlarda ve devlet kademelerinde görev yapan kadın politikacı, 2004'te Wolfgang Schüssel hükümetinin kabine şefi oldu. Aynı yıl ekimde siyasette kadınların gücüne güvendiğini sık sık tekrar eden Schüssel tarafından Dışişleri Bakanlığı'na getirilen Plassnik, güven veren yakın bir çalışma arkadaşı olarak tanındı. Plassnik, 2 evlilik yapıp 2 kocasından da boşandı. 

Kabinenin en güçlü kadını 
Kabinenin "en güçlü kadını" olarak nitelendirilen 20 yıllık diplomat Plassnik'in dikkat çeken bir özelliği de, uzun boyu. 1.90 boyundaki Plassnik, kabinedeki erkeklerden daha uzun olmasıyla da ülke basınında espri konusu oldu. Kurier, Krone gibi gazeteler, Schüssel'in bundan böyle basın toplantılarında daha yüksek bir sandalyeye oturarak Plassnik ile arasındaki boy farkını kapatacağını yazdı. 

'İyi ortak olacağız' 

Çerçeve Belgesi'nde anlaşmaya varılmasının ardından, Avusturya Dışişleri Bakanı Plassnik, belgeye "hazmetme kapasitesi" ifadesinin konulmasının ülkesi açısından başarı olduğunu söyledi. Türkiye'nin üyeliğine karşı olmadıklarını vurgulayan Plassnik, Avusturya'da 250 bin Türkün yaşadığını ifade ederek, "Toplumsal hayatta Türklerle iyi ortağız, Türkiye ile de iyi ortak olacağız" dedi. Bu arada, Avusturyalı siyasi liderler, imtiyazlı ortaklık" önerisinden geri adım atan Plassnik'e, tepki gösterdiler. Sağ eğilimli Özgürlük Partisi'nin parlamento lideri Heinz - Christian Strache, Plassnik'i, Türkiye'nin AB üyeliğiyle ilgili kaygıları, önceki gün Styria eyaletinde yapılan seçimlerde partisine destek kazanmaya çalışmada kullanmakla suçladı. 


</TEXT>
</DOC>
