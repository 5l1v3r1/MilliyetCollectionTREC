<DOC>
<DOCNO> 376184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur37.html </URL>
<DATE> 2005/09/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Siirt'te de olay var .. 
</HEADLINE>
<TEXT>

     Siirt’te izinsiz gösteri yapmak isteyen grup, bazı resmi kurumlar ile polis karakolunu taşladı. 15 eylemcinin gözaltına alındığı olaylarda 3 kişi de yaralandı. 
     Tutuklu Hükümlü Aileleri Hukuk Dayanışma Dernekleri Federasyonu’nca TUHAD-FED Bursa’nın Gemlik İlçesi’nde önceki gün yapılmak istenen basın açıklamasından dönen 3 otobüs, Siirt’te Cumhuriyet Meydanı’nda bir grup tarafından karşılandı. Basın açıklaması yapan grup, daha sonra yürüyüşe geçti. 
     Sakıp Beygo Caddesi’ne doğru yürüyen grup, polisin uyarısına rağmen eylemine devam etmesi üzerine arbede yaşandı. 
     Gösteriler sırasında Belediye, İl Halk Kütüphanesi, Halk Eğitim Merkezi, Verem Savaş Dispanseri binaları ile Merkez Polis Karakolu bir grup tarafından taşlandı. Atılan taşlar nedeniyle binaların camları kırıldı. 
     Polis, göstericileri dağıtmak için biber gazı kullandı. Göstericiler ara sokaklara kaçarak dağıldı. DEHAP İl Binası’na sığınan yaklaşık 15 kişi de polis tarafından gözaltına alındı. 
     
     1'İ AĞIR 3 YARALI 

     Siirt’te izinsiz gösteri nedeniyle çıkan olaylarda biri ağır 3 kişinin yaralandığı bildirildi. 
     Emniyet Müdür Vekili Metin Kalayoğlu, AA muhabirine yaptığı açıklamada, izinsiz gösteri yapanlara polisin yasalar çerçevesinde müdahalede bulunduğunu belirterek, gösteriler sırasında Abdullah Aydan’ın 35 ağır yaralandığını söyledi. 
     Hafif yaralanan 2 kişinin de Siirt Devlet Hastanesi’nde ayakta tedavi edildikten sonra taburcu olduğunu bildiren Kalayoğlu, kentte durumun sakin olduğunu kaydetti. 
     
</TEXT>
</DOC>
