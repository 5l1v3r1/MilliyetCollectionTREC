<DOC>
<DOCNO> 377502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun27.html </URL>
<DATE> 2005/09/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İsrail'den 'bir dönemin sonu' 
</HEADLINE>
<TEXT>

     Gazze Şeridi'ndeki Yahudi yerleşimcilerini tahliye eden ve askerlerini de 12 saatlik bir operasyonla çıkaracak olan İsrail, 38 yıllık bir aradan sonra Gazze'nin işgaline son veriyor. 
     İsrail'de yayımlanan gazeteler, askerlerin de Gazze'den geri çekilmesini ''sembolik'' olarak uygulamaya koyan ve onaylayan İsrail'in kararını manşetlere taşıdı ve genellikle haberlerini ''Bir Dönemin Sonu'' başlıklarıyla verdiler. 
     Yedioth Ahronoth gazetesinde çıkan bir yorumda, ''38 yıl sonra İsrail'in, eski Savunma Bakanı Moşe Dayan'ın Gazze'yi işgal edip, düşman bir Filistin toplumunu idare etmek zorunda kalmayın uyarısını dikkate aldığı'' belirtildi. 
     İsrail'in Gazze'den sessiz sedasız çekilmesinin, Gazze Şeridi'nin işgali ile sonuçlanan ''6 Gün Savaşı'nın gürültü patırtısından çok daha önemli olduğu'' vurgulanan yorumda, en azından İsrail'in güney tarafında 1967 öncesi sınırlara döndüğü kaydedildi ve bunun, İsrail'in nihai sınırlarının belirlenmesi için ilk adım olduğu ifade edildi. 
     Gazze Şeridi'ndeki teçhizatını taşıyan, son birkaç gündür Filadelfi Yolu üzerindeki 3 askeri karakolu da boşaltıp yıkan İsrail Ordusu, Gazze Şeridi'ndeki bayrağını da indirerek, bölge yakınlarında, İsrail tarafındaki karargahına taşıyacak. Bölgeden çekilecek son asker ise İsrail Savunma Kuvvetleri'nin Gazze Komutanı Tuğgeneral Aviv Kohavi olacak. Kohavi'nin, yarın sabah itibariyle bölgeden ayrılması bekleniyor. 
     Kohavi'nin, Filistinli General Süleyman Helles'e, Gazze Şeridi'ndeki elektrik, su ve kanalizasyon altyapısı ile ilgili plan ve projeleri de vereceği bildirildi. 
     
     HAVRALARIN YIKILMAMASI KARARI TARTIŞILIYOR 
     İsrail kabinesinin, Gazze Şeridi'ndeki 26 havranın yıkılmaması yolunda aldığı karar da tartışmalara neden oldu. 
     İsrail Cumhurbaşkanı Moşe Katsav'ın da yıkılmamasından yana tavır koyduğu havraların olduğu gibi bırakılması kararı ile ilgili olarak, Dışişleri Bakanı Silvan Şalom, ''Yahudiler, havra yıkamaz'' derken, ''Filistinlilerin zarar vereceğini bildiklerini'' ifade etti ve Abbas'tan bu gibi saldırılara karşı önlem almasını istedi. 
     ''Şimdi Barış'' örgütü de havraların olduğu gibi bırakılmasının, hem İsrail hem de Filistin tarafına zarar vereceğini belirtti. 
     Filistin tarafından da benzer eleştiriler geldi. Mısır sınırındaki Refah Geçişi'nin 6 ay süreyle kapatılmasının yanı sıra İsrail'in havraları yıkmama kararına tepki gösteren Filistinli yetkililer, Gazze Şeridi'ndeki Erez'de yapılması planlanan Gazze'nin devir teslim törenine katılmazken, Filistin Ulusal Yönetimi İçişleri Bakanlığı Sözcüsü Tevfik Ebu Hüsam, havralarla ilgili kararı ''tuzak'' olarak değerlendirdi. 
     
</TEXT>
</DOC>
