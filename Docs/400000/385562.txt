<DOC>
<DOCNO> 385562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur02.html </URL>
<DATE> 2005/10/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Bursa'da doğalgaz boru hattının patlaması sonucu yangın çıktı 
</HEADLINE>
<TEXT>

     Bursa'nın merkez Osmangazi İlçesi'nde doğalgaz borusu patlaması sonucu yangın çıktı. 
     Alınan bilgiye göre, Beşyol Mahallesi Gürdal Sokak'taki doğalgaz ana boru hattında henüz belirlenemeyen bir nedenle patlama oldu. 
     Patlama sonucu çıkan yangın, kısa sürede çevredeki işyerlerine yayıldı. 
     Olay yerine çok sayıda itfaiye ekibi ve polis sevk edildiği bildirildi. 
     Güvenlik güçleri, vatandaşların sokağa girmesine izin vermezken, yangını kontrol altına alma çalışmaları sürüyor. 
     Yangında, 3 işyeri ve 1 evin yandığı, 2 aracın da zarar gördüğü bildirildi. 
     Alınan bilgiye göre, Beşyol Mahallesi Gürdal Sokak'taki doğalgaz ana boru hattının patlaması sonucu çıkan yangına 20 itfaiye aracı müdahale etti. 
     Bursa Şehiriçi Doğalgaz Dağıtım Ticaret ve Taahhüt A.Ş. Bursagaz ile Uludağ Elektrik Dağıtım A.Ş. Bursa Müessesesi'nden ekiplerin de katıldığı yangın söndürme çalışmaları kapsamında, kısa bir süre içinde doğalgaz ana boru hattı tamir edildi. 
     Bursa Büyükşehir Belediyesi Genel Sekreteri Hüseyin Konçak, olay yerinde yaptığı incelemelerin ardından gazetecilerin sorularını yanıtladı. 
     Yapılan müdahalelerin ardından tehlikeli bir durumun kalmadığını ifade eden Konçak, "Şu anda anlaşılan durum, Buski'nin burada bir altyapı çalışması yaptığıdır. Çalışmalar sırasında, buradaki doğalgaz boru hattının patlaması sonucu yangın çıktığını tahmin ediyoruz. Tehlikeli bir durum kalmadı. Tüm mahalle sakinlerine büyük geçmiş olsun" diye konuştu. 
     Bu arada, bazı vatandaşlar doğalgaz çalışmaları yapılırken, altyapı çalışmaları nedeniyle kazı yapılmasına tepki gösterdi. 
     Soğutma çalışmaları devam eden yangında, 3 işyeri ve 1 evin yandığı, 2 aracın da zarar gördüğü belirlendi. 
     
</TEXT>
</DOC>
