<DOC>
<DOCNO> 361636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun26.html </URL>
<DATE> 2005/07/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İspanya'nın Cartagena kentinde Türk gecesi... 
</HEADLINE>
<TEXT>

     İspanya'nın güneyindeki Cartagena kentinde bu yıl Türkiye'ye ithaf edilen ''La Mar de Musicas'' festivali çerçevesinde, dün akşam bir Türk gecesi düzenlendi. 
     Kentin merkezindeki, antik Roma kalıntılarının olduğu Parque Torres Oditoryumu'nda düzenlenen gecede sahne alan Orient Expressions ve Mercan Dede grupları, yaklaşık iki bin kişiyi doyasıya eğlendirdi. 
     Sahneye önce çıkan Orient Expressions, dansları ve vokalleriyle bir saat süreyle mükemmel bir performans sergiledi. 
     Gruba, yarınki etkinlikte tek başına konser verecek Aynur da 3 şarkısıyla konuk olarak katıldı. 
     Gecede daha sonra sahneye çıkan, İspanyolların tanıdığı Mercan Dede grubu ise Kanadalı semazen Mira'nın eşliğinde gösteri sundu. 
     
</TEXT>
</DOC>
