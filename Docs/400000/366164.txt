<DOC>
<DOCNO> 366164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur15.html </URL>
<DATE> 2005/08/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TUS'a başvurular bugün sona eriyor... 
</HEADLINE>
<TEXT>

     Eylül Dönemi Tıpta Uzmanlık Sınavı'na TUS 25 Temmuz'da başlayan başvuru süresi bugün mesai saati bitiminde sona eriyor. 
     Tıpta uzmanlık eğitimi görmek üzere Sağlık Bakanlığı eğitim hastanelerine, üniversitelerin tıp fakültelerine ve Gülhane Askeri Tıp Fakültesi'ne alınacak adaylara yönelik TUS, 10-11 Eylül 2005 tarihlnerinde Ankara'da gerçekleştirilecek. 
     Sınava, 1 Ağustos 2005 tarihine kadar mezun olan adaylar başvurabilecek. 
     Sınava girmek isteyen adaylar, başvuru evrakını 7 YTL karşılığında Sağlık Bakanlığı il müdürlüklerinden alabilecekler. Adaylar ayrıca, 75 YTL sınav ücreti yatıracak. Adaylar kılavuzdaki kurallara göre doldurdukları başvuru belgesini, sınav ücretini yatırdıklarını gösterir dekontla birlikte yine Sağlık Bakanlığı il müdürlüklerine teslim edecekler. 
     KKTC'de oturan adaylar ise başvurma işlemlerini, ''Bedrettin Demirel Caddesi No 101 Lefkoşa'' adresinde yapacaklar. 
     Türkiye'de bulunan yabancı uyruklu adaylar da başvuru işlemlerini TC uyruklu adaylar gibi gerçekleştirecekler. Yurtdışındaki yabancı uyruklu adaylar ise başvuru evrakını ücret ödemeden ÖSYM'den isteyebilecekler. Bu adayların sınava girebilmeleri için başvuru evrakı ve sınav ücreti olarak ''ÖSYM-TUS-3-615856-2 Yapı ve Kredi Bankası Güvenevler Şubesi-Ankara-Türkiye'' hesabına 40 Avro veya 50 ABD Doları yatırmaları gerekiyor. Bu adayların, parayı yatırdıklarına ilişkin belgeyi, başvurma belgesine ekleyerek süresi içinde ÖSYM'ye ulaştırmaları gerekiyor. 
     2005-Eylül Dönemi TUS'un birinci basamağını oluşturan yabancı dil sınavı, 10 Eylül 2005 Cumartesi günü saat 09.30'da yapılacak. Sınavın bu basamağında başarılı olacak adaylar, 11 Eylül 2005 Pazar günü saat 13.30'da yapılacak Bilim Sınavı'na katılacaklar. 
     
</TEXT>
</DOC>
