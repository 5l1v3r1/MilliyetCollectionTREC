<DOC>
<DOCNO> 386884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun03.html </URL>
<DATE> 2005/10/15/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Filistin-İsrail ilişkisini anlatan filmin Oscar adaylığı reddedildi 
</HEADLINE>
<TEXT>

     Amerikan Sinema Sanat ve Bilimler Akademisi, Filistinli bir aile ile onlarla yaşamak zorunda kalan İsrailli askerlerin başından geçen olayları anlatan İtalyan filminin en iyi yabancı film Oscar’ı için yarışmasına izin vermedi. 
     Akademi sözcüsü John Pavlick, Oscar kuralları gereği en iyi yabancı film için yarışan filmlerin katıldıkları ülkenin dilinde olması gerektiğini söyledi. 
     Saverio Costanzo tarafından yönetilen "Private" adlı filmin gerçek bir hikayeden esinlendiği bildiriliyor. Film, önceki gün İtalyan film akademisinin beşte dördünün oylarıyla 78. Akademi Ödülleri için İtalya’nın adayı olmuştu. Filmde İngilizce, Arapça ve İbranice’nin konuşulduğu belirtiliyor. 
     Private, 2004’te İsviçre’deki Locarno Film Festivali’nde büyük ödülü almış, İsrailli bir Arap olan filmin başrol oyuncusu Muhammed Bekri en iyi aktör ödülünü kazanmıştı. 
     Film, Filistin ve İtalya’nın güneyinde çekilmişti. 
     Oscar adayları 31 Ocak 2006’de, kazananlar ise 5 Mart 2006’da açıklanacak. 
     
</TEXT>
</DOC>
