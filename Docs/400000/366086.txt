<DOC>
<DOCNO> 366086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko39.html </URL>
<DATE> 2005/08/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Üzüm üreticileri bakanlık önünde eylem yaptı... 
</HEADLINE>
<TEXT>

     Manisa Alaşehir'den gelen Üzüm Üreticileri Sendikası ÜZÜM-SEN üyesi 40 kadar üretici, Tarım ve Köyişleri Bakanlığı önünde basın bildirisi açıklayarak, üzümde fiyat desteği istediler. 
     ÜZÜM-SEN'den basın kuruluşlarına sabah saatlerinde gönderilen yazıda, ÜZÜM-SEN Genel Başkanı Adnan Çobanoğlu'nun bugün saat 11.00'de Tarım ve Köyişleri Bakanlığı'nda olacağı ve üzüm üreticilerinin sorunları hakkında Bakan Mehdi Eker'e bir dosya sunacağı duyuruldu. Ancak, Bakanlık Özel Kalem Müdürlüğü yetkilileri, sendikanın görüşme talebinin 25 Temmuz'da kendilerine iletilmesine karşın, Bakan Eker'in yoğun programı nedeniyle kendilerine her hangi bir randevu verilmediğini, Bakan'ın da halen İstanbul'dan Ankara'ya hareket halinde olduğunu söylediler. 
     Bakanlıktan randevu verilmemesine karşın otobüsle Ankara'ya gelen ÜZÜM-SEN üyeleri, Eskişehir Yolu Lodumlu mevkiindeki eski Köy Hizmetleri Genel Müdürlüğü önüne polis konvoyu eşliğinde ulaştı. Bakanlık hizmet binasının önünde sendika pankartı açan üreticilerin içeri girişine izin verilmezken, Adnan Çobanoğlu başkanlığında 3 kişi, Müsteşar Yardımcısı Vekili Nihat Pakdil ile görüşmek üzere binaya alındı. Bu sırada dışarıda bekleyen üreticiler, yanlarında getirdikleri üzümleri çevredekilere dağıttı. 
     
     ÜRETİCİLERİN TALEPLERİ 
     Adnan Çobanoğlu, yarım saatten fazla süren görüşmeden sonra yaptığı açıklamada, Müsteşar Yardımcısı Vekili Pakdil ile görüşerek, Bakana iletilmek üzere sorunlarını ve taleplerini içeren dosyayı sunduklarını söyledi. 
     Bina önünde okunan bildiride de Türkiye tarımının IMF, Dünya Bankası ve Dünya Ticaret Örgütü'nün dayattığı tarım politikaları nedeniyle her geçen gün kötüye gittiği, üzüm üreticilerinin de bu politikalardan en fazla etkilenen kesimlerden biri olduğu belirtildi. 
     Üzüm üreticilerinin, sorunlarına sahip çıkmak için uluslararası sözleşmelerin ve anayasanın verdiği hakları kullanıp 2004 yılında ÜZÜM-SEN'i kurduğu kaydedilen bildiride, sendikanın halen 2 şubesi ve 2 binden fazla üyesi olduğu ifade edildi. 
     Bildiride, TEKEL'in suma fabrikalarının özelleştirilmesinin üreticiyi piyasa koşullarında korumasız bıraktığı, özelleştirmeyi fırsat bilen tüccar ve sanayicilerin yaş üzüm alım fiyatlarını 2003 yılının altına düşürdüğü kaydedildi. 
     Bu yıl da aynı sorunların yaşanmaması, üreticinin mağdur olmaması için, hasat başlamadan üreticinin sesini duyurmak için bu ziyaretin planlandığını kaydedilen açıklamada, şu taleplere yer verildi 
     ''Kuru üzüm alım fiyatları, maliyet artı yüzde 25 kar hesabıyla 1 milyon 750 bin liradan az olmamalı, TARİŞ bir an önce alım fiyatı açıklamalı ve TARİŞ'in ve özelleştirilen suma fabrikasının fiyatı, ÜZÜM-SEN'in referans fiyatlarının altına düşmemeli. Piyasada kuru ve yaş üzüm fiyatları referans fiyatların altına inerse, aradaki fark, piyasa fiyat desteği olarak devlet tarafından karşılanmalı. Küçük çiftçiye düşük faizli uzun vadeli yatırım kredileri verilmeli. Çiftçilerin TARİŞ'e ve Ziraat Bankası'na olan borçları ertelenmeli.'' Açıklamada ayrıca, çiftçi sendikalarının kuruluşuna ilişkin mevzuatın bulunmadığına da işaret edilerek, konuyla ilgili hukuki altyapının tamamlanması için bakanlığın çaba sarf etmesi istendi. 
     Sendika yetkilileri, geçen yıl üzüm üreticilerinin bir miting yaptığını hatırlatırken, bugünkü ziyaretle ilgili gelişmeleri takip edeceklerini ve ona göre yeni bir hareket planı oluşturacaklarını ifade ettiler. 
     
</TEXT>
</DOC>
