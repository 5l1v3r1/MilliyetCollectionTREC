<DOC>
<DOCNO> 368438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur21.html </URL>
<DATE> 2005/08/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Edirne sele hazır 
</HEADLINE>
<TEXT>

     Meriç Nehri’nde su seviyesindeki yükselişin sürdüğü, Kapıkule’deki ölçüm merkezinde 592 metreküp saniye olan su seviyesinin, 700 metreküp saniyeye, 485 metreküp saniye olan Kirişhane İstasyonu’ndaki su seviyesinin ise 628 metreküp saniyeye ulaştığı bildirildi. 
     Edirne Valisi Nusret Miroğlu, AA muhabirine yaptığı açıklamada, Meriç Nehri’nde su seviyesindeki artışın sürdüğünü söyledi. Vali Miroğlu, Meriç Nehri’ndeki su seviyesinin 628 metreküp saniye seviyesine ulaştığını, ancak şu an için sıkıntı yaşanmadığını belirtti. 
     Bulgaristan’ın, Türkiye sınırına yakın bir yerde karayolunun su taşkınına uğramasından dolayı küçük araçların Kapıkule Sınır Kapısı’ndan ülkeye girmesine izin vermediğini ifade eden Vali Miroğlu, bu araçları Hamzabeyli Sınır Kapısı’na yönlendirdiklerini bildirdi. 
     Özellikle gurbetçilerin çalıştıkları ülkelere geri dönüşünün sürmesinden dolayı Hamzabeyli Sınır Kapısı’nda 1 kilometre uzunluğunda kuyruk oluştuğunu kaydeden Vali Miroğlu, şöyle konuştu 
     "Bu kuyruk kısa sürede eritilir. Meriç Nehri’ndeki su seviyesini takip ediyoruz. Gerekli tedbirler alındı. Ancak su seviyesindeki artış sürüyor. Bulgaristan’ın Sivilingrat kasabasında yapılan ölçümlerde nehirdeki su miktarı 1600 metreküp saniye olarak ölçüldü. Bu su halen Edirne’ye ulaşmadı." 
     
     "MERİÇ’TEKİ SU MİKTARI KIŞ AYLARINDAKİNDEN FAZLA" 
     Devlet Su İşleri DSİ 11. Bölge Müdürü Numan Gündüz ise gece saat 01.00’de 1432 metreküp saniye olan Sivilingrat’taki su miktarının 
     sabah 1595 metreküp saniyeye, Kapıkule’deki ölçüm merkezinde 592 metreküp saniye olan su seviyesinin 700 metreküp saniyeye ve 485 metreküp saniye olan Kirişhane Edirne’nin içi istasyonundaki su seviyesinin de 628 metreküp saniyeye ulaştığını bildirdi. Gündüz, Bulgaristan’dan elde ettikleri verilere göre, nehirdeki su seviyesinin 1000 metreküp saniyeye kadar çıkacağını tahmin ettiklerini belirterek, şöyle konuştu "Bulgaristan’da Meriç Nehri, ağustos ayında, bugüne kadar sadece 1957 yılında böyle bir seviyeye ulaşmış. Edirne’de de böyle bir değere ulaşılmamış. Yaz aylarında su miktarı azaldığı için kum adacıkları oluşan Meriç’teki su miktarı, kış aylarındakinden fazla. Kapıkule’deki Kavak Adası’nda incelemelerde bulunduk. Bize 19 kilometre mesafedeki Sivilingrat’ta 1600 metreküp saniyeye yaklaşan su miktarı, bizde 700 metreküp saniye seviyelerinde bulunuyor. Bizi bu olay şaşırtıyor. Meriç Nehri’nden gelen suyun bir bölümünün su seviyesi düşük olan Arda Nehri’ne girdiğini ve bu suyun da geriye dönerek, Meriç’e geleceğini tahmin ediyoruz. Tahminlerimize göre, su miktarı 1000 metreküp saniye seviyesine kadar ulaşacak." Bu arada, nehirdeki artış dolayısıyla DSİ, sivil savunma ve EDAK ekipleri hazır bekletiliyor. Taşkına karşı Bosna Köyü boşaltılırken, Karaağaç Mahallesi ile nehir kenarında bulunan İpsala İlçesi’ne bağlı köyler de uyarıldı. Meriç Nehri’nin yatağının 800 metreküp saniye seviyesindeki suyu taşıyabildiği, bu miktarın üzerindeki suyun gelmesi halinde taşkınların yaşanacağı bildirildi. Taşkınlardan ekili alanların etkilenmesi bekleniyor. 
     
</TEXT>
</DOC>
