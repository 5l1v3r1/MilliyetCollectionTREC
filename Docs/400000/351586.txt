<DOC>
<DOCNO> 351586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur07.html </URL>
<DATE> 2005/06/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yaralı almaya giden ambulans, iki kişiyi yaraladı 
</HEADLINE>
<TEXT>

     Mehmet YİRUN ÇORLU Tekirdağ , DHA 

      TEKİRDAĞ'ın Çorlu İlçesi'nde trafik kazasında yaralanan bir kişiyi almaya giden ambulans, aşırı hız yapınca, önündeki 3 otomobile çarptı. Ambulansın çarptığı otomobillerden biri kontrolden çıkıp ATM'den para çeken Mehmet Koyuncu'ya çarptı. Kaza sonucu yaralanan otomobil sürücüsü Gökçen Çoban ile Koyuncu, aynı ambulansla hastaneye kaldırıldı. 
     Olay, Sağlık Mahallesi'nde meydana geldi. Trafik kazasının olduğu bölgeye yaralı almaya giden Özel 4 D Millet Hastanesi'ne ait Ufuk Beştepe yönetimindeki 59 PT 254 ambulans, aşırı hız nedeniyle Heykel Meydanı'nda kontrolden çıktı. Savrulan ambulans, önünde bulunan Gökçen Çoban'ın kullandığı 59 PU 238 plakalı otomobile, daha sonra da sırasıyla 59 TV 574 ve 34 NMP 39 plakalı araçlara çarptı. Çarpmanın etkisiyle direksiyon kontrolünü kaybederek önce kaldırıma çıkan sürücü Gökçen Çoban, ardından Vakıflar Bankası önündeki ATM'den para çeken 21 yaşındaki Mehmet Koyuncu'ya çarptı. Kazada yaralanan araç sürücüsü Gökçen Çoban ve çarptığı Mehmet Koyuncu, kazaya neden olan ambulansla Özel 4 D Millet Hastanesi'ne kaldırıldı. Yaralıların hayati tehlikesinin bulunmadığı bildirildi. Ambulansın çarptığı diğer iki otomobilde ise maddi hasar meydana geldi. Kazadan sonra ambulans sürücüsü Ufuk Beştepe gözaltına alındı. Daha önceki kazada yaralananların ise başka bir ambulansla hastaneye kaldırıldığı öğrenildi. Olayla ilgili soruşturma başlatıldı. 
     
</TEXT>
</DOC>
