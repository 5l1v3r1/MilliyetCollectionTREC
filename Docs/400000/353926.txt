<DOC>
<DOCNO> 353926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun07.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İsrail askerleri, 52 Filistinli militanı tutukladı... 
</HEADLINE>
<TEXT>

     İsrail askerleri, dün gece Batı Şeria'da düzenlediği operasyonda 52 Filistinli militanı tutukladı. 
     Askeri kaynaklara göre, İsrail askerleri şubat ayında ilan edilen ateşkesten bu yana düzenlediği en büyük operasyonda, son günlerde İsrail hedeflerine bir dizi saldırı düzenleyen İslami Cihad örgütü üyesi 52 militanı tutukladı. 
     İsrail medyası, İsrail yönetiminin, İslami Cihad örgütünün son günlerdeki saldırıları üzerine ateşkesten bu yana sadece terör saldırısı planladığından şüphelendiği kişileri tutuklama siyasetinden vazgeçtiğini, dün geceki tutuklamaların yalnızca ''yürüyen bombalarla'' sınırlı olmadığını yazdı. 
     Bu arada İsrail Başbakanı Ariel Şaron ve Filistin Devlet Başkanı Mahmud Abbas, bugün Kudüs'te Şaron'un rezidansında ateşkes ilanından bu yana ilk kez bir araya gelecek. 
     Şaron'un, görüşmede Abbas'tan, Filistinli militanlara baskı yapmasını istemesi, Abbas'ın ise İsrail'in Gazze Şeridi sınırındaki sıkı tedbirlerini gevşetmesini ve Batı Şeria'dan serbest geçiş koridoruna izin vermesini talep etmesi bekleniyor. 
     Şaron ve Abbas, şubat ayında Mısır'ın sayfiye kenti Şarm El Şeyh'te ateşkes ilan etmişti. Ateşkes ilanından bu yana İsrail, Filistinli mahkumları serbest bırakma, Batı Şeria'daki kasabaların Filistin yönetimine devri ve Filistin halkının serbestçe hareket etmesini kısıtlayan bariyerlerin kaldırılması gibi taahhütlerini yerine getirmede yavaş hareket etti. 
     ''Verdiği taahhütleri uygulamadaki ilerlemenin, Filistin yönetiminin radikal grupları kontrol altına almasından geçtiğini'' belirten İsrail, Abbas'ı militanları kontrolde yeterli çabayı göstermemekle suçluyor ve ''Filistinli radikal gruplar silahsızlandırılmadığı sürece devlet konusunda görüşme olmayacağını'' belirtiyor. 
     
</TEXT>
</DOC>
