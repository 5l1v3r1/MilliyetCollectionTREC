<DOC>
<DOCNO> 381963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo17.html </URL>
<DATE> 2005/09/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
17 Yaşaltı B Gençler'in yarı finaldeki rakibi Brezilya... 
</HEADLINE>
<TEXT>

     Peru'da devam eden 17 Yaşaltı B Gençler Dünya Futbol Şampiyonası'nda Brezilya, Kuzey Kore'yi uzatmalarda 3-1 yenerek yarı finalde Türkiye'nin rakibi oldu. 
     Iquitos kentinde bu sabaha karşı yapılan karşılaşmanın normal süresi 48. dakikada Ramon ve 82. dakikada Kim Kyong'un golleriyle 1-1 berabere sonuçlandı. 
     Uzatma bölümünde ise 97. dakikada Celso ve 120. dakikada Igor ile 2 gol daha bulan Brezilya, yarı finale yükselen takım oldu. 
     Türkiye ile Brezilya arasındaki yarı final karşılaşması, 30 Eylül Cuma günü sabaha karşı oynanacak. 
     
     "ELDE EDİLEN HİÇBİR BAŞARI TESADÜF DEĞİLDİR" 

     Futbol Federasyonu Yönetim Kurulu Üyesi ve Genç Milli Takımlar Sorumlusu Asım Atmaz, Peru'da düzenlenen 17 Yaş Altı B Gençler Dünya Futbol Şampiyonası'nda yarı finale yükselen Milli Takım'ın elde ettiği başarının tesadüf olmadığını söyledi. 
     Asım Atmaz, AA muhabirine yaptığı açıklamada, Türk futbolunun geleceğinin güvencesinin gençler olduğunu sürekli vurguladığını, Peru'da şu anda elde edilen bu başarının da gelecek için çok önemli bir başarı olduğunu bildirdi. 
     Türk futbol tarihinde altın sayfalardan birinin daha yazıldığını ifade eden Atmaz, "Futboldaki misyon ve vizyonun süreklilik ve başarı olduğu bir kez daha teyit edildi" dedi. 
     Kaliteli ve inanan, inandıklarını da sonuna dek izleyen futbolculara ve onların yetişmesine katkıda bulananlara teşekkür eden Atmaz, "Hedefimiz, A Milli Takım'a futbolcu kazandırmak. Bundan sonraki Dünya şampiyonasının kadrosunda bu gençlerimiz yer alacak. Bunun gerçekleşeceğine inanıyorum" diye konuştu. 
     Aynı takımın daha önce İtalya'da düzenlenen şampiyonada Avrupa Şampiyonu unvanı aldığını, bu sorumlulukla hareket edilerek Dünya şampiyonasına hazırlandıklarını ifade eden Atmaz, sözlerini şöyle sürdürdü 
     "Hiçbir başarı tesadüf eseri alınmaz. Milli takımın başarısında özveri ve başarı var. Futbol Federasyonu Başkanı Levent Bıçakçı ve bizler, teknik heyet bir hedef koyarak yola çıktık. İlk hedefimiz olan Avrupa şampiyonluğunu kucaklamıştık. Şimdi en büyük hedefimiz olan Dünya Şampiyonası'nda da aynı başarıyı göstermek istiyoruz. Yarı finalin ardından finale çıkacağız. Bundan sonra sırada Balkan Şampiyonası var. Biz yalnızca bu kategoride değil, diğer tüm yaş gruplarında şampiyonluklar almak hedefindeyiz. Bunun için gecemizi gündüzümüze katarak çalışıyoruz." Atmaz, her hafta milli takım antrenörleriyle toplantılar yapıldığını ve gelişmeleri yakından izlediklerini kaydederek, şunları anlattı 
     "Geleceğe dönük çalışmalarımız sürüyor. Eksikleri ve çalışmaları masaya yatırıp konuşuyoruz. Federasyon olarak Avrupa şampiyonluğunu ilk basamak olarak gördüğümüzü söylemiştik. Bizim hedefimiz ana iskeleti bozmadan A Milli Futbol Takımı'na futbolcu göndermeyi hedefliyoruz. 25-30 kişilik çok kaliteli ve geleceği olan bir takım kuruyoruz. A Milli Futbol Takımı'na yaşı 18'e ve 19'a gelmiş yetenekleri gönderip oynatmak amacındayız. Bunun için zamana ihtiyacımız olduğunun bilincindeyiz. Futbolcularımız biraz daha tecrübe kazanacaklar." Atmaz, 17 Yaş Altı B Gençler Dünya Futbol Şampiyonası'nda yarı finale yükselen Milli Takım'a destek vermek üzere Futbol Federasyonu Başkanı Levent Bıçakcı ve Milli Takımlar Teknik Direktörü Fatih Terim ile birlikte bugün İspanya üzerinden Peru'ya gideceklerini belirtti. 

     
</TEXT>
</DOC>
