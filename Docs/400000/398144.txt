<DOC>
<DOCNO> 398144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/guclu.html </URL>
<DATE> 2005/11/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Alternatif eğitim 
</HEADLINE>
<TEXT>


Önümüzdeki hafta sonu İstanbul'da ilginç bir sempozyum var. Batı'da benzerleri yıllardır gerçekleşiyor. Ama Türkiye'de ilk kez yapılıyor. 
26-27 Kasım tarihlerinde Topkapı Sarayı 1. Avlusu'ndaki Darphane-i Amire Binası'nda gerçekleşecek 1. Uluslararası Alternatif Eğitim Sempozyumu'na çeşitli ülkelerden eğitimciler katılıyor. 
Eğitimde yeni arayışlar, yüzlerce yıl önce başladı. Statükocu ve dayatmacı devlet eğitimine karşı farklı modeller hep ortaya atıldı. Kimine deli saçması olarak bakıldı. Kimi de taraftar buldu. 
Türkiye'de nasıl bir ilgiyle karşılaşacak Ben de merak ediyorum. 
Sempozyumun organizasyon başkanlığını Marmara Üniversitesi Atatürk Eğitim Fakültesi'nden Prof. Dr. Muhsin Hesapçıoğlu yapıyor. Prof. Hesapçıoğlu yarın akşam 20.00'de CNN Türk'te Pozitif Eğitim'de konuğumuz olacak. İlginç ayrıntılar veriyor. Türk eğitim sisteminin her yönüyle tıkandığı şu günlerde alternatif eğitim bir model olabilir mi hep birlikte göreceğiz. 
Yeni model arayışında olanların, her şeyden önce Türk eğitim sistemini sınav belasından kurtarmaları gerekiyor. Hangi modeli denerseniz deneyin OKS, ÖSS gibi sınavlar olduğu sürece, öğrenciyi ve veliyi ikna etmek mümkün değil. 
Alternatif eğitim kuramcıları, disipline eğitimden yana değiller. Önlüğe, zile, sınava, nota, ödeve, bilgisayara karşılar. Bu elbette bunların hiçbirini yapmıyor anlamına gelmiyor. Ödev de yapılsın, kitap da okunsun, sınavda olsun ama dayatma şeklinde değil, öğrencinin ilgisi ve kendi iç denetimi doğrultusunda gerçekleşsin istiyorlar. 
Sempozyum ilginç olacak. Devlet okulları değil ama özel okullar yeni modelleri alıp deneyebilirler. Bu konuda eminim fazlasıyla öğrenci ve veli de bulabilirler. Çünkü mevcut sistemden şik yetçilerin sayısı her geçen gün artıyor. 
Ha, bu arada alternatif eğitim adı altında Türkiye'de denemeler olmadı değil. Ama ne yapmak istediklerini bir türlü anlatamadılar. Sempozyumu düzenleyenlerin ve konuşmacıların, bu arayışlara ne kadar cevap vereceklerini hep birlikte göreceğiz... 

TEGV 10 yaşında 
Türkiye Eğitim Gönüllüleri Vakfı, önceki gece 10'uncu yılını kutladı. Zaman ne de çabuk geçmiş. Suna Kıraç'ın öncülüğünde kurulan, onun bitmez tükenmez enerjisiyle ve katkılarıyla bugüne gelen TEGV, eminim ki bundan sonra da yine onunla birlikte nice on yıllar yaşayacak. 
Türkiye Eğitim Gönüllüleri Vakfı, Türkiye'de önemli bir boşluğu doldurdu. Öğrencilerin okul dışı saatlerini en iyi şekilde değerlendirebilecekleri ortamlar yarattı. Bugün Türkiye'nin dört bir yanında TEGV'in açtığı eğitim parkları ve eğitim birimleri var. Yüz binlerce öğrenciye çağdaş eğitim hizmeti sunuyorlar. Sadece boş zamanlarını değerlendirmekle kalmıyor, yeteneklerini keşfetmelerine ve geliştirmelerine de olanak sağlıyorlar. 
Kurucu mütevelli heyeti üyesi olarak çalışmalarından hep gurur duydum. Suna Hanım'ın enerjisi, Cengiz Solakoğlu'nun kıvraklığı ve iş bitiriciliği ile yönetim kurulu üyelerinin ve başkanlarının gayretleri hep takdire şayan oldu. 
Ama TEGV de popülist rüzg rların etkisinden kurtulamadı. En tepelerden aşağılara yeterince inemedi. Hayallerini, eğitimi yılın 365 günü yaşayanlardan çok, yılda birkaç kez hatırlayanlarla paylaşmayı alışkanlık haline getirdi. 
Ama 10 yılda bir marka oldu. Akla ilk gelen vakıflar arasına girdi. Şimdi artık çıtayı daha yükseklere tırmandırma zamanı. İlk yıllar, "Çok yeniyiz, önce yapalım sonra konuşuruz, deneyim kazanıp sonra daha büyük kitlelere ulaşırız" temkinliliği vardı. Oysa artık 10 yıllık şerefli bir mazimiz var. 
Özetin özeti Suna Kıraç'a milyonlarca çocuğumuz ve eğitime gönül verenler adına, bir kez daha canı gönülden teşekkür ediyoruz. Keşke eğitimi herkes sizin gibi gönülden sevebilseydi... 



</TEXT>
</DOC>
