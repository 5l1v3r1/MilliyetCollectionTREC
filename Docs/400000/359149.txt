<DOC>
<DOCNO> 359149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/dunya/axdun01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Başaramazlar 
</HEADLINE>
<TEXT>


İngiltere Başbakanı saldırılar üzerine yaptığı açıklamada, 'Hayat tarzımızı ve değerlerimizi savunmaya kararlıyız' dedi. Blair İskoçya'daki G8 zirvesini terk ederek başkente gitti 

DIŞ HABERLER SERVİSİ 


İskoçya'nın Gleneagles kasabasında önceki gün başlayan G8 zirvesine ev sahipliği yapan İngiltere Başbakanı Tony Blair, Londra'daki saldırılardan sonra yaptığı televizyondan yayımlanan açıklamasında, "Ciddi bir dizi terör saldırısıyla karşı karşıya olduğumuz açık. ... Ancak, terörizmden medet umanlar şunu bilsinler ki, hayat tarzımızı ve değerlerimizi savunmaya kararlıyız" dedi. 
Ekranlarda yanında ABD Başkanı George W. Bush ve Fransa Cumhurbaşkanı Jacques Chirac ile birlikte gözüken Blair, saldırılar nedeniyle zirve toplantısından ayrılıp başkent Londra'ya döndü. Blair, açıklamasında "barbarca" olarak nitelediği saldırıların G8 zirvesine denk gelmesini, bunun planlı bir saldırı olduğuna kanıt olarak gösterdi. Çok üzgün bir tonda konuşan Blair, "Özellikle Afrika'daki yoksullukla mücadele ve iklim değişikliğiyle ilgili problemlerin ele alındığı bir toplantı sırasında böyle bir saldırı yapılması barbarca. Bizim kararlılığımız, onların masum insanları öldürüp veya zarar vererek dünyaya ekstremizm yayma kararlılığından daha büyük" dedi. Teröristlerin İslam'ın arkasına sığındığını vurgulayan Blair, "Ancak hiçbiri gerçek Müslüman değil" diye konuştu. 
Teröristlerin ne yaparsa yapsın başarılı olamayacaklarını vurgulayan Blair, G8 toplantısının devam edeceğini söyledi. Blair, akşam saatlerinde Gleneagles'a geri döndü. 
Londra'daki saldırılara Avrupa Birliği de sert tepki gösterdi. AB Komisyonu Başkanı Jose Manuel Barroso, AB'nin temel değerlerinden olan demokrasiye ve insan haklarına yönelik saldırıların kurbanları ve İngiltere ile dayanışma içinde olduğunu belirtti. 
NATO Genel Sekreteri Jaap de Hoop Scheffer de saldırıları kınarken, ulusların terörizme karşı mücadelede birlik ve beraberlik içinde kalmalarının önemini vurguladı. 
BM Güvenlik Konseyi ise, onayladığı kararla Londra'daki saldırıları kınadı. Kararda, saldırıların sorumlularının yakalanıp yargılanması için bütün ülkelere yardım çağrısında bulunuldu. 


</TEXT>
</DOC>
