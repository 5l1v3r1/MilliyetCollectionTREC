<DOC>
<DOCNO> 376365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun45.html </URL>
<DATE> 2005/09/07/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Kasırga ile ilgili bazı ülkeler, yardım tekliflerine halen cevap bekliyor 
</HEADLINE>
<TEXT>

     Katrina kasırgasında zarar gören felaketzedelere yardım öneren bazı ülkeler halen ABD’nin onayını bekliyor. 
     Birçok ülke, ABD’ye teklif edilen yardımı hazır halde bekletirken, Washington yönetiminin cevap vermekte ağır davranması tepki çekiyor. 
     İsveç, yardım malzemeleriyle yüklü C-130 tipi kargo uçağını 4 gündür havaalanında bekletiyor. Uçakta, acil ihtiyaç olarak kabul edilen su arıtma teçhizatları da bulunuyor. 
     İsveç Kurtarma Hizmetleri yetkilisi Karin Viklund, birkaç gün içinde cevap almaları gerektiğini söyledi. İsveç’in yardım teklifi, battaniye ve seyyar iletişim malzemesi de içeriyor. 
     İsveç’in yanısıra, Polonya, Avusturya ve Norveç ile birlikte Avrupa dışından da birçok ülke yardım tekliflerine henüz cevap alamadı. 
     ABD, yardım yüklü bir uçak bekleten Hindistan’a, 2 milyon dolar yardım öneren Tayvan’a, 30 milyon dolar yardım ile personel, gıda ve malzeme öneren Güney Kore’ye henüz bir cevap vermedi. 
     Bunun yanısıra bazı ülkeler, Amerikalı yetkililerden detaylı bir yardım talebinde bulunulduğunu ve çalışmaların başladığını duyurdu. 
     Avrupa Komisyonu sözcüsü Barbara Helfferich, yardım çalışmalarının devam ettiğini söylerken, İngiltere hükümeti de, 500 bin hazır yemek paketini göndermeye başladıklarını açıkladı. 
     
</TEXT>
</DOC>
