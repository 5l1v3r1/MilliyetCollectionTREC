<DOC>
<DOCNO> 399289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko37.html </URL>
<DATE> 2005/11/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rus Gazetesi'nin iddiası Alfa, siyasi destekle Türk telefon pazarında 
</HEADLINE>
<TEXT>

     Rus Nezavisimaya gazetesi Rus Alfa şirketinin Türkiye ve Rusya'da sağladığı üst düzey siyasi destek sayesinde Türk cep telefonu piyasasına girdiğini iddia etti. 
     Liberal eğilimli Nezavisimaya gazetesinde yer alan haberde, Alfa'nın Turkcell'in hisselerini almayı başardığı belirtilerek, hisseleri almak isteyen İskandinav TeliaSonera'nın Çukurova Gurubu ile yaptıkları sözleşmeyi kasıtlı olarak bozmakla suçladığı Alfa'ya karşı dava açmaya hazırlandığı kaydedildi. 
     TeliaSonera'nın yaptığı açıklamada, Alfa Gurubu'nun girişimi yüzünden Çukurova'nın TeliaSonera ile anlaşmadan çekilmeye mecbur bırakıldığı ileri sürülen haberde, şunlar kaydedildi 
     ''TeliaSonera bu ifadeyle Alfa'nın galiba Türkiye'ye siyasi baskı yapıldığını kastediyor. Bu yılın Temmuz ayında Rusya Devlet Başkanı Vladimir Putin, Türkiye Başbakanı Recep Tayyip Erdoğan ile buluşmasında Alfa Gurubu'nun uygun şartlar yaratılması halinde Türk ekonomisine 3 milyar dolardan fazla yatırım yapmaya niyetli olduğunu, böylesine büyük planları olan şirketin elbette siyasi destek ve garanti isteyeceğini belirtmişti. Galiba, Alfa böyle bir desteği aldı.'' 
Aton adlı Yatırım Şirketi Uzmanı Yelena Bajenova da gazeteye yaptığı açıklamada, ''Genellikle herhangi bir şirket, diğer bir şirketten büyük hisse senetleri paketi alırken, önce azınlık hissedarların elindeki hisse senetlerini satın alma teklifinde bulunmalı. Zira küçük ortaklar, şirketin başlıca ortağının değişmesine razı olmayabilirler'' dedi. 
     Türk hükümetinin Alfa Grubu'nu böyle öneride bulunmaktan kurtardığını savunan Bajenova, şunları kaydetti 
     ''Kuşkusuz, bu çok olumlu bir husus. Aksi halde küçük ortakların hisselerini satın almak için Alfa'ya birkaç milyar dolar daha gerekecekti. Alfa'nın Türk piyasasındaki başarısını sadece Rus makamlarından aldığı desteğe bağlamanın doğru değil. Alfa, bu sözleşmeye hem mali hem de hukuki açıdan çok iyi hazırlandı.'' 
Alfa'nın Çukurova Grubu'nun TMSF'ye olan borcunu ödeyebilmesi için 1 milyar 707 milyon dolar tutarında 6 yıl süreli kredi vereceğini hatırlatan Bajenova, ''Alfa'nın Kremlin ile çok iyi ilişkileri olduğunu da vurgulamak gerekiyor. 1990'lı yılların sonunda Alfa-Bank Yönetim Kurulu Birinci Başkan Yardımcısı olan Vladislav Surkov, bugün Devlet Başkanı'nın Putin'in Genel Sekreter Yardımcısı. Alfa-Bank'ın Yönetim Kurulu Başkan Yardımcısı Aleksandr Abramenkov da şimdi Rusya Devlet Konseyi Sekreteri görevinde'' denildi. 
     Haberde, Alfa'nın Çukurova Grubu'na 3.4 milyar ödediği belirtildi. 
     
</TEXT>
</DOC>
