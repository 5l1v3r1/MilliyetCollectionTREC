<DOC>
<DOCNO> 393107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy07.html </URL>
<DATE> 2005/11/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezer Çarpık kentleşme yaşam kalitesini düşürüyor 
</HEADLINE>
<TEXT>

     Cumhurbaşkanı Ahmet Necdet Sezer, çarpık ve hızlı kentleşme sürecinde yaşanan karmaşa ve düzensizliğin, kentlilerin yaşam kalitesini düşürdüğünü, sağlıklı, huzurlu ve güvenli kent ortamına büyük zarar verdiğini bildirdi. 
     Sezer, Dünya Şehircilik Günü dolayısıyla yayınladığı mesajda, insanların barınma ve güvenlik gibi gereksinimlerini karşılamak amacıyla kurduğu, zaman içinde çeşitlenen gereksinimlere koşut olarak büyüyen kentlerin, çağdaş kavram ve değerlerin yeşermesine olanak sağladığını, toplumların gelişmişlik düzeylerinin önemli göstergesi durumuna geldiğini kaydetti. 
     Cumhurbaşkanı Sezer, sunduğu eğitim, bilim, kültür, sanat ve ticaret olanaklarıyla her dönem yaşam alanı olarak yeğlenen kentlerin, günümüzde yoğun iç göç hareketleri, hızlı nüfus artışı, kentsel değerleri dikkate almayan yapı üretimi ve gecekondulaşma nedeniyle büyük sorunlarla karşı karşıya bulunduğunu ifade etti. 
     Tarihsel ve kültürel mirasın gözetilmemesi, çevresel değerlerin yok edilmesi, çağdaş yaşamın gereklerine yanıt verecek imar politikaları yerine ticari kazanca hizmet amacıyla plansız projelerin uygulama alanı bulmasının, fiziksel ve sosyal altyapı eksikliklerine yol açarak, kent yaşamında giderilmesi güç olumsuzluklar yarattığına dikkati çeken Sezer, "Çarpık ve hızlı kentleşme sürecinde yaşanan karmaşa ve düzensizlik, kentlilerin yaşam kalitesini düşürmekte, sağlıklı, huzurlu ve güvenli kent ortamına büyük zarar vermektedir" dedi. 
     
     
     DEPREM GÖZARDI EDİLMEMELİ 
     Bilimselliğin, nesnelliğin, estetiğin ve mimari değerlerin ışığında oluşturulan kentsel tasarım ve planlamaların, sağlıklı kentsel büyümenin vazgeçilmez koşulu olduğunu ifade eden Sezer, şunları kaydetti 
     "Kentleşmenin ’apartmanlaşma’ olmadığı bilinciyle, kentlerin büyüme sürecinde karşılaşılan sorunlara gerçekçi çözümler üretilmesi, toplumsal ve ekonomik gereksinimlere yanıt verebilecek, yapı güvenliğini temel alan, mimarlık değerlerini gözeten imar politikalarının yaşama geçirilmesi, kentlerimizin tarihsel, kültürel ve çevre değerleriyle geleceğe taşınmasını olanaklı kılacaktır. 
     Ayrıca, ülkemizin deprem kuşağında olduğu gerçeği gözardı edilmeden, yaşadığımız büyük depremlerden de gerekli dersleri çıkararak olası felaketin etkilerini azaltabilecek önlemlerin alınması, bilimsel veriler ışığında güvenli ve sağlam yapı üretimine önem verilmesi ve kentlerimizin gelişiminde doğal afet riskinin göz önünde bulundurulması zorunludur." Kentlerin sorunlarının çözümünde, yönetimlere olduğu kadar kentine sahip çıkan, ortak çözüm üretebilen ve çözüm önerilerinin yaşama geçirilmesinde etkin rol oynayan bireylere de büyük sorumluluk düştüğünü ifade eden Sezer, "Yaşadıkları kentin sorunlarına duyarlı, günü kurtarmaya yönelik tasarıların uygulanmasına sorumlu yurttaş bilinciyle engel olan kentliler, yaşadıkları kente sahip çıkarak kent yaşamında kalitenin artmasını sağlayacaktır" dedi. 
     Sezer, daha güzel ve sorunsuz kentlerde, mutluluk ve gönenç içinde yaşamak umuduyla vatandaşlara esenlikler diledi. 
     
</TEXT>
</DOC>
