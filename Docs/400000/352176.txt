<DOC>
<DOCNO> 352176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko04.html </URL>
<DATE> 2005/06/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Maliye'den IMF tanımlı faiz dışı fazlaya makyaj 
</HEADLINE>
<TEXT>

     Kamu bankalarından mayıs ayında bütçeye aktarılan 1 milyar 272 milyon YTL’lik temettü gelirinin, IMF tanımına aykırı olarak gelirlerden çıkarılmaması nedeniyle ocak-mayıs ve mayıs ayına ilişkin faiz dışı fazla rakamının olduğundan yüksek gösterildiği belirlendi. Kamu bankalarından alınan temettü geliri düşüldüğü zaman gerçekte IMF tanımlı faiz dışı fazla tutarının Maliye Bakanı Kemal Unakıtan’ın açıkladığı gibi 13 milyar 277 milyon YTL değil, 12 milyar YTL ile geçen yılın aynı döneminden bile düşük 
     düzeyde kaldığı ortaya çıktı. 
     ANKA Türkiye’nin IMF’ye verdiği niyet mektubu gereğince IMF tanımlı faiz dışı bütçe geliri hesabı yapılırken, diğer bazı gelirlerin yanı sıra kamu bankalarından bütçeye aktarılan temettü gelirlerinin de gelir kaleminden çıkarılması gerekirken bunun yapılmadığını ortaya çıkardı. 
     Maliye Bakanlığı Kemal Unakıtan’ın açıkladığı verilere göre toplam 51 milyar 64 milyon YTL olan konsolide bütçe gelirinden, IMF tanımlı gelirler hesaplanırken sadece şu kalemler düşüldü 
     "Faiz geliri 2 milyon 964 bin YTL, Darphane geliri 
     415 bin YTL, Konsolide kamu sektörü borç verme-geri ödeme 
     eksi 29 bin YTL." Bu kalemler düşüldükten sonra IMF tanımlı gelir olarak 47 milyar 714 milyon YTL rakamına ulaşıldı. IMF tanımlı gelir kaleminden, yine IMF tanımlı olarak belirlenen 34 milyar 436 milyon YTL gider çıkarıldığı zaman Maliye Bakanlığı’nın açıkladığı 13 milyar 277 milyon YTL faiz dışı fazla kalemi ortaya çıktı. Bu rakam Maliye Bakanı Kemal Unakıtan’ın mayıs ayı bütçe gelişmelerini açıkladığı basın toplantısında yaptığı sunumda ve gazetecilere dağıtılan yazılı metinlerde IMF tanımlı faiz dışı fazla 13 milyar 277 milyon YTL olarak yer aldı. 
     
     FAİZ DIŞI FAZLA GEÇEN YILIN ALTINDA 
     Ancak, kamu bankaları 2004 yılı karlarından mayıs ayında bütçeye 1 milyar 272 milyon YTL’lik temettü ödemesi yaptılar. Söz konusu kalem bütçeye de gelir olarak kaydedildi. Bütçeye mayıs ayında yapılan bu aktarımın, IMF niyet mektubunda tanımlanan faiz dışı fazlanın hesaplanmasında aslında gelirden düşülmesi gerekiyordu. Söz konusu tutar da bütçe gelirlerinden düşüldüğünde IMF tanımlı bütçe gelirlerinin aslında 46 milyar 442 milyon YTL olduğu ortaya çıkıyor. Bu durumda ocak-mayıs dönemine ilişkin IMF tanımlı faiz dışı fazla da 13 milyar 277 milyon YTL yerine 12 milyar 5 milyon YTL’de kalıyor. Mayıs ayı için açıklanan 
     IMF tanımlı faiz dışı fazlanın da 4 milyar 507 milyon YTL yerine 3 milyar 235 milyon YTL’de kaldığı hesaplandı. 
     Bu durumda bu yılın ilk 5 ayında, geçen yılın aynı döneminde elde edilen 12 milyar 918 milyon YTL’lik faiz dışı fazla tutarına bile ulaşılamadığı ve yüzde 7 altında kalındığı ortaya çıkıyor. Yılsonu hedefiyle karşılaştırıldığı zaman da yılın ilk 5 ayındaki gerçekleşme oranı da Unakıtan’ın açıkladığı gibi yüzde 55.2 değil, yüzde 49.9 düzeyinde kalıyor. Geçen yılın ilk 5 ayında faiz dışı 
     fazlanın 2004 yılsonu hedefine göre gerçekleşme oranı yüzde 59.2 düzeyinde bulunuyordu. Bu arada Maliye geçen yılın ilk beş ayına ilişkin IMF tanımlı faiz dışı fazlayı hesaplarken, kamu bankalarından alınan 1 milyar 116 milyon YTL’lik temettü gelirini, gelirlerden düşmüştü. 
     
     MALİYE YETKİLİLERİNİN AÇIKLAMASI 
     Maliye Bakanlığı yetkilileri, Maliye Bakanı Kemal Unakıtan’ın bütçe ile ilgili basın toplantısında gazetecilere dağıtılan metinde yer alan IMF tanımlı faiz dışı fazla kaleminin 13.7 milyar YTL olarak yer almasının, hesaplamaların kesinleşmemiş olmasından kaynaklandığını, Hazine ve IMF ile üzerinde mutabık kalınan rakamın 12 milyar YTL olduğunu söylediler. 
     
</TEXT>
</DOC>
