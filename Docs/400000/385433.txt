<DOC>
<DOCNO> 385433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun25.html </URL>
<DATE> 2005/10/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Keşmir'de halk dükkanları yağmalıyor 
</HEADLINE>
<TEXT>

     Güney Asya depreminde en çok zarar gören Keşmir'in Pakistan'ın denetimindeki bölümünde halkın dükkanları yağmaladığı bildirildi. 
     Yardımın gecikmesiyle aç halkın dükkanları yağmaladığı ve bazı yerlerde dükkan sahipleriyle yağmacılar arasında çatışma çıktığı kaydedildi. 
     Bir Associated Press muhabirinin, Keşmir'in Pakistan'ın denetimindeki bölümünün başkenti Muzefferabad'dan bildirdiğine göre, kentin parçalanmış caddelerinde dükkan sahipleri, yıkık dökük dükkanlara girmeye çalışan halkla kavga ediyor. Sopalarla birbirine giren dükkan sahipleriyle Keşmirliler zaman zaman taşlar da atıyorlar. 
     Polisin bulunmadığı olaylarda, bazı Keşmirlilerin başlarından yaralandığı kaydedildi. 
     Bölge sakinleri, yağmacıların ayrıca terk edilmiş evleri ve benzin istasyonlarını da gözlerine kestirdiğini belirttiler. 
     BM, geçen cumartesi Richter ölçeğine göre 7.6 büyüklüğünde meydana gelen depremde 2.5 milyondan fazla kişinin evsiz kaldığını bildirdi. BM ayrıca, daha fazla yardım gelmediği takdirde salgın hastalıkların baş gösterebileceği uyarısında bulundu. 
     
</TEXT>
</DOC>
