<DOC>
<DOCNO> 356816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/ekonomi/aeko.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'a önceden haber verilmedi...' 
</HEADLINE>
<TEXT>


TMSF Başkanı Ertürk Başbakan Erdoğan'a, Şevket Demirel'in şirketlerine el konulmasından sonra, kendisine gelebilecek sorular nedeniyle bilgi verildiğini söyledi 

ANKARA Milliyet 

Tasarruf Mevduatı Sigorta Fonu TMSF Başkanı Ahmet Ertürk, Şevket Demirel'in şirketlerine el konulmadan önce Başbakan Recep Tayyip Erdoğan'a bilgi verilmediğini söyledi. 
CHP Milletvekili Kemal Kılıçdaroğlu, 9. Cumhurbaşkanı Süleyman Demirel'in kardeşi Şevket Demirel'in şirketlerine el konulmasıyla ilgili açıklamalarını Bankacılık Tasarısı'nı görüşen Plan ve Bütçe Komisyonu'nda gündeme getirdi. Süleyman Demirel'in operasyon için Milliyet'e yaptığı "Elbette Başbakan'ın bilgisi dahilindedir" açıklamasını anımsatan Kılıçdaroğlu, Ertürk'e, "Şirketlere el konulacağından Başbakan'ın haberi var mıydı " diye sordu. 
TMSF'nin özerk bir kurul olduğunu ve kararlarını kendi içinde aldığını vurgulayan Ertürk, şunları kaydetti "TMSF olarak biz de bunu uygulamak zorundayız. Bu operasyon yapılmadan önce bilgi verilmiş değildir. Ancak yapıldıktan sonra operasyonun dayanakları konusunda, kendisine gelebilecek sorular nedeniyle bilgi verilmiştir. Ama operasyon yapıldıktan sonra bilgi verildi." 

'Açık artırma' esprisi 
Ertürk, öğle yemeğini birlikte yediği bir grup gazeteciye de "şakayla karışık" ilginç açıklamalarda bulundu. 
Egebank'tan Demirel'in şirketlerine para aktarıldığını belgeleyen bir dekont olduğunu ifade eden Ertürk, ısrarlı sorular üzerine, "Belki de açık artırmayla bu belgeyi de satmamız lazım. Tahsilata ihtiyaç var" dedi. Demirel ailesinin "borcumuz yok" açıklamalarının anlamı olmadığını belirten Ertürk, 5020 sayılı Tahsilat Yasası'nda "TMSF'ye borcu olup olmadığına bakılmaksızın" banka kaynaklarından yararlanan herkesin üzerine gideceklerini ifade etti. 

'Bizim zamanımızda bu yasa yoktu' KADİFE ŞAHİN 
22 Aralık 1999'da Fon'a alınan Egebank'ın eski sahibi Murat Demirel'in babası Şevket Demirel'in 9 şirketine el konulduğu dönemdeki üst düzey bir TMSF yetkilisi, "Bizim dönemimizde bugün Uzanlar için kullanılan 5020 sayılı kanun yoktu" dedi. 
TMSF'den kendilerine 5.5 yıldır bir hesap gelmediğini, borçlarının nereden oluştuğunun bildirilmediğini söyleyen Şevket Demirel'in eleştirisini "Biz 1.5 yıldır görevdeyiz" sözleriyle yanıtlayan Fon Başkanı Ahmet Ertürk'ün sözlerini değerlendiren TMSF eski yetkilisi, şöyle konuştu 
"Egebank, 1999'da Fon'a alındığında 3 Temmuz 2003'te İmar Bankası'na el konulmasından sonra Uzanlar için çıkartılan ve Fon'a çok geniş yetkiler tanıyan 5020 sayılı kanun yoktu. 
Fon, el konulan diğer tüm bankalara ait dosyaları bu yasa kapsamında çok rahatlıkla yeniden değerlendirebilir. Yasa banka batıranları veya zarara sokanları anne, baba, eş, çocuk ve diğer tüm akrabalık ilişkileriyle ilişkilendirerek sorumlu tuttuğundan illa ki bir belge bulunmasına da gerek yok. Biz o dönem böyle bir şey yapamazdık çünkü elimizde bu tür bir yasa yoktu. Egebank'tan Şevket Demirel'in şirketlerine kaynak aktarıldığını gösteren belgeler olup olmadığını da şu an hatırlamıyorum." 


</TEXT>
</DOC>
