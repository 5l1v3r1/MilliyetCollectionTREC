<DOC>
<DOCNO> 385583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur24.html </URL>
<DATE> 2005/10/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ankara Üniversitesi Kanatlı hayvanlar iyice pişirilmeden yenmemeli 
</HEADLINE>
<TEXT>

     Ankara Üniversitesi Veteriner Fakültesi Öğretim Üyesi Prof. Dr. İrfan Erol, kuş gribi hastalığına karşı kanatlı hayvanların iyice pişirilmeden kesinlikle yenilmemesi gerektiğini bildirdi. 
     Ankara Üniversitesi Veteriner Fakültesi öğretim üyeleri düzenledikleri basın toplantısı ile kamuoyunda ''kuş gribi'' adıyla bilinen tavuk vebası hastalığıyla ilgili bilgi verdiler. 
     Veteriner Fakültesi Öğretim Üyesi Prof. Dr. Mehmet Akan, kuş gribi virüsünün bulaşmasında göçmen kuşların önemli rol oynadığını vurgulayarak, özellikle açık besi kanatlılarının risk altında olduğunu kaydetti. 
     Öğretim Üyesi Prof. Dr. İrfan Erol ise söz konusu hastalıkla ilgili kanatlı eti ya da yumurtadan insana bulaşan tek bir bulguya bile şimdiye kadar rastlanmadığına dikkat çekerken, ''Fakat kontrol için yumurta ve etin iyice pişirilmesi koruyucu önlemler açısından çok önemli. Kuş gribi hastalığına karşı kanatlı hayvanların 72 derece ısıda en az 2 dakika pişirilmeden yenilmemesi gerekiyor'' diye konuştu. 
     Veteriner Fakültesi Hayvan Besleme ve Beslenme Hastalıkları Anabilim Dalı Öğretim Üyesi Prof. Dr. Ahmet Ergün de Türkiye'nin önemli kanatlı işletmelerinin Manyas Milli Parkı çevresinde bulunduğunu ve Bursa'dan İzmir'e kadar uzanan bu bölgede 15-20 milyon civarında piliç olduğunu söyledi. 
     Hastalığın yayılmaması için üreticilerin çok dikkatli davranması gerektiğine işaret eden Ergün, ''Hayvanlarınızda solunum sisteminde bir bozukluk ve hemen arkasından başlayan ölümler varsa mutlaka en yakındaki veterinere gidin'' dedi. 
     
     Kuş gribi insana bulaşır 

     EGE Üniversitesi Tıp Fakültesi Enfeksiyon Hastalıkları ve Klinik Mikrobiyoloji Anabilim Dalı Öğretim Üyesi Prof. Dr. Münir Büke, Balıkesir'in Manyas İlçesi'ne bağlı Kızıksa Beldesi'nde görülen kuş gribi virüsünü hayvanlardan kapan kişinin, solunum yoluyla başkalarına bulaştırıp salgına dönüştürebileceği uyarısında bulundu. 
     Kuş gribine karşı geliştirilmiş etken bir aşı olmadığına ve virüsün havada canlı kalabilip solunum yoluyla bulaşabildiğine dikkat çeken Prof. Dr. Büke, Virüs insan vücuduna girdikten sonra 24-48 saatlik bir kuluçka süreci yaşar. Daha sonra kişi üşüme, titreme, bitkinlik, boğaz ağrısı, kas ve eklem ağrısı gibi belirtilerden şikayet etmeye başlar. Bu grip türü diğer soğuk algılıklarından ayrılmalı ve ona göre muamele yapılmalıdır'' dedi. 
     Kuş gribi virüsünün 80 derecelik ısıya dayanıklı olduğunu hatırlatan Prof. Dr. Büke, yenecek etlerin çok iyi pişirilmesi gerektiğini söyledi. Hastalığı kapmış kişinin karantinaya alınması gerektiğini de belirten Prof. Dr. Münir Büke, Bu hastalar öksürürken ağızlarını mendille kapatıp etrafa damlacık yaymamalı ve ellerini sık sık yıkamalıdır. Bol sıvı besin maddeleri tüketilmeli, ateş düşürücü ilaçlar ve antibiyotik kullanılmamalıdır. Ayrıca bulundukları ortamlar mutlaka havalandırılmalıdır'' dedi. 
     
     Çömez Yayılma ihtimali var 

     Tarım ve Köyişleri Bakanlığı'nı Manyas'ta kuş gribi riski konusunda 8 ay önce uyaran AKP Balıkesir Milletvekili Dr. Turhan Çömez, hastalığın yayılma ihtimali bulunduğunu belirterek, "Böyle bir tehdit Türkiye'nin her bölgesi için var" dedi. 
     Çömez, bölgenin özelliğini şöyle anlattı 
     "Dünya zaten ciddi bir tehdit altında. Ağırlıklı problem Asya ülkelerinde. Benim bölgem de kuşların uğrak yeri. Yılın belli dönemlerinde doğudan ve batıdan gelen iki ayrı kuş grubu Manyas civarında konaklar. Oradan Asya kıtasına hareket eder. Dolayısıyla kuşların virüsleri taşıma ihtimali yüksekti." Defalarca görüştüğü bakanlık bürokratlarının tavrı konusunda, "Ayrıntısına fazla girmeyeyim" demekle yetinen Çömez, "Geçen ay tatbikatın yapılmış olması son derece önemli, ama çalışmanın bir diğer ayağı da kanatlı yetiştiricilerinin ciddi bir eğitimden geçirilmesiydi. O konuda eksikler var" diye konuştu. Karantina kapsamında ciddi önlemler alındığını söyleyen Çömez, şunları kaydetti 
     "Mehdi Eker konuyla çok ciddi ilgileniyor. Tarım Bakanlığı'nın tedbirlerinin şu an için yeterli olduğunu düşünüyorum. Dilerim başka bölgelere yayılmaz. Böyle bir tehdit Türkiye'nin her bölgesi için var. Kuş gribi dünyanın gündeminde, Türkiye'nin de gündeminde olmaması mümkün değil." Çömez, önlem alınmakta gecikildiği gerekçesiyle bürokratlar hakkında denetim yollarını işletip işletmeyeceği konusunda ise "Olan olmuş. Şimdi alınan tedbirlere bakalım" dedi 

     
</TEXT>
</DOC>
