<DOC>
<DOCNO> 378870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/cemal.html </URL>
<DATE> 2005/09/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bu kadarı olmaz 
</HEADLINE>
<TEXT>


Terörle mücadele ile demokratik hak ve özgürlüklerin sınırı... Öyle bir yerden çizeceksin ki, hem terörist etkisiz kılınacak, hem de özgürlükler korunacak... 
Evet, zor iştir 
Bu sınırın nereden geçtiğini, nasıl geçtiğini belirlemek hiç de kolay değildir. Bu yüzden terörle mücadele nerede başlasa, orada insan hakları ihlalleri de yaşanır. 
Kaçınılmazdır bu. 
Bu konuda ne kadar dikkatli olsan, teröristle kelle koltukta ölümüne mücadele edenlerin psikolojisini ancak bir noktaya kadar denetim altında tutabilirsin. 
Bu iş örneğin İngiltere'de daha kolay olabilir. 
Ama bizde daha güçtür. 
Bu yalnız terörün niteliğinden ileri gelmez. Aynı zamanda ülkenin genel eğitim ve kültür düzeyi, gelişmişliği bu açıdan önemli rol oynar. 
O yüzden, İngiltere'de daha iyi işleyen yasal bir model, Türkiye'de kötü sonuçlar verebilir. İngiltere'deki terörle mücadelede özgürlük alanları çok daha az kısıtlanırken, bizde demokrasinin kolu kanadı kırılabilir. 
Buna dikkat gerekiyor. 
Şu günlerde hükümetin terörle mücadele konusunda yeni bir yasal düzenlemeye gittiği anlaşılıyor. Bu açıdan 'İngiliz modeli'nin örnek alındığına ilişkin haberler var. 
Bir başka deyişle 
Ceza Yasası'nda, Terörle Mücadele Yasası'nda yeni değişiklikler hükümetin gündeminde... 
Olabilir. 
Terörle mücadelenin değişen koşulları, yasalarda değişime yol açabilir. Terör ve şiddetin övülmesine karşı, teröriste ve terör örgütlerine alkış tutulmasına karşı yasal önlem dünyanın bütün demokrasilerinde vardır. 
Şiddete övgü yasaktır demokrasilerde. Teröristi yüceltmek de öyle... 
Ama bu iş yapılırken, özgürlükler korunabilecek mi .. Bu konuda Türkiye'nin ağzı geçmişte çok yandı. Terörle mücadele derken demokratik hak ve özgürlükler güme gitti. 
Düşünce ezildi 
İnsanlar düşüncelerinden ötürü terörist sayılarak cezaevine kapatıldı. Fikir açıklama özgürlüğü, bu ülkede terörle mücadele gerekçesiyle darbe üstüne darbe yedi. 
Türkiye'de sivil ve askeri bürokrasiye yasalar genellikle yetmez. Terörle mücadele alanında yasaların eli kolu bağladığına dair yakınmaları hiç bitmez. 
Haklı oldukları yanlar vardır. 
Ama genellikle "önce terörle mücadele" deyip özgürlükleri daha geri plana iterler. Bu anlayış, öyle anlaşılıyor ki, bugün yine ön plana çıkmış durumda. Hükümetin basına yansıyan taslağındaki bazı düzenlemelerin, terörle mücadele adına yine özgürlük alanını daraltacağını düşündürtüyor. 
Tekrar eskiye dönmeyelim 
Terörle mücadelede yeni durumun gerektirdiği bazı makul düzenlemelere evet. 
Ama bu kadarına hayır 
Başbakan Erdoğan olsun, Dışişleri Bakanı Gül olsun, her ikisinin söylemi de demokrasiye uygun. 
Sürekli yineliyorlar 
"Terörle mücadele edilirken, özgürlüklerden fedak rlık edilmeyecek." 
İyi güzel. 
Bu sözlerini tutmalarını diliyoruz. 



</TEXT>
</DOC>
