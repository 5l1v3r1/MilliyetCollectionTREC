<DOC>
<DOCNO> 364401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy08.html </URL>
<DATE> 2005/07/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çiçek Terörle mücedelede teşkilatlanma ihtiyacı varsa gereği yapılır 
</HEADLINE>
<TEXT>

     Adalet Bakanı Cemil Çiçek, terörle mücadelede yeni birim kurulması önerisi konusunda "Teşkilatlanma ihtiyacı varsa hiç şüphesiz devlet bunun gereğini de yapar. Biz koordinasyon yolunun şimdilik sorunun çözümünde önemli faktör olacağını düşünüyoruz" dedi. 
     Çiçek, Bakanlığı ile Anadolu Üniversitesi arasında mesleki eğitim ön lisans programı düzenlenmesi konusundaki protokolün imza töreninde, gazetecilerin terörle mücadele konusuna ilişkin sorusunu yanıtladı. 
     Çiçek, Hükümet Sözcüsü sıfatıyla Bakanlar Kurulu Toplantısı’nın ardından terörle mücadele konusunda yaptığı açıklamanın, bugün basında "Genelkurmay Başkanlığı tarafından gündeme getirilen koordinasyon merkezi kurulması önerisinin reddedildiği" şeklinde algılandığı ifade edilerek, "Buna neden gerek olmadığı konusundaki görüşlerinizi biraz daha açabilir misiniz " şeklindeki soruyu yanıtladı. 
     Cemil Çiçek, zaman içinde terör örgütlerinin kullandığı yöntem ve hedeflerin değiştiğini, buna paralel yasa ve kurumlarda değişiklik ihtiyacının ortaya çıkabildiğini kaydetti. 
     Yasal boşluk kalmaması için Terörle Mücadele Yasası’nı tekrar güncellemek için bir komisyon oluşturduklarını anımsatan Çiçek, şöyle devam etti 
     "Teşkilatlanma ile ilgili olarak buna bugün ihtiyaç var mıdır derseniz Bugün itibariyle daha çok üzerinde durulan husus, koordinasyon konusudur. Eğer bir konuyla mücadelede birden fazla devlet kurumu varsa, bunlar arasında koordinasyonu sağlamak gerekmektedir. Belki bir kısım problemler de bu koordinasyon eksikliğinden çıkıyor. 
     Esas itibariyle Başbakanlık parlamenter sistemlerde koordinatörlük makamındadır. Dolayısıyla bugün itibariyle bu koordinasyonu sağlamak en öncelikli konu haline gelmektedir. Bunun da sayın Başbakan’ın başkanlığında yapılabilecek toplantılarla bugün için giderilebileceğini düşünüyoruz. Ama zaman içerisinde buna ihtiyaç varsa tabiatıyla bu husus yeni baştan gözden geçirilir." OHAL uygulamasının ne kadar faydalı olduğu ya da olmadığına iyi bakılması gerektiğini ifade eden Çiçek, geçmişte Türkiye’de her soruna bir bakanlık kurmak gibi bir alışkanlık bulunduğunu dile getirdi. 
     Çiçek, şunları kaydetti 
     "Benim kanaatim Türkiye’de sıkıntı makam ve kurul yokluğundan değil, belki bazı konularda makam ve kurul çokluğundan dolayı yetkiler birbirine karışıyor. Ondan sonra bunları derleyip toparlamakta zorluk oluyor. 
     İşin bu safhasında koordinasyonu en üst düzeyde sağlamaya gayret ederiz, mevcut mekanizmaları en iyi şekilde işletmenin gayreti içerisinde oluruz. Ama bütün bunlara rağmen bir teşkilatlanma ihtiyacı varsa hiç şüphesiz devlet bunun gereğini de yapar. Yani bu reddedildi filan tarzındaki değerlendirme benim söylediğim yaklaşımla çok doğrudan örtüşmüyor. Biz koordinasyon yolunun şimdilik sorunun çözümünde bir önemli faktör olacağını düşünüyoruz." 
     
</TEXT>
</DOC>
