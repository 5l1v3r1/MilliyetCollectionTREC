<DOC>
<DOCNO> 364164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur26.html </URL>
<DATE> 2005/07/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tanju Çolak arabasının çalınması davasında beraat etti 
</HEADLINE>
<TEXT>

     Eski milli futbolcu Tanju Çolak, hakkında, cipinin çalınması olayıyla ilgili, "sigorta bedelini almak için dolandırıcılık, sahte plaka ve ruhsatname düzenleme, suç uydurma ve resmi mercileri aldatma" suçlamasıyla açılan davada beraat etti. 
     Tanju Çolak’a ait 34 TC 0055 plakalı 1998 model Range Rover marka cipin çalınması olayıyla ilgili 3 kişi hakkında açılan davanın Ankara 8. Ağır Ceza Mahkemesi’ndeki karar duruşmasına, sanık avukatları 
     katıldı. 
     Cumhuriyet Savcısı Vahdet Polatkan, esas hakkındaki mütalaasında, Tanju Çolak ve Hasan Basri Erdem’in beraatini istedi. Savcı Polatkan, Gökhan Sevgi’nin ise TCK’nın "taklit anahtarla veya başka bir aletle kilit açmak suretiyle hırsızlık" suçunu düzenleyen 142 2-d ve "özel belgede sahtecilik" hükmünü içeren 207. maddeleri uyarınca cezalandırılmasını istedi. 
     Sevgi’nin avukatı Murat Mecit, esas hakkındaki savunmasında, hırsızlık suçunun unsurlarının oluşmadığını, taraflar arasında hukuki sözleşme bulunduğunu öne sürerek, beraat talep etti. 
     Çolak’ın avukatının da beraat isteminde bulunmasının ardından, karar için duruşmaya ara verildi. 
     Mahkeme Heyeti, Çolak ve Erdem’in beraatine karar verdi. 
     Heyet, Gökhan Sevgi’yi ise 765 sayılı Türk Ceza Kanunu’nun "meşruiyet belgelerinde sahtecilik" hükmünü içeren 350 1-3 ve "devlete ait mühür ve damgaları taklit etme" suçunu düzenleyen 333 1. maddeleri uyarınca, 2 yıl hapis, 142 milyon 365 bin lira adli 
     para cezasına çarptırdı. 
     Heyet, Sevgi hakkında "hırsızlık" suçundan işlem yapılması için savcılığa suç duyurusunda bulunulmasına karar verdi. 
     İddianamede, Çolak’ın, iki arkadaşıyla birlikte hareket ederek, 34 TC 0055 plakalı Range Rover marka cipini, sanıklardan Gökhan Sevgi’ye teslim ettiği ve böylece sigortadan para almak amacıyla gizlediği öne sürülüyordu. 
     Eski milli futbolcunun, 11 Haziran 2001 tarihinde İstanbul-Levent Polis Karakolu’na aracının çalındığı gerekçesiyle başvuruda bulunduğu, daha sonra, Ak Sigorta Şirketi’nden sigorta bedelinin alındığı ifade edilen iddianamede, cipin trafikte rahatça kullanılabilmesi için Esra Otay adına sahte ruhsatname ve buna uygun olarak 34 EOA 09 numaralı plaka düzenlendiği kaydediliyordu. 
     İddianamede, Tanju Çolak, Gökhan Sevgi ve Hasan Basri Erdem hakkında, 15 yıl 6’şar aya kadar hapis cezası isteniyordu. 
     
</TEXT>
</DOC>
