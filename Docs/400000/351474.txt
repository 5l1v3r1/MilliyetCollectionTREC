<DOC>
<DOCNO> 351474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun50.html </URL>
<DATE> 2005/06/13/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Lisede, yardım bilezikleri kopya nedeniyle yasaklandı... 
</HEADLINE>
<TEXT>

     İngiltere’deki bir lisede, sivil toplum örgütleri tarafından yardım toplamak için satılan bileziklerin sınav döneminde takılması, öğrencilerin bu bilezikleri kullanarak kopya çektikleri gerekçesiyle yasaklandı. 
     Dorset kentindeki Lytchett Minster Lisesi Müdürü Helen Stevens, basına yaptığı açıklamada, "Öğrencilerin bilezik takmasına karşı değiliz, sadece sınavlarda çıkarmalarını sonra takmalarını istiyoruz" dedi. 
     Stevens, bu bileziklerin bileğe bakan tarafına, kısa not, veri, formül ve bazı tarihleri yazmanın mümkün olduğunu kaydetti. 
     Yardım kuruluşlarının AIDS, kanser ve yoksullukla mücadele için maddi yardım toplamak amacıyla sattığı bu değişik renklerdeki plastik bileziklere şu an İngiltere’de çok talep olduğu, İngiliz gençlerinin, bu bilekliklerden birden fazlasını takmayı tercih ettiği belirtiliyor. 
     
</TEXT>
</DOC>
