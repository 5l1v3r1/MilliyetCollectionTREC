<DOC>
<DOCNO> 362985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/yazar/akyol.html </URL>
<DATE> 2005/07/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terörle mücadele 
</HEADLINE>
<TEXT>


GENELKURMAY İkinci Başkanı Org. Başbuğ, Terörle Mücadele Yasası'nın yeniden düzenlenmesine ihtiyaç olduğunu belirtti. Dün Adalet Bakanı Cemil Çiçek'i aradım, şunları söyledi 
- Son yaptığımız yasa değişikliklerinde terörle mücadeleyi kolaylaştıracak hükümler getirdik zaten. Ayrıca arkadaşlarımız Terörle Mücadele Yasası TMY üzerinde de çalışıyorlar. Özellikle Avrupa'da gelişen yeni eğilimleri inceliyoruz. Avrupa'da terörle mücadeleyi güçlendirecek bütün yeni hukuki düzenlemeleri esas alan bir tasarı hazırlayacağız, ekim başında Meclis'e sunacağız. 
Adalet Bakanlığı bürokrasisinden araştırdım. 
Terörle mücadele hukukumuzu elden geçirmek üzere bir komisyon kurulmuş bile. Saygın ceza hukukçularımızdan Prof. Feridun Yenisey başkanlığında, akademisyen ve bürokrat hukukçulardan oluşan bir komisyon. 
İngiltere, İspanya ve Fransa gibi ülkelerde, teröre karşı yeni düzenleme hazırlıklarını inceliyorlar. Ağustos içinde 'genel esaslar' aşağı yukarı belirlenmiş olacak. 
Mevcut kanunda değişiklikler değil, tamamen yeni bir TMY hazırlanacak. 

HUKUKÇU uzmanların yeni hukuki yaklaşımlarına iki örnek 
Şiddetin, terörün soyut kavramlarla yüceltilmesi de suç sayılacak Artık belli bir ideolojik, politik, dinsel veya etnik gruba seslenirken şiddeti kahramanlık gibi gösteren ifadeler suç sayılacak. Halbuki AİHM bu tür ifadeleri suç değil, fikir özgürlüğü olarak görüyordu. Bu şekilde soyut ifadelerle PKK militanlarını öven yazıları AİHM fikir özgürlüğü saymış, bunlara ceza verdiği için Türkiye'yi tazminat ödemeye mahk m etmişti 
Yeni düzenlemeler gerçekleşirse, mesela "cihat"ı şiddeti yüceltecek şekilde telkin etmek veya "dağdakiler"i özgürlük savaşçısı ya da devrimci gibi sözlerle övmek suç olacak artık 
Hitap edilen kitle çok küçük de olsa, şiddet telkini suç olacak AİHM, PKK terörünü açıkça öven bir şiirin fikir özgürlüğüne girdiğine karar vermişti Çünkü ufak bir salonda okunduğu için, AİHM'ye göre, kitleleri şiddete teşvik etmezdi 
Halbuki terörü kitleler değil, ufak gruplar yapıyor Avrupa'daki yeni arayışa göre, ufak bir camide kışkırtıcı "cihadizm" vaazı vermek suç olacak artık. Örgüt adı, somut eylem çağrısı ve somut bir hedef gösterme içermeyen soyut bir ifade olsa bile 

İHTİYAÇ açık ve net... Yeni suç tanımlarının nasıl olacağı çok önemli ve netleşmiş değil. Çünkü bir yandan fikrin ve duygunun ifade edilmemesi zamanla 'patlama' yaratma gibi bir risk taşırken, fikir özgürlüğünün şiddete yol açacak bir fanatizm ve öfke yaratmasını da elbette önlemek gerekiyor. 
Suçun tanımına ilişkin bu meselelerden başka, terör şüphesi olan kişi ve grupları izlemede polisin daha yetkili ve donanımlı hale getirilmesi, şiddetin ekonomik kaynaklarının kesilmesi için alınacak tedbirler gibi hususlar da yeni TMY'lerin alanına giriyor. 
Terörle mücadele tabii ki sadece polisiye ve hukuki bir konu değil aynı zamanda uzun vadeli sosyal, ekonomik ve kültürel tedbirler, politikalar, açılımlar gerekiyor. 
Toplumların gittikçe daha karmaşık hale geldiği bir çağda, farklılıkların barış içinde yaşamasını sağlayacak bir hoşgörünün geliştirilmesi, fanatizm ve nefret yaratan gettolaşmaların önlenmesi ve entegrasyonun geliştirilmesi gibi uzun vadeli süreçler hiçbir zaman akıldan çıkmamalı... 



</TEXT>
</DOC>
