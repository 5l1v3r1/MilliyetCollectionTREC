<DOC>
<DOCNO> 362792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo18.html </URL>
<DATE> 2005/07/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
'Havuz'da sona doğru... 
</HEADLINE>
<TEXT>

     Futbol Federasyonu, naklen yayınlarla ilgili oluşturulacak yeni havuz sistemi konusunda alınacak kararı yarın yapacağı yönetim kurulu toplantısının ardından açıklayacak. 
     Futbol Federasyonu'ndan yapılan açıklamada, 18 kulüple birlikte yürütülen yeni havuz sistemi projesinde son aşamaya gelindiği belirtilerek, Futbol Federasyonu Başkanı Levent Bıçakcı'nın bu akşam Beşiktaş, Fenerbahçe, Galatasaray ve Trabzonspor kulüpleri başkanlarıyla bir kez daha biraraya geleceği bildirildi. 
     Yapılacak görüş alışverişinin ardından, Futbol Federasyonu Yönetim Kurulu'nun yarın saat 10.00'da Bıçakcı başkanlığında toplanacağı ve havuz sistemi konusunda alınacak kararın kamuoyuna açıklanacağı ifade edildi. 
     
     ANKARAGÜCÜ KULÜBÜ'NDEN 'HAVUZ' AÇIKLAMASI 

     Ankaragücü Kulübü'nden yapılan açıklamada, ''Türkiye Futbol Federasyonu'nun olağanüstü genel kurula gitmesinin kaçınılmaz olduğu'' bildirildi. 
     Federasyon yetkililerinin yetkisini kullanmadığı iddia edilen açıklamada,'' Yetkisini kullanamayanların yeni bir yetkilendirme için olağanüstü genel kurula gitmelerinin kaçınılmaz bir hale geldiği'' belirtildi. 
     Açıklamada ayrıca, dört büyük güzide kulübün, Türk futbolunun daha da ileriye gitmesi konusunda fikir alışverişi bile yapmazken, maddi konuların öne çıkması durumunda hemen anlaştıkları kaydedildi. 
     Kulübün icra kurulunca yapılan açıklamada, dört kulübün, Birinci Süper ligde yer alan diğer 14 kulübün, 2. Lig ve 3. Lig kulüplerinin de destekleriyle oluşturulan yeni havuz kriterleri önergesinin, en büyük kurul olan Türkiye Futbol Federasyonu Genel Kurulu'nda TFF kabul edilmesini de içlerine sindiremeyerek Türk futbolunu tekrar mahkemelere taşımaktan çekinmedikleri bildirildi. 
     Açıklamada, şöyle denildi 
     ''Dört büyük güzide kulübümüz Türk futbolunun daha da ileriye gitmesi konusunda fikir alışverişi bile yapmazken maddi konuların öne çıkmasında hemen anlaşabilmişlerdir. 
     Demokrasi, şeffaflık ve seçim gibi kriterleri hiçe saymak gibi sporda gaflet gösterenlerin yargıya gitmelerine rağmen, pastanın yüzde ellisini paylaşımdan almalarını önce kendi vicdanlarında yargılamalıdırlar. 
     Ankaragücü Kulübü olarak TFF tarafından ortaya sürülen kriterlerden en büyük yarayı Ankaragücü, Gençlerbirliği ve Samsunspor'un alacağı açıktır. Bu kulüplerimizin 1,5 milyon dolardan başlamak üzere kayba uğradığı federasyon yetkililerince de dile getirilmiştir. Ne var ki dağılımdaki adaletin sağlanması uğruna kulübümüzün gösterdiği bu fedakarlığın diğer dört büyük kulüpten hiç olmazsa da bir miktar beklenilmesini kamuoyunun dikkatine sunmak isteriz. 
     TFF nihai kararını açıklamamakla tüm spor kamuoyu ve futbol kulüplerimizi kararsızlık içine itmiştir. Zamanında verilecek yanlış kararın bile kararsızlıktan daha doğru olduğunu değerlendiremeyenlerin bundan doğacak zararları karşılamakta çok zorluk çekecekleri açıktır. 
     TFF'nin 3813 sayılı kanunun 29. maddesinde konuya ilişkin yetkisi açık ve nettir. Havuz konusuna ilişkin olarak TFF Genel Kurulu üyelerinin de kabul ettiği karar da açık ve nettir. Bu durum karşısında bu açıklığa ve netliğe rağmen yetkisini kullanamayanların yeni bir yetkilendirme için olağanüstü genel kurula gitmeleri kaçınılmaz bir hale gelmiştir. Yetkilerini zamanında ve yerinde kullanamayan kurum ve kuruluşların hiç olmazsa zamanında yetkilerini kullanacak kurum ve kurulların seçilmesi için olağanüstü genel kurula vakit geçirmeden gitmeleri Türk futbolunun selameti açısından şarttır.'' 
     
</TEXT>
</DOC>
