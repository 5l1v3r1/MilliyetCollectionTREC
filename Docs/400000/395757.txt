<DOC>
<DOCNO> 395757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko31.html </URL>
<DATE> 2005/11/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
GYODER Başkanı Tapudaki işlem sayısı yaklaşık 3 kat arttı 
</HEADLINE>
<TEXT>

     Gayrimenkul Yatırım Ortaklığı GYO Derneği Başkanı Haluk Sur, 3. çeyrek sonu itibariyle, geçen yıl 8.6 katrilyon lira olan tapu dairelerinde yapılan alım satım işlemlerinin, bu yılın aynı döneminde 21.4 katrilyon liraya yükseldiğini bildirdi. 
     SPK ve Gayrimenkul Yatırım Ortaklığı Derneği GYODER tarafından düzenlenen ''Konut Finansmanı ve Türkiye 2'' konferansında konuşan Sur, GYO'ların tüm dünyada hızla yayıldığını, Türkiye'de de politik ve ekonomik istikrar sayesinde bu sektörün büyümesini sürdüreceğini söyledi. 
     Sur, sektörün KDV oranları konusunda haksız rekabetle karşı karşıya olduğunu, kayıt dışı uygulamaların sektörün önünde engel teşkil ettiğini, KDV oranlarının aşağı çekilmesinin GYO'ların gelişiminde itici güç olacağını vurguladı. 
     Yabancılara gayrimenkul satışına ilişkin kanunun, Anayasa Mahkemesi tarafından yeniden gözden geçirilme ve yasal boşlukların doldurulması gerekçesiyle geçiş süresi tanınarak TBMM'ye iade edildiğini hatırlatan Sur, tanınan sürede gerekli düzenlemelerin yapılamadığını, bu durumun sayıları giderek artan yabancı gayrimenkul alıcılarında sıkıntı, güven eksikliği ve algılama yanılmalarına yol açmaması gerektiğini söyledi. 
     Yüksek enflasyon ve faiz ortamında hayal olarak nitelenen ipoteğe dayalı konut finansman sisteminin ayak seslerinin giderek yaklaştığını ve hayallerin yavaş yavaş gerçeğe dönüştüğünü ifade eden Sur, şunları kaydetti 
     ''Gayrimenkul sektöründe kurumsallaşma ve kayıt dışı uygulamaların en aza indirilebilmesi, kişilerin gelirlerini gerçek usulde beyan ederek kredi kullanabilme yeteneği kazanmaları, bu sistemin etkin şekilde çalışmasını sağlayacaktır. Mortgage sisteminin tam olarak devreye girmesiyle birlikte, konut kredileri stokunun GSMH'ye oranı artacak ve konut kredi stoku orta vadede 45-50 milyar dolar büyüklüğe ulaşabilecektir. 
     Yüzde 15 stopaj, ipotekli finansman sistemine uygulanmamalı. Fonlara, temerrüte karşı makul bir oranda Hazine garantisi verilmesi anlamlı olacaktır. İlk evini alanlara teşvik sağlanmalıdır. 
     Düşen konut kredisi faiz oranları ile kredi kullanım kolaylığının sağlayacağı fayda, hızlı artışlar sonucu piyasada köpük oluşturabilecek gayrimenkul fiyatlarıyla gölgelenmemelidir.'' Sur, inşaat ve gayrimenkul sektörünün altın günlerine dönüşünün sinyallerini verdiğini ifade ederek, ''Bu yılın 3. çeyrek sonu itibariyle tapu dairelerinde yapılan alım satım işlemleri, geçen yılın aynı dönemindeki 8.6 katrilyon liradan, 21.4 katrilyon liraya yükselmiştir'' dedi. 
     Sur, Türkiye'nin 15 milyonu aşan konut stokunun önemli bölümünün yaş, kalite ve deprem riski açısından yenilenmesi, fay hatlarındaki yerleşim birimlerinin konut stoklarının deprem riski açısından güvenilir hale getirilmesi gerektiğini vurguladı. 
     
</TEXT>
</DOC>
