<DOC>
<DOCNO> 378425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo28.html </URL>
<DATE> 2005/09/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şenol Güneş 4 sarı kart görmemiz haksızlık... 
</HEADLINE>
<TEXT>

     Trabzonspor Teknik Direktörü Şenol Güneş, ''Trabzonspor'un uzun dönemde menfaatlerini koruyalım, korumak durumundayız'' dedi. 
     Güneş, Mehmet Ali Yılmaz Tesisleri'nde düzenlediği basın toplantısında Gaziantep karşısında iyi oynayıp kazandıklarını belirtti. Güneş, 3 puan alarak moral bulduklarını, ancak Szymkowiak'ın sakatlanmasının kendilerini üzdüğünü kaydetti. 
     Bordo-mavili oyuncuların 4 sarı kart görmesinin hem fazla hem de haksızlık olduğunu savunan Güneş, Trabzonspor'un topla oynama, hücumda ve kaleye çekilen şutta rakibine oranla çok üstün olduğunu anlatarak, en önemli sorunu top kayıplarında yaşandıklarını, Gaziantep'in 61 top kaybına karşılık Trabzonspor'un 65 top kaybı yaptığını kaydetti. 
     
     SİVASSPOR MAÇI 
     İstanbul'da Sivasspor ile yapacakları maçın çok önemli olduğunu ifade eden Güneş, ''3 puana ihtiyacımız var. Yeni olmasına rağmen iyi bir takım. İyi bir hocaları var, genç ve iyi bir kadrosu var. Koşan, özellikle rakibi aza düşürerek, hata yapmaya zorlayan bir kadroları var. O bakımdan zor bir maç olacak. Ama biz daha önce söylemiştik. Liderliği ele geçirmek istiyoruz. Dışarıda maç kazanmaya ihtiyacımız var'' dedi. 
     Szymkowiak'ın sakatlanarak, Gökdeniz'in ise PFDK'nın tedbir kararı gereği kadro dışı kalmasının çok yorumlara neden olduğunu dile getiren Güneş, ''Bizim 24 tane oyuncumuz vardı. Şu anda 22 oyuncumuz bizimle beraber. Szymkowiak'ın sakatlığının ne kadar süreceğini bilemiyoruz. 2 ay gibi bir süreden bahsediliyor'' diye konuştu. 
     Güneş, Trabzonspor'un kadrosunun iyi ve yeterli olduğunu belirterek, şunları söyledi 
     ''Tabi Gözdeniz ve Szymkowiak da değerli ve iyi oyuncularımızdır. Ama diğerleri de öyle. Bütün oyuncularımız görev bekliyor zamanı, sırası gelince arkadaşlarımız görevini alıp yerine getirirler diye düşünüyorum. Zaten onları o anlamda hazırlıyoruz. Gaziantepspor maçında oyuna sonradan giren oyunculardan daha memnunum. Oyuna giren oyuncularla girmeyenler aynı duygu içinde olmalı ve ekip ruhunu göstermelidir.'' 
     
     BİRBİK BERABERLİK ÇAĞRISI 
     Bu dönemde birbirlerine daha sıkı sarılıp, birbirlerini korumaları gerektiğine işaret eden Güneş, şöyle davam etti 
     ''Buna ihtiyacımız var. Ama özellikle camia olarak daha akıllı ve sabırlı olacağız. Bunu genel politikayla ilgili söylüyorum. Oyuna gelmeyelim. Hiçbir olay bizi paniğe götürmesin. Yapılmak istenen de odur. Trabzonspor'un uzun dönemde menfaatlerini koruyalım, korumak durumundayız. Onun için zaman zaman bazı olaylar karşısında duygusal davranıp, erken çıkış yapmada yarar yok, zarar vardır. 
     
     ''KİRLETME KİRLENİRSİN'' 
     Güneş, Orman Bakanlığı'nın tanıtım reklamında yer alan ''Kirletme kirlenirsin'' sözünü ve reklam filminde yaşananları anımsatarak, ''Herkesi biraz dikkatli olmaya, sağduyuya çağırıyorum'' dedi. 
     Bir basın mensubunun bu sözle neyi kastettiğini sorması üzerine Güneş, ''Konuyu daha fazla açamam. Ama şu kadarını söyleyeyim. Beyaz giyenler daha fazla kirlenir, siyah giyenlerin üzerinde kir görünmez'' dedi. 
     Trabzonspor'un geçmiş yıllara oranla neden daha fazla gündemde kaldığının sorulması üzerine Güneş, bordo-mavili ekibin geçen yılki çıkışının şampiyonluğu getirmemesine rağmen herkese ''gözdağı'' verdiğini savundu. Favori görünen Trabzonspor'u en küçük bir olumsuzlukta dağıtmak için hem kulübü hem de camiayı yıpratmaya dönük olayların olabileceğine dikkati çeken Güneş, benzer olaylara Trabzonspor'un çıkışta olmadığı dönemlerde farklı gözle bakıldığını belirterek, ''Şansızlıklar ve yanlışlıklar var. Ama hepsinden dersler çıkarıp, bu yarışı devam ettireceğiz. Zaman zaman istediğiniz hedefe gitmeseniz bile doğru işler yaptığınız zaman biraz gecikmeli de olsa hedefe ulaşırsınız diye düşünüyorum. Ama maalesef özellikle transfer ayından itibaren başlayan bizim de beklemediğimiz bazı sinsi hareketler zamanla bizde çok olumsuzluklar yaratmıştır'' diye konuştu. 
     
     GÖKDENİZ'İN DURUMU 
     Gökdeniz'in yasa dışı bahis olayı iddiasıyla ilgili yaşananları öncelikle kendisi ve kulüp başkanı Atay Aktuğ ile paylaşması gerektiğini belirten Güneş, Gökdeniz ve diğer konuların Trabzonspor'un gündeminde olmasını istemediğini, bu futbolcunun da kent dışında bulunduğunu kaydetti. Güneş, ''Gökdeniz şu anda PFDK'nın elinde. PFDK bizim bir üst kurulumuz. Onlar gereğini yapsınlar, daha sonra biz konuyu değerlendiririz'' diye konuştu. 
     Güneş, Trabzonspor'un Szymkowiak ve Gökdeniz'in yerine oynatabileceği hücuma dönük zengin bir kadroya sahip olduğunu belirterek, ''Szymkowiak futbolun dilini çok iyi bilen, anlayan ve yorumlayan bir arkadaş. Taktik anlayışta onun üzerinde çok şeyler yapabiliyorum. Orta alanı kapatması, top dağıtması, alan boşaltması, hücuma katkısıyla zenginlik yaratan bir oyuncuydu. Geldiği günden daha iyi bir noktaya gelmişti'' şeklinde konuştu. 
     Güneş her iki oyuncuların yokluğuyla ortaya çıkacak eksikliğin Tomas ve hücuma dönük oynayan Mehmet Yılmaz ve Adem ile kapatılacağını, bunu diğer oyuncularla da destekleyebileceğini belirtti. 
     Güneş, hafta sonu oynanacak Beşiktaş-Fenerbahçe maçının berabere sonuçlanmasının Trabzonspor'un işine geleceğini de kaydetti. 
     
</TEXT>
</DOC>
