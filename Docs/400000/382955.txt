<DOC>
<DOCNO> 382955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur19.html </URL>
<DATE> 2005/09/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çalışkan 2005'te 19 bin 972 otomobil çalındı 
</HEADLINE>
<TEXT>

     Emniyet Genel Müdürlüğü Sözcüsü, Güvenlik Daire Başkanı İsmail Çalışkan, Türk emniyet teşkilatının, AB sürecinde üzerine düşen görevi layıkıyla yapmaya çalıştığını ve yapılan yasal düzenlemeler ile pek çok alanda AB standartlarının ilerisine geçtiğini söyledi. 
     Çalışkan, Emniyet Genel Müdürlüğü’nün Dikmen binasında düzenlediği haftalık basını bilgilendirme toplantısında, polisin faaliyetleri hakkında bilgi vererek, soruları yanıtladı. 
     Emniyet teşkilatının polis memuru ihtiyacını karşılamak üzere 4 bin 940’ı erkek 260’ı bayan olmak toplam 5 bin 200 polis memuru adayı alınacağını açıklayan Çalışkan, adayların 5-14 Ekim arasında il emniyet müdürlüklerindeki eğitim şube müdürlüklerine başvurmaları gerektiğini kaydetti. 
     Adayların başvuru yapabilmesi için kamu personel sınavından 65 ve üzeri puan alması, 4 yıllık yüksek öğretim kurumlarından mezun olması ve aranan diğer şartları yerine getirmesi gerektiğini belirten Çalışkan, başvuran adayların ön değerlendirme, mülakat ve fiziki yeterlilik sınavına alınacaklarını söyledi. 
     Çalışkan, KPSS puanı, mülakat ve fiziki yeterlilik sınavlarından alınacak puanların toplamı sonucunda belirlenecek başarı sıralamasına göre, 19 Aralık 2005-19 Haziran 2006 tarihleri arasındaki 1. dönem eğitim için 105 bayan, bin 995 erkek, 21 Haziran-19 Aralık 2006 tarihleri arasındaki 2. dönem eğitim için ise 155 bayan, 2 bin 945 erkek polis memuru adayı alınacağını kaydetti. 
     
     POLİS AKADEMİSİ VE MESLEK YÜKSEKOKULLARI 
     Polis akademisi ve Polis meslek yüksekokullarında 2005-2006 eğitim-öğretim yılına 3 Ekim Pazartesi günü başlanacağını bildiren Çalışkan, 24 polis meslek yüksekokulunun 1. sınıflarında 6 bin 682’si erkek, 408’i bayan, 2. sınıflarında ise 6 bin 28’i erkek, 351’i bayan toplam 13 bin 469 öğrencinin öğrenim göreceğini söyledi. 
     Emniyet teşkilatının amir ihtiyacını karşılayan polis akademisinde ise 181’i 13 farklı ülkeden olmak üzere, toplam bin 79 öğrencinin ders başı yapacağını kaydeden Çalışkan, yeni eğitim ve öğretim yılında öğrencilere başarılar diledi. 
     
     İNTERNET ÜZERİNDEN DOLANDIRICILIKLARA DİKKAT 
     İnternet ve kredi kartı kullanımı sırasında vatandaşların mağdur olmamaları için dikkatli ve bilinçli olmaları gerektiğini de kaydeden Çalışkan, son günlerde sıkça karşılaşılan interaktif dolandırıcılık suçlarının genellikle yurtdışı bağlantılı olduğunu söyledi. 
     Çalışkan, dolandırıcıların internet üzerinden ulaştıkları vatandaşlara, "Türkiye’deki kişi ve kuruluşlardan alacakları paraları daha az vergi ödemek için komisyon karşılığında kendi hesaplarına yatırmalarını istediklerini" kaydetti. 
     Dolandırıcıların yasadışı işlemlerden ele geçirdikleri paraları aldıkları banka hesaplarına aktardığını anlatan Çalışkan, vatandaşların bilmeden sistemli bir dolandırıcılık olayının mağduru haline geldiğini belirtti. 
     
     OTOMOBİL HIRSIZLIĞI 
     Emniyet Genel Müdürlüğü Aranan Araçlar Projesi verilerine göre, projenin uygulamaya başladığı 1992 yılından itibaren polis sorumluluk bölgesinde 158 bin 141 adet otomobil çalındığını kaydeden Çalışkan, bu otomobillerden 85 bin 497’sinin bulunarak sahiplerine teslim edildiğini söyledi. 
     Türkiye’de geçen yıl 24 bin 659, 2005 yılının sekiz aylık döneminde ise 19 bin 972 otomobil hırsızlığı olayının meydana geldiğini kaydeden Çalışkan, olayların yaklaşık yüzde 75’inin Ankara, İstanbul ve İzmir’de gerçekleştiğini belirtti. 
     Vatandaşlara da otomobillerinin güvenliği için tavsiyelerde bulunan Çalışkan, kontak anahtarları ve ruhsat belgelerinin araç üzerinde bırakılmamasını istedi. Otomobillere alarm sistemi ve direksiyon kilidi takılmasının hırsızları caydıracağını ifade eden Çalışkan, otomobilde bırakılan cüzdan, çanta, kredi kartı, cep telefonu gibi değerli eşyalar ile paket ve poşetlerin de çalıp çalmama kararsızlığında olan hırsıza cesaret verebileceğini anlattı. 
     Polis sorumluluk bölgesinde gerçekleşen olaylarla ilgili istatistiki bilgiler de veren Çalışkan, toplantının son bölümünde gazetecilerin sorularını yanıtladı. 
     İstanbul Fatih Camii’nde 2 Eylül’de gerçekleştirilen yasadışı gösteride basın açıklamasını yaptığı için aranan Yılmaz Çelik ve Ali Dikici’nin istihbarat ve emniyet birimlerinin yaptığı ortak çalışma sonucu Adana’da yakalandığını belirten Çalışkan, söz konusu kişilerin adliyeye sevk edildiğini söyledi. 
     
     AB SÜRECİNDE EMNİYET 
     Bir gazetecinin, "AB sürecinde emniyetin işkence ve kötü muamele iddiaları ile gündeme geldiğini" belirtmesi üzerine Çalışkan, AB süreci içerisinde 2001 yılından itibaren Anayasa ve kanunlarda yapılan değişikliklerin polisin çalışmasını doğrudan etkilediğini söyledi. 
     Türkiye’de uygulanan gözaltı süresinin AB İnsan Hakları Mahkemesi standardı olan 102 saatten daha az olacak şekilde yeniden düzenlendiğini hatırlatan Çalışkan, yaklaşık 2 bin 500 nezarethaneden 2 bin 100’ünde iyileştirme yapıldığını kaydetti. 
     Türk emniyet teşkilatının, AB sürecinde üzerine düşen görevi layıkıyla yapmaya çalıştığını ifade eden Çalışkan, işkence ve kötü muamele iddialarının azaldığını, pek çok uygulamada AB standartlarından daha iyi duruma gelindiğini ve çalışmaların sürdüğünü anlattı. 
     Sivil toplum kuruluşlarıyla ilgili denetlemenin Dernekler Daire Başkanlığı’na ve dernekler il müdürlüklerine devredildiğini anımsatan Çalışkan, polisin sadece izinsiz düzenlenen toplantı ve yürüyüşlere kanunlar çerçevesinde müdahale ettiğini söyledi. 
     
     SİLAH VE PATLAYICILAR 
     Gazetecilerin, A4 ve C4 tipi patlayıcıları üreten ülkelere karşı Türkiye’nin bir girişimde bulunup bulunmayacağını sorması üzerine ise Çalışkan, "Silah ve patlayıcılar, insanlığı tehdit eden durumlar ile barışı sağlamak için kullanılmalı" yanıtını verdi. 
     İsmail Çalışkan, bir gazetecinin, Terörle Mücadele Yüksek Kurulu toplantısı kararlarını değerlendirmesini istemesi üzerine, alınan kararların polis tarafından uygulanacağını söyledi. 
     
</TEXT>
</DOC>
