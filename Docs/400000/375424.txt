<DOC>
<DOCNO> 375424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur28.html </URL>
<DATE> 2005/09/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bakan dünürlerin halayı 
</HEADLINE>
<TEXT>

     
     Ergün AYAZ İZMİT Kocaeli , DHA 

     
ANKARA'da önceki akşam Başbakan Recep Tayyip Erdoğan, bakanlar ve milletvekillerinin katılımıyla gerçekleştirilen nikah töreninin ardından dün gece İzmit’te yapılan düğünle Çevre ve Orman Bakanı Osman Pepe’nin oğlu İsmail Pepe ile Enerji ve Tabii Kaynaklar Bakanı Hilmi Güler’in kızı Şeyma Güler dünyaevine girdi. Törende dünür olan bakanlar birlikte halay çekti. 
     Ankara Hacettepe Üniversitesi Beyaz Ev Kampüsü’nde nikahlanan çiftin İzmit Grand Yükseliş Oteli’nde yapılan düğününe yaklaşık bin 500 davetli katıldı. Alkollü içkinin ikram edilmediği düğün töreninde davetlilere soğuk meze, salata, ara sıcak ve ana yemek olarak da kuzu tandır, düğün pastası ve meyva ikram edildi. Düğün başlarken gökyüzüne atılan havaii fişeklerle her yer aydınlandı. Bakan dünürler kol kola girerek birlikte halay çekti. 
     Davetliler içeri güvenlik kontrolünden geçirilerek alınırken, girişte silah bırakma masası oluşturulması da dikkatlerden kaçmadı. 
     
</TEXT>
</DOC>
