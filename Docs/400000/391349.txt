<DOC>
<DOCNO> 391349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun17.html </URL>
<DATE> 2005/11/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan-Merkel randevu tartışması... 
</HEADLINE>
<TEXT>

     Başbakan Recep Tayyip Erdoğan, Almanya Başbakanı Gerhard Schröder ile birlikte Avrupalı Türk Demokratlar Birliği'nin ATDB Köln kentindeki merkezinin resmi açılışını yapmak üzere, 6 Kasım Pazar günü Almanya'ya gelecek. 
     Başbakan Erdoğan'ın, Almanya başbakanı olması beklenen Hıristiyan Demokrat Birlik Partisi CDU Genel Başkanı Angela Merkel ile üzerinde mutabık kalınan görüşmesinin ileri bir tarihte yapılacağı bildirildi. 
     CDU'nun basın sözcüsü, Erdoğan-Merkel görüşmesini her iki tarafın da istediğini, ancak Almanya'da süren koalisyon görüşmelerinden dolayı Erdoğan'ın bu ziyareti sırasında buluşma olmayacağını söyledi. 
     Merkel'in çalışmalarının yoğunluğunun bilindiğini ifade eden sözcü, Türk tarafının da bunu anlayışla karşıladığını ve buluşma için daha sonra bir tarih belirleneceğini belirtti. 
     Sözcü ayrıca, AK Parti'den bir heyetin 18 Kasım'da Almanya'ya gelerek, CDU yöneticileriyle temaslarda bulunacağını söyledi. 
     
     RANDEVU VERMEDİ 

     Almanya’nın yeni Başbakanı Angela Merkel’in, Başbakan Recep Tayyip Erdoğan’ın randevu talebini reddettiği yolundaki tartışma sürüyor. 
     Almanya’nın yeni Başbakanı Angela Merkel’in Başbakan Recep Tayyip Erdoğan’ın randevu teklifini "nazikçe reddettiği" yolunda çıkan haberler Dışişleri Bakanlığı ve Başbakanlık makamlarınca yalanlanmıştı. ABHaber’den yapılan açıklamada, Başbakanlığın 13 Ekim’de bizzat duyurduğu Erdoğan-Merkel görüşmesiyle ilgili niyetin bir kamu basın kuruluşu bülteninde de aynı gün yeraldığı belirtildi. 
     Dışişleri Bakanı Abdullah Gül, olayın büyütülmemesini istemiş ve özel programlarda zaman zaman aksamaların diplomaside normal olduğunu belirtmişti. 
     
</TEXT>
</DOC>
