<DOC>
<DOCNO> 369174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yasam/axyas01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turuncu prensesi filmle vuracaklar 
</HEADLINE>
<TEXT>


Aşırı milliyetçi Ruslar, Gürcistan Devlet Başkanı ve Ukrayna Başbakanı arasında var olduğunu iddia ettikleri yasak aşkı beyazperdeye taşıyacaklar 

Cenk Başlamış 

Gürcistan Devlet Başkanı Mihail Saakaşvili ile Ukrayna Başbakanı Yulya Timoşenko arasında var olduğu iddia edilen ilişkiyi konu alan "Yulya" adlı filmin senaryosunu, Vladimir Jirinovski'nin sağ kolu Aleksey Mitrofanov yazdı. 
Gelecek hafta çekimlerine başlanacak film, Saakaşvili ile Timoşenko'nun bir helikopterde baş başa çekilmiş görüntülerinin Gürcü televizyonuna yansımasının ardından gündeme geldi. 


Başrol porno yıldızının 
Program dışı olan bu görüşme, iki lider arasında ilişki bulunduğu iddiasının ortaya atılmasına neden oldu. Filmin senaryosunu yazan Mitrofanov, işi bir adım daha öteye götürerek, Moscow Times gazetesine yaptığı açıklamada, televizyon görüntülerinin yayımlanmasının ardından Saakaşvili ile Hollandalı eşi Sandra Roelofs'un tartıştığını öne sürdü. 
Yönetmenliğini Vasiliy Valov'un üstlendiği filmde Timoşenko'yu porno yıldızı Lena Berkova oynayacak. Final sahnesinde iki liderin helikopterdeki sevişmesi yer alıyor. 

Misilleme yolda 
Ukrayna'nın Moskova Büyükelçiliği sözcüsü, filmi gayri ahlaki olarak nitelerken, Saakaşvili'nin sözcüsü, amacın Gürcü yönetimini karalamak olduğunu belirtti. 
Moscow Times'a göre, Ukraynalı filmciler misilleme olarak Vladimir Putin'le Ukrayna muhalefet lideri Yanukoviç'i konu alan "Tatlı Valodya ile eşcinsel Vita" adlı bir film çekecek. 

Jiri'nin çirkin planı 

Jirinovski'nin Liberal Demokratik Partisi, Ukrayna ve Gürcistan'ı Rusya'dan uzaklaştıran barışçı devrimlere sert tepki göstermişti. Bu nedenle partinin Saakaşvili ile Timoşenko arasında olup olmadığı bilinmeyen ilişkiyi konu alan bir film çekmesinin perde arkasında, iki lidere siyasi zarar verme planının yattığı düşünülüyor. Timoşenko, "turuncu devrim"e destek vererek, Viktor Yuşçenko'nun iktidara gelmesinde rol oynamıştı. 


</TEXT>
</DOC>
