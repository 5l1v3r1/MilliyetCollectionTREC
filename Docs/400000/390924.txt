<DOC>
<DOCNO> 390924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonyas05.html </URL>
<DATE> 2005/10/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Camilla, ABD'ye 40 yardımcısıyla gidiyor 
</HEADLINE>
<TEXT>

     İngiltere Veliaht Prensi Charles'ın eşi Cornwall düşesi Camilla, Prens Charles ile birlikte çıkacağı ilk resmi ziyaret için ABD'ye 40 özel yardımcı götürüyor. 
     Mail on Sunday gazetesinin haberinde, ''geleceğin kraliçesi'' Camilla'nın 1 Kasım'da başlayacak ilk resmi gezisinin ABD'ye olması nedeniyle bu seyahate daha da özenli hazırlandığı ifade edildi. 
     Camilla'nın ''ilk kez dünya siyaset sahnesine çıkacağı bu önemli gezide kusursuz görünmeyi istediği'', bunun için de 50 giysinin yanı sıra kıyafet seçimine ve giyinmesine yardımcı olması için 3 yardımcı danışman, bir makyöz, bir kuaförü de beraberinde götüreceği kaydedildi. 
     Camilla'nın, 8 gün sürecek gezisinde kendisine yardımcı olması için toplam 40 kişiyi yanına alacağına dikkat çeken Mail on Sunday, halka ''bu paralar sizin cüzdanınızdan, ödediğiniz vergilerden çıkıyor'' uyarısında bulundu. 
     Gazete, Beyaz Saray'da Prens Charles ve Camilla için verilecek akşam yemeğinin önemine işaret ederek, Camilla'nın ''yemeğin ağırlığına uygun olarak kayınvalidesi Kraliçe'den bir pırlanta taç ödünç aldığını'' da yazdı. 
     
</TEXT>
</DOC>
