<DOC>
<DOCNO> 359837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun14.html </URL>
<DATE> 2005/07/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Paris'te kırmızı alarm 
</HEADLINE>
<TEXT>

     İngiltere’nin başkenti Londra’daki saldırılardan sonra Fransa’nın başkenti Paris’te bütün turistik mekanlarda yoğun güvenlik önlemleri alındı. 
     Paris Polis Valiliği’nin yazılı açıklamasına göre, her gün 25 ile 30 bin kişinin ziyaret ettiği Eyfel Kulesi etrafında yoğun güvenlik önlemi alındığı bildirildi. 
     Paris’teki önemli turistik merkezlerde güvenlik önlemlerinin üst düzeye çıkarıldığının belirtildiği açıklamada, ek birimlerin turistik alanlara kaydırıldığı, toplam 2 bin polis ve jandarmanın Paris ve banliyölerinde saldırılara karşı alarmda olacağı belirtildi. Tren garlarında kontrollerin arttırıldığının belirtildiği açıklamada şöyle denildi 
     "Kırmızı alarm kapsamında olası saldırılara karşı başta İngiltere’ye sınırı olan Calais kenti olmak üzere, sınır bölgelerindeki kontroller attırıldı. Vatandaşlar, özellikle metro ve trenlerde görülen tüm şüpheli paketleri anında polise bildirsin." 
     
</TEXT>
</DOC>
