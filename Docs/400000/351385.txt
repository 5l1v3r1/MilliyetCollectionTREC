<DOC>
<DOCNO> 351385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo02.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son nokta konuyor 
</HEADLINE>
<TEXT>


Fenerbahçe Yönetimi bugün bir araya gelecek, Teknik Direktör Daum'un transfer raporunu değerlendirecek. Toplantıda başta Emre Belözoğlu olmak üzere Nihat Kahveci ve Hamit Altıntop'un durumları da netleşecek 

YUSUF KOBAL 


Fenerbahçe'nin transfer rotası bugün yapılacak Yönetim Kurulu toplantısında netlik kazanacak. 
Başkan Aziz Yıldırım ve arkadaşları, Teknik Direktör Christoph Daum'un raporunu masaya yatıracak, bugüne kadar yapılan çalışmaları değerlendirecek. Transfer görüşmelerini sürdüren Dış İlişkiler Sorumlusu Hakan Bilal Kutlualp de yönetimi bilgilendirecek. Zirvede özellikle prensipte anlaşmaya varılan Emre Belözoğlu'nun durumu da gündeme alınacak. Başkan Aziz Yıldırım'dan birkaç gün süre isteyen yıldız futbolcunun tercihini İngiltere'den kullanması durumunda B planı devreye sokulacak. Nihat Kahveci konusunda da girişimlerini devam ettiren Sarı - Lacivertli yönetimin, Yıldıray Baştürk ve Hamit Altıntop ile de ön görüşmede bulunduğu bildirildi. 
Teknik Direktör Daum'un bu dört isimden mutlaka ikisinin gelecek sezon Fenerbahçe formasını giymesini istediği, Yıldıray ve Hamit'i kendisinin de yakın markaja aldığı belirtildi. 
Bu arada yönetimde Şükrü Saracoğlu Stadı'ndaki çalışmaların da değerlendirileceği, projenin zamanında yetişmesi için nelerin yapılması gerektiğinin belirleneceği öğrenildi. 

Umudunu yitirmiyor 

Mahmut Hanefi, takımın transfere ihtiyacı olmadığını söyledi, "Ben sıramı beklerim, sabretmeyi bilirim. Bir gün formayı alacağım" dedi 

YUSUF DURSUN 

İki sezondur Fenerbahçe'de bulunan ancak fazla forma şansı yakalayamayan Mahmut Hanefi yine de geleceğe umutla bakıyor. Memleketi Karasu'da tatil yapan genç yıldız, "Bir gün mutlaka Fenerbahçe'nin değişmez oyuncusu olacağım. Buralara kolay gelmedim. Tek başıma, azmimle, yüreğimle geldim ve zirvede tutunmak için çalışıyorum. Bence bu kadro hiç transfer yapılmasa da çok iyi işler başarabilecek güçte. Geçen yıl Avrupa'da canımız yandı ama bu yıl onun acısını çıkaracağız. Bence yönetim Daum'u yollamamakla iyi bir karar aldı. Ben sıramı beklerim, sabretmeyi bilirim. Sabrın sonu zirvedir" dedi. 
Mahmut Hanefi, Serhat'ın Fenerbahçe için büyük kayıp olduğunu söyledi, "Yetenekli bir oyuncuydu. Takıma önemli katkıları vardı. Hooijdonk'un giderken yaptığı konuşmalar ise yanlıştı. Fenerbahçe camiası onu çok seviyordu. Konuşmaması gerekirdi" diye konuştu. 

Rüştü'nün içi rahatladı 

Milli file bekçisi, Başkan Aziz Yıldırım ile yaptığı görüşmeden sonra derin bir nefes aldı, "Fenerbahçe beni bırakmaya niyetli değil. Tatile huzurlu çıkıyorum" ifadelerini kullandı 

Barcelona'nın geri çağırdığı kaleci Rüştü Reçber, Başkan Aziz Yıldırım ile yaptığı görüşmenin ardından rahat bir nefes aldı. 
Tecrübeli file bekçisi, "Fenerbahçe beni, ben de Fenerbahçe'yi istiyorum. Ancak bundan sonra top bende değil. Yönetim ile Barcelona'lı yöneticilerin görüşmesine bağlı. Benim gönlüm bonservisimin alınmasından yana. Ancak onlar da bırakmaya niyetli değil. Her şey 17 Temmuz'da belli olacak. Ben şu anda huzurlu bir şekilde ailemle tatile gidiyorum. Umarım her şey olumlu geçer" dedi. Rüştü'nün Barcelona'nın hazırlık kampına katılacağı belirtildi. 

Serhat Akın el üstünde 

Belçika'nın Anderlecht Kulübü ile üç yıllık sözleşme imzalayan Serhat Akın el üstünde tutuluyor. Genç oyuncuya son derece lüks bir ev tutan ve araba tahsis eden Anderlecht Yönetimi, ayrıca Serhat'ı İspanya'ya tatile gönderme kararı aldı. Tüm masrafları üzerine alan Belçika kulübü, 29 Haziran'da Serhat için özel bir tören hazırlayacak ve kendisini taraftarın karşısına çıkaracak. Serhat, "Hiç beklemediğim bir ilgiyle karşı karşıya kaldım. Son derece mutluyum" dedi. 

Kutlamalar hız kesmiyor 

Fenerbahçe'nin 16. şampiyonluğu tüm Türkiye'de kutlanmaya devam ediyor. Sarı - Lacivertli yöneticiler her gece başka bir şehirde düzenlenen gecelere katılmaktan yorulurken, önceki akşam Düzce'de yine muhteşem bir şampiyonluk balosu vardı. Yönetici Işık Eyigüngör, Hakan Dinçay ve Kulüp Müdürü Serkan Acar, Fenerbahçeli futbolcuların imzaladığı forma, top ve t-shirtler'i Düzce Valisi, Belediye Başkanı ve Garnizon Komutanı'na hediye etti. Gecede havai fişekler atıldı ve sanatçılar Fenerbahçe marşlarıyla konukları coşturdu. 

Semih'e izin yok 

Teknik Direktör Daum'dan istediği şansı bulamayan ve her fırsatta takımdan ayrılmak için yönetimin kapısını çalan Semih yine veto yedi. Alman çalıştırıcı, birçok kulübün transfer listesine giren genç golcünün gitmesine yine yeşil ışık yakmadı. 7 yıldır Fenerbahçe'de oynayan ve eşiyle birlikte şu an İzmir'de tatil yapan Semih, "Umarım bu sezon Daum bana ilk 11'de şans verir" dedi. 

Açıklar kombine oluyor 

Yönetim, gelecek sezon yeni bir uygulamaya daha geçecek. Açık tribün koltuklarının da kombine olarak satılması için çalışmalar hızlandırıldı. Önümüzdeki günlerde bu konu netlik kazanacak ve kamuoyuna gerekli açıklamalar yapılacak. Bu yöntemle kulübün kasasına yine yüklü bir gelir girmesi planlanıyor. 
Sarı - Lacivertli yönetim yeni yapılan numaralı tribündeki locaları da satarak önemli bir kazanç sağlamıştı. Bu arada Şükrü Saracoğlu Stadı'nın tepesine de 400 bin dolar harcanarak özel mikrofonlar yerleştirileceği, Kadıköy'deki ambiansın daha da renklendirileceği belirtildi. 

Sambacılar tedirgin oldu 

Yönetimin, tek yabancı hakkı olmasına rağmen birkaç bölge için oyuncu araması Luciano ile Nobre'yi rahatsız etti 

Gelecek sezon güçlü bir kadro oluşturmak için kolları sıvayan Fenerbahçe Yönetimi'nin Teknik Direktör Christoph Daum'un raporu doğrultusunda birkaç bölge için yabancı arayışına girmesi kiralık sözleşmelerini uzatan Luciano ile Nobre'yi tedirgin etti. 
Özellikle Luciano'nun, Brezilya basınında da yer alan Sao Paolo'da oynayan stoper Lugano ile yapılan görüşmelerden rahatsız olduğu öğrenildi. Fenerbahçe ile ilgili haberleri yakından izleyen Luciano'nun, Türkiye'den ayrılmak istemediği bildirildi. 
Yabancı sayısını artırmak amacıyla AB statüsündeki futbolcuların kontenjan dışı tutulması için Futbol Federasyonu'na başvuruda bulunan Sarı - Lacivertli yönetimin ise bu girişimden olumsuz yanıt gelmesi halinde taraftarın gönlünde taht kuran Luciano ile Marcio Nobre'nin durumlarını yeniden gözden geçirebileceği ifade edildi. 
Bu nedenle iki oyuncunun tatilde İstanbul'da yaşanan gelişmeleri dikkatle takip ettiği, menajer Volkan Ballı'dan düzenli olarak bilgi almaya çalıştıkları belirtildi. Bu arada Portekiz'in Sporting Lizbon Kulübü'nün de Nobre'nin transferinde ısrarcı olduğu ve golcü oyuncu ile temasları kesmediği ileri sürüldü. 


</TEXT>
</DOC>
