<DOC>
<DOCNO> 385660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/siyaset/siy03.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB'yi Türkleştirecek 
</HEADLINE>
<TEXT>


TAKİ BERBERAKİS Atina 


Yunanistan Kilisesi Başpiskoposu Hristodulos, "Türkiye'nin AB'ye girmesiyle Avrupa'nın Türkleşeceğini" iddia etti. Hristodulos, Atina'da düzenlenen bir ayinde yaptığı konuşmada, Türkiye'nin AB üyeliğine karşı olduğunu belirtti. Konuşmasında, "Türkiye'nin AB üyesi olmasıyla Avrupalılaşacağına kimsenin inanmaması gerektiğini" ileri süren Hristodulos, "Korkarım bunun aksi olacak ve Avrupa Türkleşecek" dedi. Başpiskoposun bu sözleri Yunan gazetelerinin tepkisini çekti. "Hoşgörüsüzlük şovu" başlığını kullanan TaNea, Hristodulos'u eleştirirken Başpiskoposun alışılmadık ifadelerle Türk halkına saldırdığını yazdı. Hristodoulos'un "Türk halkı fanatik liderlerinin etkisinde kalıyor. Türkler canilik ve alçaklık yapıyor" dediğini bildiren TaNea, kilise skandalları nedeniyle uzun süre sesi çıkmayan Hristodulos'un gündeme gelmek için böyle bir söylemi tercih ettiği yorumunda bulundu. 



</TEXT>
</DOC>
