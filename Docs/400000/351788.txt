<DOC>
<DOCNO> 351788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun50.html </URL>
<DATE> 2005/06/14/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İsrail'de, hükümet hakkında güven oylaması... 
</HEADLINE>
<TEXT>

     İsrail’de, Başbakan Ariel Şaron hükümetine karşı muhalefet partilerince verilen 3 güvensizlik önergesi parlamentoda Knesset kabul edildi, ancak hükümeti düşürmek için gerekli çoğunluk sağlanamadı. 
     İsrail Parlamentosu’nun ilk kez kabul ettiği, peşi sıra verilen güvensizlik önergelerinden ikisi, İsrail’de giderek artan şiddet olaylarına, diğeri de ülke eğitim sistemindeki krize ilişkindi. 
     Güvensizlik oylamalarının ardından ise parlamento, özel bir oturumda, "hükümet kaynaklı yolsuzluk" iddialarını ele aldı. 
     Yahad Partisi tarafından verilen ve 40 parlamento üyesinin imzaladığı bir önerge ile Başbakan Ariel Şaron’un da oturumda yer alması sağlandı. 
     Yahad Milletvekili Zehava Galon oturum sırasında, "Mutlak iktidar, mutlaka yozlaştırır" deyimini anımsatarak, Başbakan Şaron’a, "Asıl bakılması gereken, yolsuzluğun olup olmadığı değil, derecesidir" diye seslendi. 
     Başbakan Ariel Şaron ise partisi Likud’la ilgili yolsuzluk suçlamalarını şiddetle reddederek, bu suçlamaların "kötü niyetli yalanlar ve saçmalıklardan" ibaret olduğunu söyledi. Şaron, bu kampanyaların Likud’u karalamak amacını taşıdığını, ancak başarıya ulaşamayacağını da kaydetti. 
     Knesset genel kurulunda, Başbakan Ariel Şaron’un yolsuzluğa karşı bir eylem planı açıklaması da bekleniyor. 
     
</TEXT>
</DOC>
