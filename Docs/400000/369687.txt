<DOC>
<DOCNO> 369687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yasam/yas07.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bar önünde düello 2 ölü 
</HEADLINE>
<TEXT>


Antalya'da önce bir barda sonra hastane önünde silahlarla çatışan 3 arkadaştan 2'si öldü 

UFUK BALKİS Antalya DHA 

Antalya'da bir barda çıkan tartışma, kanlı sona erdi. Olay dün gece saat 03.00 sıralarında, Örnekköy Semti'nde bir barda meydana geldi. Birlikte içki içen Veysel Yavuz, Ahmet Şahin ve Muhammet Başkan, belirlenemeyen bir nedenle tartıştı. Tartışma kavgaya dönerken, ruhsatsız tabancalarını çeken 3 kişi birbirlerine ateş etmeye başladı. Başına isabet eden kurşunla yaralanan Veysel Yavuz, çevredekilerce Özel Lara Hastanesi'ne kaldırıldı. 

Tabancalar çekildi 
Tabancalarını bellerine sokup ayrı ayrı bardan çıkan Başkan ve Şahin, hangisinin vurduğu henüz belli olmayan Yavuz'un durumunu öğrenmek için hastaneye gitti. 
Ancak hastane kapısında yeniden karşılaşan 2 arkadaş arasındaki tartışma alevlendi ve yine tabancalar çekildi. Hastane kapısında düello eden Başkan ve Şahin birbirlerini ağır yaraladı. Veysel Yavuz ve Ahmet Şahin yaşamını yitirirken, Muhammet Başkan Akdeniz Üniversitesi Tıp Fakültesi Hastanesi'ne sevk edildi. 




</TEXT>
</DOC>
