<DOC>
<DOCNO> 351517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko41.html </URL>
<DATE> 2005/06/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
BDDK Toplam aktifler yabancı bankalarda yüzde 31 oranında arttı 
</HEADLINE>
<TEXT>

     Bankacılık sektörünün aktif yapısının, 2004 yılında iktisadi bekleyişlerde artan iyimserlik, yurt içi talebin canlanması ve büyüme gibi ekonomide gözlemlenen gelişmelerden ''olumlu etkilendiği'' bildirildi. 
     BDDK'nın ''Yıllık Raporuna'' göre, sektörün aktif yapısında faiz oranları ve döviz kurlarında yaşanan gerilemeye bağlı krediler lehine bir değişim gözlenirken, likit aktifler ve menkul kıymetler portföyü gibi kalemlerin paylarında, geçen yıl sonuna göre azalma gerçekleşti. 
     Faiz oranlarındaki gerileme ve ekonomik aktivitedeki canlanmayla birlikte kredi talebinde yaşanan yükseliş, bankacılık sektörünün kullandırdığı kredilerin 2004 yılında bir önceki yıla göre reel yüzde 31,8 oranında artmasına, toplam aktifler içindeki payının ise geçen yıla göre 5,9 puan artarak yüzde 32,4''e yükselmesine neden oldu. Menkul kıymetler portföyü bu dönemde reel yüzde 1.7 oranında artmasına rağmen, toplam aktifler içerisindeki payı 2.4 puan azalışla yüzde 40.4'e geriledi. 
     Bankaların karlılık performanslarını artırmak amacıyla daha etkin bir likidite yönetimi göstermeleri, döviz kurlarının nominal olarak gerilemesi ve Merkez Bankasının piyasadaki likiditeyi yeterli düzeyde tutma çabalarına bağlı olarak, bankaların diğer bankalardan ve para piyasalarından kaynak sağlama ihtiyaçlarının azalması, likit aktiflerin toplam aktifler içerisindeki payının 2003 yılı sonuna göre 0.9 puan azalarak yüzde 10.7'ye gerilemesine neden oldu. 
     
     AKTİF TOPLAMI 

     Bankacılık sektörünün 2004 yıl sonu itibarıyla aktif toplamının gruplar bazında dağılımı incelendiğinde, 2003 yıl sonuna göre kamu bankaları, özel bankalar ile yabancı bankaların payları sırasıyla 1.6, 0.4 ve 0.6 puan artarken, diğer grupların paylarının azaldığı görüldü. Toplam aktifler reel olarak, kamu bankalarında yüzde 13, özel bankalarda yüzde 8.6 ve yabancı bankalarda ise yüzde 31 oranında büyüdü Gruplar itibarıyla önceki yıla göre aktif toplamında gerçekleşen değişimlerde, Pamukbank'ın Halkbank'a devri ve Deutsche Bank'ın mevduat toplama yetkisi alması sebebiyle yabancı banka statüsüne geçmesi de etkili oldu Bu gelişmeler neticesinde, TMSF bankaları grubu aktif toplamı reel yüzde 75.9 ve kalkınma ve yatırım bankaları grubu ise reel yüzde 3.1 küçüldü. 
     
     MENKUL KIYMETLERE YAPILAN PLASMANLAR 

     Bankacılık sektörü menkul kıymetler portföyü MKP 2004 yılında reel yüzde 1.7 artarak 123.7 milyar YTL'ye ulaştı. MKP'nin toplam aktifler içindeki payı 2003 sonunda yüzde 42.8 iken, 2004 yılı sonunda yüzde 40.4'e indi. 
     MKP içinde alım satım amaçlı ve satılmaya hazır portföyün payı artarken, vadeye kadar elde tutulacak portföy azaldı. 2003 yıl sonunda MKP'nin yüzde 56.7'si alım satım amaçlı ve satılmaya hazır menkul kıymetlerden oluşurken, bu oran 2004 yılında 1.2 puan artarak yüzde 57.9'a yükseldi. 
     Hazine'nin borçlanma vadesindeki uzamaya paralel, menkul kıymetler içinde devlet tahvillerinin payında artma, Hazine bonosunun payında ise azalma görüldü. 
     
     KREDİLER 

     ''Makroekonomik göstergeler ve bekleyişlerdeki iyileşme, ekonominin hızlı bir canlanma eğilimine girmesi, döviz kurları ve özellikle faiz oranlarındaki gerileme, ertelenmiş tüketim harcamalarının gerçekleştirilmesi ve kredi işlemleri üzerindeki bazı vergi ve fonların kaldırılması'', bankacılık sektörü kredi hacminde 2003 yılında gözlenen genişleme trendinin, 2004 yılında da güçlenerek devam etmesine neden oldu. 
     2004 yılı sonu itibarıyla bankacılık sektörünün toplam kredi hacmi reel yüzde 31.8 oranında artış göstererek 99.3 milyar YTL'ye yükseldi. 
     Buna paralel, bankaların toplam aktifleri içerisinde kredilerin payında belirgin bir artış oldu ve 2003 yıl sonunda yüzde 26.5 olan kredilerin aktif toplamı içindeki payı, 2004 yıl sonunda 5.9 puan artışla yüzde 32.4'e ulaştı. 
     Bankaların Türk parası aktifleri içerisinde Türk parası kredilerin payı 2004 yılında 9.5 puan artarak yüzde 32.9'a yükselirken, yabancı para kredilerin yabancı para aktiflere oranı hemen hemen aynı seviyede kalarak yüzde 31.6 düzeyinde gerçekleşti. 
     Bu gelişme, bankaların Türk parası kredi açma eğilimlerinde belirgin bir artış olduğunu gösterdi. 
     
     KREDİYE TAHSİS EDİLEN KAYNAKLARDA ARTIŞ 

     Önceki yıllarda toplam kaynakların yaklaşık 1 4'ünü krediye tahsis edebilen bankacılık sektörünün 2004 yılı itibarıyla kredilere tahsis edilen sektör kaynaklarındaki artış, bankaların temel işlevi olan aracılık fonksiyonunu daha etkin bir biçimde yerine getirdiğine işaret etti. 
     Bankaların kaynaklarının 1 3'ünü kredi olarak tahsis edebilmesi, henüz yeterli seviyede olmamakla beraber, asıl işlevi olan reel sektörün finansmanına yöneldiğine işaret etti 2004 yılı sonu itibarıyla bankacılık sektöründeki kredilerin büyüklüklerine göre dağılımı incelendiğinde, toplam kredilerin yüzde 43'lük kısmının 1 milyon YTL'nin üzerindeki kredilerden, yüzde 39'unun ise 50 bin YTL'nin altındaki kredilerden oluştuğu görüldü. 
     
</TEXT>
</DOC>
