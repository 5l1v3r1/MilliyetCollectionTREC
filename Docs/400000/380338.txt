<DOC>
<DOCNO> 380338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur04.html </URL>
<DATE> 2005/09/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ata'nın tabutuna Türk Bayrağı sarılmasıyla ilgili soruşturma başlatıldı 
</HEADLINE>
<TEXT>

     İçişleri Bakanlığı, Ata Türk isimli vatandaşın tabutuna yeşil örtü üzerine Türk Bayrağı örtülmesi ile ilgili olarak İstanbul Valiliği’nce "Türk Bayrağı Kanunu ve Türk Bayrağı Tüzüğü’ne muhalefetten" soruşturma başlatıldığını bildirdi. 
     Bakanlıktan yapılan yazılı açıklamada, Adana’da vefat eden ve katıldığı bir televizyon programı nedeniyle kamuoyunda tanınan Ata Türk isimli vatandaşın İstanbul Fatih Camii’ndeki cenaze töreninde yakınlarının tabuta yeşil cenaze örtüsünün üzerine Türk Bayrağı örtmelerinin tespiti üzerine, İstanbul Valiliği’nce dün 2896 sayılı Türk Bayrağı Kanunu ve 18697 sayılı Türk Bayrağı Tüzüğü’ne muhalefetten soruşturma başlatıldığını ve gerekli yasal işlemin yapıldığı belirtildi. 
     Açıklamada, Türk Bayrağı Kanunu ve Türk Bayrağı Tüzüğü’ne göre, kimlerin cenaze törenlerinde tabutlarına Türk Bayrağı örtüleceğinin hükme bağlandığı hatırlatılarak, şöyle denildi 
     "2983 Sayılı Türk Bayrağı Kanunu ve 17 Mart 1985 tarih ve 18697 Sayılı Türk Bayrağı Tüzüğü’ne göre, kimlerin cenaze törenlerinde tabutlarına Türk Bayrağı örtüleceği hükme bağlanmıştır. 
     Türk Bayrağı Tüzüğü’nün 21. maddesinde ’Bayrak, açılış törenlerinde Atatürk heykellerine, yemin törenlerinde masalara örtülebilir. 
     Cumhurbaşkanlığı yapmış kişilerin, şehitlerin, Türk Silahlı Kuvvetleri’nin sivil personel dışındaki mensuplarının, bunların emeklilerinin, 18’inci madde hükmüne göre makam odalarında Bayrak bulunan kamu görevlilerinin, bu görevleri daha önce yapmış olanlarla aşağıda yazılı kimselerin cenaze törenlerinde tabutlarına Bayrak örtülebilir 
     A Milletvekilleri ve milletvekilliği yapmış olanlar. 
     B Temsilciler Meclisi, Danışma Meclisi ve Cumhuriyet Senatosu üyeliği yapmış olanlar. 
     C Milli Birlik Komitesi üyeliği yapmış olanlar. 
     D Gaziler. 
     E Yüksek yargı organları üyeleri ve emeklileri. 
     F Sayıştay üyeleri ve emeklileri. 
     G Hakim ve savcılarla emeklileri. 
     H Yüksek öğretim kurumları öğretim üyeleri ve emeklileri. 
     İ Atatürk Kültür, Dil ve Tarih Yüksek Kurumu Yüksek Kurul üyeleriyle bu görevi yapmış olanlar. 
     J Devlet sanatçıları. 
     K Devlet madalyası sahipleri. 
     L Kızılay, Türk Hava Kurumu genel başkanları ve bu görevi yapmış olanlar. 
     M Emniyet mensupları ve emeklileri. 
     N Dünya, Olimpiyat ve Avrupa şampiyonluğu kazanmış olmaları dolayısıyla 2913 sayılı Kanuna göre aylık bağlanmış sporcular. 
     O Resmi okul müdürleri. 
     P Basın şeref kartı sahipleri. 
     R İşçi ve işveren sendikaları konfederasyon başkanları ve bu görevi yapmış olanlar. S Kamu kurumu niteliğindeki meslek kuruluşlarının en üst kuruluşunun başkanları ve bu görevi yapmış olanlar. 
     T Bilimsel, sanatsal, kültürel, sportif ve sosyal alanlarda üstün hizmet verdiği mülki amirlerince kabul edilen diğer Türk vatandaşları. 
     Ancak, Devlet aleyhine veya yüz kızartıcı mahiyette bir suç işlemekten hüküm giymiş olanların tabutlarına, affedilmiş olsalar bile, Bayrak örtülemez’ denilmektedir." 

     
</TEXT>
</DOC>
