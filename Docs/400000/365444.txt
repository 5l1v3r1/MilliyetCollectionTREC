<DOC>
<DOCNO> 365444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo19.html </URL>
<DATE> 2005/07/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ersen Martin, Ankaraspor'a imza attı 
</HEADLINE>
<TEXT>

     Denizlispor'dan Ankaraspor'a transfer olan Ersen Martin, 1 yılı opsiyonlu 4 yıllık resmi sözleşmeye imza attı. 
     Kulüp binasında yapılan imza törenine katılan Kulüp Onursal Başkanı Melih Gökçek, ''Ersen bizim gücümüze güç katacak'' dedi. 
     Ankaraspor'un hedefinin, 4 yıl içinde şampiyon olmak olduğunu belirten Gökçek, ''Bu hedefe ulaşmak için önemli transferler yapıyoruz. Ersen Martin de bunlardan biri. Kendisini aramızda görmekten çok mutluyuz'' dedi. 
     Ersen Martin'in çok yetenekli bir sporcu olduğunu ve sahalarda performansının en fazla yüzde 50'sini kullandığını ifade eden Gökçek, şunları söyledi 
     ''İnanıyorum ki burada bunu yüzde 100'e çıkaracak. Ersen, Jaba ve Tita başta olmak üzere diğer futbolcuların da daha çok gol atmasına katkıda bulunacak. Bu sezon gol şampiyonu olacağız. Hedefimiz ilk 5 içine girmek. 
     Bu arada Denizlispor'a da son derece anlayışlı davrandıkları için teşekkür ediyorum. Anadolu'nun mümtaz takımlarından biri. Kendilerine başarılar diliyorum.'' Gökçek ayrıca, bu sezonki transferlerin tamamlandığını, ancak Teknik Direktör Samet Aybaba'nın istemesi durumunda ocak ayında bir transfer daha yapabileceklerini belirterek, ''Bize Alex ayarında bir futbolcu lazım. Ondan aşağısı kurtarmaz'' dedi. 
     
     MARTİN ''BURAYA GELMEYİ ÇOK İSTEDİM'' 
     Çok mutlu olduğunu belirten Ersen Martin, ''Transferimde bazı aksaklıklar oldu. Bu kulüple geçen seneden beri görüşüyoruz. Buraya gelmeyi çok istedim'' diye konuştu. 
     Martin, ayrıca milli takıma girerek milli formayla uzun süre hizmet vermek istediğini ve bu hedefini bu kulüpte gerçekleştireceğine inandığını ifade etti. 
     İmza törenine ayrıca, kulüp futbol şube sorumlusu Ahmet Gökçek, Kulüp Başkanı Hilmi Gökçınar ile Genel Sekreter Ufuk Baloğlu katıldı. 
     
</TEXT>
</DOC>
