<DOC>
<DOCNO> 378944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko17.html </URL>
<DATE> 2005/09/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
IMF, ABD için büyüme tahminini düşürdü, Japonya için yükseltti 
</HEADLINE>
<TEXT>

     Uluslararası Para Fonu IMF , ABD ekonomisi için yaptığı bu ve gelecek yılki büyüme tahmini aşağıya çekerken, Japonya için yaptığı tahmini yükseltti. 
     Almanya'da yayımlanan Handelsblatt ve Financial Times Deutschland gazetelerine göre, IMF'nin gelecek hafta yayımlanacak Dünya Ekonomik Görünüm Raporu'nda dünyanın en büyük iki ekonomisi için Nisan ayında açıklanan son tahminler değişecek. 
     Haberlere göre, Nisan ayındaki son raporunda ABD ekonomisinin hem bu hem de gelecek yıl yüzde 3.6 büyüyeceğini tahmin eden IMF, Eylül'de yayımlanacak raporda, bu tahminleri bu yıl için yüzde 3.5, gelecek yıl için de yüzde 3.3'e düşürüyor. 
     Bu arada ABD'nin ardından dünyanın en büyük ikinci ekonomisi Japonya hakkında, Nisan raporunda bu yıl için yüzde 0.8, gelecek yıl için de yüzde 1.9 büyüme öngören IMF, bu tahminini her iki yıl için de yüzde 2 olarak yükseltiyor. 
     IMF'nin ABD için yaptığı büyüme tahminlerini aşağı çekmesinde, ''Katrina kasırgasının yaptığı yıkım ve bunun sonucunda petrol fiyatlarının daha da yükselmesi'' etkili oldu. 
     Japonya için yapılan tahminlerin yukarı çekilmesine gerekçe olarak, bu ülke ekonomisinin yılın ilk yarısında beklenenden çok daha iyi bir performans göstermesi ve reformcu Başbakan Juniçiro Koizumi'nin geçen haftaki seçimlerden zaferle çıkması gösterildi. 
     IMF, dünya ekonomisinin geneli hakkında ise Nisan ayında bu yıl için yaptığı yüzde 4.3'lük büyüme tahminini değiştirmezken, yüksek petrol fiyatlarının etkisiyle gelecek yıl için yaptığı büyüme tahminini yüzde 4.4'ten yüzde 4.3'e indirdi. 
     
</TEXT>
</DOC>
