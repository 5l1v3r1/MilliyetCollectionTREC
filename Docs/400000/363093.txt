<DOC>
<DOCNO> 363093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy09.html </URL>
<DATE> 2005/07/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Baykal AKP eğitimi sıfırladı 
</HEADLINE>
<TEXT>

     Üniversiteye giriş sınavı ve orta öğretim kurumları giriş sınavında toplam 122 bin öğrencinin sıfır aldığını anımsatan CHP Genel Başkanı Deniz Baykal, AKP hükümetinin eğitim politikalarına yüklenerek, "Bakan, eğitimi dinsel temele oturtmak için gösterdiği çabayı, çocuklarımızı sıfır almaktan kurtarmak, eğitimin seviyesini yükseltmek, her öğrencimize eşit olanaklar sunmak için harcamalıdır" dedi. 
     Deniz Baykal, yazılı bir açıklama yaparak ardı ardına açıklanan ÖSS ve orta öğretim kurumları giriş sınavı sonuçlarını değerlendirdi. Her iki sınavda toplam 122 bin öğrencinin sıfır aldığını dile getiren Baykal, "AKP eğitimi sıfırladı" dedi. 
     Bakan Hüseyin Çelik’in "eğitimi dinsel temele oturtmak için gösterdiği çabayı, öğrencileri sıfır almaktan kurtarmak, eğitimin seviyesini yükseltmek, her öğrencimize eşit olanaklar sunmak için harcaması gerektiğini" kaydeden Baykal, "Eğitim her ülkenin en temel sorunlarından biridir. Devlet eğitim görevini savsaklamamalıdır. Türkiye’nin her yerindeki okullar, fen liselerinin, Anadolu liselerinin seviyesine çıkarılmalı ve böylece çocuklarımızın zekası, yeteneği değerlendirilmeli, herkese fırsat eşitliği tanınmalıdır" diye konuştu. Baykal, eğitimden para kazanma ve ayrıcalıklı eğitim anlayışı yerine öğretmene önem veren, nitelikli, eşitlikçi, çağdaş eğitim anlayışının egemen kılınması gerektiğini vurguladı. 

ANKA 
     
</TEXT>
</DOC>
