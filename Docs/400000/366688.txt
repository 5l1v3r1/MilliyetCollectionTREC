<DOC>
<DOCNO> 366688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko14.html </URL>
<DATE> 2005/08/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İhracat, konfeksiyonda düştü, tekstilde arttı... 
</HEADLINE>
<TEXT>

     Tekstil ile hazır giyim ve konfeksiyon sanayinin önde gelen merkezlerinden Bursa'dan yılın ilk yarısında yapılan ihracat, tekstilde yüzde 10.7 arttı, hazır giyim ve konfeksiyonda yüzde 9.7 oranında geriledi. 
     Bu dönemde, 775 milyon 540 bin dolar olarak gerçekleşen tekstil ile hazır giyim ve konfeksiyon ihracatı, geçen yılın aynı döneminde 765 milyon 952 bin dolara ulaşmıştı. 
     Uludağ İhracatçı Birlikleri UİB verilerinden derlenen bilgiye göre, Ocak-Temmuz döneminde yüzde 9.7'lik düşüşle 319 milyon 848 bin dolara gerileyen hazır giyim ve konfeksiyon ihracatı, geçen yılın aynı döneminde 354 milyon 447 bin doları bulmuştu. 
     Aynı dönemde, yüzde 10.7 oranında artarak 455 milyon 691 bin dolara yükselen tekstil ihracatı ise geçen yılın aynı döneminde 411 milyon 505 bin dolarda kalmıştı. 
     Temmuz ayında ise ihracat, hazır giyim ve konfeksiyonda yüzde 17 oranında düştü, tekstilde yüzde 7 oranında arttı. 
     Tekstil alanında 9 serbest bölgeyle 100 ülke ve özerk bölgeye ihracat gerçekleştirilirken, hazır giyim ve konfeksiyonda 5 serbest bölgeyle 92 ülke ve özerk bölgeye ulaşıldı. 
     
</TEXT>
</DOC>
