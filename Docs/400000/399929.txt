<DOC>
<DOCNO> 399929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun48.html </URL>
<DATE> 2005/12/02/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Uluslararası Af Örgütü Brezilya'da yoksullar, çapraz ateş altında 
</HEADLINE>
<TEXT>

     Brezilya'nın yoksul mahallelerinde yaşayan halkın, uyuşturucu kaçakçıları ve polisin ''çapraz ateşi'' altında kaldığı bildirildi. 
     Uluslararası Af Örgütü sözcüsü Tim Cahill, Brezilya'nın büyük kentlerinde yaşayan yoksul kişilerin ''devlet koruması'' istediğini, güvenliğin genellikle sağlanamadığını, sağlanırsa da bunun polisin şiddet eylemleri şeklinde olduğunu belirtti. 
     Cahill, şiddetin yoksul mahallelerde daha katı bir şekilde görüldüğünü, halkın bir yandan suçluların şiddetine, diğer yandan polisin benimsediği şiddet yöntemlerine maruz kaldığını söyledi. 
     Polisin müdahale ettiği durumlarda insan haklarının ihlal edildiği, ''kurbanların'' çoğunun ''genç, fakir, siyah ya da melez kişiler'' olduğu kaydedildi. 
     Örgüt, polisin, Sao Paulo'daki Carandiru Cezaevi'nde 1992'de 111, Rio de Janeiro'daki yoksul mahallelerden Vigario Geral'de 1993'te 21, Candelaria bölgesinde 1993'te 8, Para eyaletindeki Eldorado do Carajas bölgesinde 1997'de 19, Baixada Fluminense banliyösünde bu yıl 29 kişinin ölümüne neden olduğunu da belirtti. 
     
</TEXT>
</DOC>
