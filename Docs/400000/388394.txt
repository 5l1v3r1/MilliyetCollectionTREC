<DOC>
<DOCNO> 388394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonyas21.html </URL>
<DATE> 2005/10/20/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
10 yaşında 15. kişisel sergisini açtı 
</HEADLINE>
<TEXT>

     İlköğretim 5. sınıf öğrencisi 10 yaşındaki İlayda Başar'ın 15. kişisel sergisi, Yeditepe Üniversitesi'nin galerisinde açıldı. 
     Küçük ressam İlayda Başar, serginin açılışında AA muhabirine yaptığı açıklamada, 2.5 yaşında resim yapmaya başladığını ve ilk sergisini 4.5 yaşında açtığını söyledi. 
     Resim yaparken genellikle içindekileri kağıda döktüğünü, bazen de bir objenin ya da modelin resmini yaptığını anlatan Başar, ''Resim yapmayı çok seviyorum. Büyüyünce hem ressam hem de yüzücü olacağım'' dedi. 
     Başar, annesinin mühendis, babasının da ressam olduğunu ve resimlerini kendilerine ait bir atölyede yaptığı belirterek, resim yaparken akrilik boya kullandığını anlattı. 
     Toplam 15 sergi açtığını belirten Başar, bundan sonraki hedefinin yurtdışında sergi açmak olduğunu kaydetti. 
     Başar, ''10 yaşındayım. Bugüne kadar toplam 1580 adet resim yaptım. Bugün açılan 15. kişisel sergimde 2005 yılında yaptığım resimlerim var'' dedi. 
     İlayda Başar'ın babası Ergün Başar da İlayda'nın tamamen kendi isteğiyle çalıştığını ve içinden gelenlerin resmini yaptığını belirtti. 
     Başar, yağlıboyanın içinde bazı zararlı maddeler olduğunu ve İlayda'nın bunu solumaması için akrilik boya ile çalıştığını ifade ederek, yağlıboyayı büyüdüğü zaman kullanabileceğini anlattı. 
     Fransa'da yaşayan Türkler tarafından kurulan Anadolu Medeniyetler Sanat Merkezi'ne İlayda'nın resimlerini gönderdiklerini ve onların da bu resimleri beğendiklerini dile getiren Başar, İlayda'nın bundan sonraki sergisinin gelecek yılın Nisan ayında Paris'te açılacağını kaydetti. 
     İlayda Başar'ın, papirüs kağıdı üstüne karakalem ve akrilik boya çalışmalarından oluşan 29 eserinin yer aldığı sergi, 10 Kasım tarihine kadar açık kalacak. 
     
</TEXT>
</DOC>
