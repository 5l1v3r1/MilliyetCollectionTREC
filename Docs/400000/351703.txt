<DOC>
<DOCNO> 351703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo09.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 12'den 
</HEADLINE>
<TEXT>


MEHMET DEMİRKOL 


Maciej Zurawski ya da ona Polonya'da hitap edildiği gibi 'Zuraw' sadece Trabzonspor'un değil, yıllardır birçok büyük Avrupa takımının istediği bir oyuncu. 29 yaşındaki forvet, 97 98 sezonunda Lech Poznan'a transferi ve 98'de milli takımda yer almaya başlamasının ardından ilgi çeken bir performans gösterdi. Genç yetenek avcısı Ajax uzun süre onu almak için çaba sarf etti ama bu transfer maddi gerekçelerle gerçekleşemedi. Wisla Krakow'un onu alışı ise hem sportif hem de maddi gerekçeliydi. Onun büyük bir Avrupa kulübüne büyük bir transferle gideceğine kesin gözüyle bakılıyordu. 2000-2001 sezonunda Wisla Polonya'daki bütün kupaları toplarken, o da takımın önemli oyuncularından biriydi ama hücum hattında değil kanatta görev yapıyordu. Bir yıl sonra asıl parladığı bölgeye, santfora geçti. Bir sonraki yıl onun iyice parladığı ve kulubün onu yüksek bir paraya satma hayallerinin zirveye vurduğu sezon oldu. 21'i ligdeki 27 maçta olmak üzere 31 gol attı. Polonya, Kore'deki Dünya Kupası'na yıllardır özlemle beklediği o büyük başarıları yakalamak için giderken Zurawski, Olisadebe ile birlikte takımın en güçlü gol silahıydı. Ama 3 maçın sonrasında, Polonya'nın, Wisla'nın ve onun hayalleri yıkıldı. Elenmişler ve Zurawski de gol atamamıştı. 

Büyük şans 
Bu onlar için üzücü olsa da Trabzon ve Türk futbolu için büyük bir şans. Zuraw bundan sonra da yüksek performansla oynadı. Bir sonraki yıl 22, 2003 04'te 20 gol attı. Lazio'ya deplasmanda 2 gol atmayı başardı. Biten sezonda ise 24 golle gol kralı oldu. Geçtiğimiz yıl olduğu gibi. 

En ideali 
205 maçta 96 gol atan bu çok yönlü adam, herhalde Avrupa çapında Fatih Tekke'nin yanına yerleştirilecek en uygun ve ideal isimlerden biri. Hem hedef, hem fuleli santrfor özellikleri taşıyan, golcü ve asistçi büyük bir yetenek. Yaşça olgun ama h l büyük hedefleri olan aç bir oyuncu. Ligin en kapasiteli takımlarından Trabzonspor'un ne kadar güçleneceğini düşünmek bile çok heyecan verici. Çarşamba günü büyük ihtimalle transfer sonuçlanacak. Heyecanlanma vaktidir. 



</TEXT>
</DOC>
