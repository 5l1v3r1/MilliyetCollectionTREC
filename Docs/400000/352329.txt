<DOC>
<DOCNO> 352329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur22.html </URL>
<DATE> 2005/06/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sıcaklar artıyor, yaz hafta sonu geliyor... 
</HEADLINE>
<TEXT>

     Milliyet İNTERNET 

      Hafta ortasında iç ve kuzey bölgelerde etkili olan sağanak yağışlar cumartesi yurdu tamamen terk ediyor. Hafta sonu yaz mevsimi bütün sıcaklığıyla kendini gösterecek, İstanbul ilk kez 30 dereceyi görecek. 
     Güneşin açmasıyla birlikte hava sıcaklığı 4 derece artacak, mevsim normallerine ulaşacak. Sıcaklıklar Ankara'da 29, İzmir'de 34, Adana'da 35, Antalya'da 33 ve Erzurum'da 23 dereceyi bulacak. 
     YARIN Orta ve Doğu Karadeniz ile Sivas çevresi ve Erzurum-Kars arası sağanak yağış altında, yağışlar özellikle Rize'de etkili. Marmara, Ege ve Batı Akdeniz'de hava açıyor, diğer yerler parçalı ve çok bulutlu... 
     CUMA günü güneş iyiden iyiye etkisini hissettiriyor. Marmara, Ege, Akdeniz ve İç Anadolu yaz mevsimini yaşarken, yağışlar yalnızca Kars ve Rize arasında görüldükten sonra yurdu terk ediyor. 
     CUMARTESİ günü ise yurdun tamamı yaz mevsimine teslim oluyor... Marmara'da bulutlanma zamanla artarken, Karadeniz ve Doğu Anadolu parçalı bulutlu, diğer yerlerde gökyüzü güneşli... 
     Avrupa'ya yaz ortasında kar yağdı 
     Bu arada, Birkaç hafta öncesine kadar sıcaklık rekorları kıran Avrupa, haziran ayının ortasında kara kışa teslim oldu. 
     Geçen hafta Avusturya'da yağan kar ülkenin bir kısmında trafiği felç ederken, İngiltere, İskoçya ve Hırvatistan'da görülen dondurucu soğuklar denize girme planları yapan insanları şaşkına çevirdi. Avusturya'da Alp Dağları'nda kar kalınlığı 40 cm'e ulaştı. 
     Soğuk hava ve aşırı yağışlardan en çok etkilenen ülkelerin başında ise İtalya geldi. Dondurucu soğuklar ülkenin kuzeydoğusundaki tarım alanlarına büyük zarar verdi. Aşırı yağışlar Sırbistan'ın bir çok köyünde de su baskınlarına neden oldu. 
     
</TEXT>
</DOC>
