<DOC>
<DOCNO> 391424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko53.html </URL>
<DATE> 2005/11/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ankara'da bilişim rüzgarı esecek... 
</HEADLINE>
<TEXT>

     Türkiye Bilişim Derneği'nin TBD geleneksel Bilişim'05 etkinliği, 9-11 Kasım tarihleri arasında Ankara'da gerçekleştirilecek. 
     TBD'nin, ülkenin geleceğinin sadece teknoloji tüketmek değil teknoloji üretmekten geçtiğine inanarak ''Geleceği Yönetin'' sloganıyla düzenlediği etkinlikle, Türkiye'nin gelecekte olması gereken yer için yapılabilecekler eylem adımlarına dökülecek, çözüm önerileri üretilecek, temel politikaların şekillenmesine katkıda bulunulacak. 
     Başkentin yeni kongre merkezi Sheraton Convention Center'da gerçekleştirilecek Bilişim'05'in ilk günü olan 9 Kasım'da, ''Geleceği Bilişimle Yönetmek, Uluslararası Yaklaşımlar'' başlıklı panel düzenlenecek. 
     Panele, Avrupa Profesyonel Bilişim Dernekleri Konseyi CEPIS Başkanı Jouko Ruissalo, ABD Ekonomik Kalkınma Kurumu üst yöneticisi Dr. Gerald L. Gordon, İrlanda Bilişim Derneği Başkanı Declan Brady, Yunanistan Bilişim Derneği Yönetim Kurulu Üyesi Byron Nicolaides ve İsviçre Bilişim Derneği Başkanı Jorg Ruegg konuşmacı olarak katılacak. 
     10 Kasım'da Türkiye'nin önde gelen şirketlerinin üst yöneticilerinin katılacağı, ''Geleceği Yönetenler CEO Forum'' adlı bir etkinlik düzenlenecek. 
     Sun Microsystems, her yıl Ankara'da düzenlediği e-devlet etkinliğini, Oracle ise aynı şekilde her yıl düzenlediği Oracle Openworld etkinliğini Bilişim'05 kapsamında gerçekleştirecek. 
     Sektörel çözüm oturumları, paneller ve uzmanlarla kullanıcıların bir araya getirileceği ''özel günler''in yer aldığı etkinlik kapsamında, TBD tarafından bilişim sektöründe başarılı bulunan kişi, kurum, kuruluşlara ödüller verilecek. Katılımcı firmaların ürün ve hizmetlerini sergileyebilecekleri bir de fuar düzenlenecek. 
     
</TEXT>
</DOC>
