<DOC>
<DOCNO> 389179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun32.html </URL>
<DATE> 2005/10/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rum polisi, AP milletvekilinin evini bastı 
</HEADLINE>
<TEXT>

     Kıbrıs Rum polisi, Avrupa Parlamentosu AP milletvekili olan ve bir süre önce dokunulmazlığı kaldırılan Marios Matsakis'in evini bastı. 
     Rum basınında yer alan haberlere göre, Rum polisi, Matsakis'in ''Pirga'' köyündeki evinde yaptığı arama dün gün boyu sürdü. Matsakis'in evinden öğle saatlerinde tarihi değere sahip 110 tahta sandık çıkarıldı ve bunlar polise ait bir kamyonetle taşındı. Akşam üzeri ise ele geçirilen sandık sayısı 280'e ulaştı. 
     Matsakis'in evinde sandıkların yanı sıra toprak küplerin ve değirmen taşlarının da ele geçirildiği, bunların da incelemeye alınacağı belirtildi. 
     Marios Matsakis, evinin aranması sırasında gazetecilere yaptığı açıklamada, ''hayatının en kötü gününü yaşadığını, vatanının kendisine bu şekilde hakaret etmesini beklemediğini ve bunu yapanları affetmeyeceğini'' söyledi. Matsakis, ''evinin mobilyalarının alındığını'' öne sürdü. 
     AP, Matsakis'in dokunulmazlığını, Rum kesiminde geçen yıl bir polis memurundan rüşvet almak ve KKTC'den kaçırılan bazı tarihi eserleri tasarrufunda bulundurmak suçlamasıyla açılan soruşturma çerçevesinde kaldırmıştı. 
     Matsakis, Rum yönetimi lideri Tasos Papadopulos'un başkanlığını yaptığı Demokratik Parti'nin DİKO milletvekiliyken AP milletvekili seçilmişti. 
     
</TEXT>
</DOC>
