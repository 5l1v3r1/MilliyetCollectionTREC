<DOC>
<DOCNO> 398994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy11.html </URL>
<DATE> 2005/11/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan Son 3 yılda 26.3 milyar dolarlık özeleştirme gerçekleşti 
</HEADLINE>
<TEXT>

     Maliye Bakanı Kemal Unakıtan, son 3 yılda Galataport dahil, 26.3 milyar dolar tutarında özelleştirme uygulaması gerçekleştirdiklerini bildirdi. 
     Unakıtan, TBMM Plan ve Bütçe Komisyonu’nda Maliye Bakanlığı, Gelir İdaresi Başkanlığı ve Özelleştirme İdaresi Başkanlığı bütçelerini sunuş konuşmasında, Özelleştirme İdaresi Başkanlığı’nın 2006 yılı gider bütçesinin 15.1 milyon YTL olduğunu söyledi. Unakıtan, bu tutarın tamamına yakınının Özelleştirme Fonu’ndan yapılacak aktarmalarla karşılanacağını belirtti. 
     Unakıtan, bu şekilde yapılan aktarmaların Fon gelirlerine oranının, 2003 yılında yüzde 1.1, 2004 yılında yüzde 0.43, 2005 yılında da Ekim sonu itibariyle yüzde 0.29 olduğunu ifade etti. 
     Özelleştirme çalışmaları hakkında da bilgi veren Unakıtan, 2003-2005 yılları arasında gerçekleştirilen özelleştirme uygulamaları kapsamında 41 şirketteki kamu hisselerinin tamamı, 4 kuruluştaki kamu hisselerinin bir bölümü, 28 işletme, 6 liman ve binin üzerinde varlık ve taşınmaz satışı ile işletme hakkı devrinin gerçekleştirildiğini söyledi. Son 3 yılda yapılması öngörülen özelleştirme ihalelerinin tamamına yakınının sonuçlandırıldığını belirten Unakıtan, şöyle devam etti "2003 yılında 830 milyon, 2004 yılında 1.3 milyar, 2005 yılında ise 16.9 milyarı Özelleştirme İdaresi, 3 milyarı Atatürk Havalimanının dış hatlar terminalinin işletme hakkı devir ihalesinden ve 4.3 milyarı Galataport’un yap-işlet-devret modeli ile ihale edilmesinden toplam 24.2 milyar olmak üzere son 3 yılda toplam 26.3 milyar ABD doları tutarında özelleştirme uygulaması gerçekleştirilmiştir." 
     
     İŞÇİLERİN DURUMU 

     Unakıtan, özelleştirilen kuruluşlarda çalışan işçilerin mağdur edilmemesinin, özelleştirme politikalarının temel önceliği olduğunu da belirterek, bu çerçevede 1992 yılından sonra özelleştirilen kuruluşlarda çalışıp da işini kaybedenlerin geçici personel statüsünde kamu kuruluşlarında işe yerleştirilmekte olduğuna işaret etti. 
     Bugüne kadar 11 bin 254 işçinin atama tekliflerinin Devlet Personel Başkanlığı’na gönderildiğini vurgulayan Maliye Bakanı, söz konusu uygulamanın bundan sonraki özelleştirmelerde de geçerli olacağını söyledi. 
     Aralık 2000’den 15 Kasım 2005 tarihine kadarki dönemde 30 bin 187 kişinin de Özelleştirme Sosyal Destek Projesi kapsamındaki çalışmalardan yararlandığını kaydeden Unakıtan, bunlardan 14 bin 870’inin istihdam imkanı bulduğunu ifade etti. 
     
     GELİR BÜTÇESİ 

     Maliye Bakanı Unakıtan, daha sonra Gelir Bütçesi hakkında açıklamalarda bulundu. 
     Vergi politikasında orta vadeli öncelikleri, "vergi tabanının genişletilmesi, kayıtdışılığın ve vergi kaçakçılığının azaltılması, vergi oranlarının düşürülmesi ve vergi sisteminin basitleştirilmesi" olarak sıralayan Unakıtan, buna yönelik çalışmaları sürdürdüklerini anlattı. 
     Vergilendirme alanında enflasyon muhasebesini uygulamaya koyduklarını, gelişmişlik düzeyi düşük illere yatırım ve istihdam teşviki getirdiklerini, kurum kazançları üzerindeki vergi yükünü düşürdüklerini söyleyen Unakıtan, Kurumlar Vergisi Kanunu’nu sadeleştirme ve yeniden yazmaya dönük çalışmaların da kısa süre içinde tamamlanacağını bildirdi. Unakıtan, bu çerçevede hazırlanan yeni Kurumlar Vergisi Kanun Tasarısı’nın Meclis’e getirileceğini ifade etti. 
     Unakıtan, vergi gelirlerinin GSMH’ye oranının 2005 yılında yüzde 24.7, 2006’da ise yüzde 24.6 olarak gerçekleşmesinin beklendiğini söyledi. 
     
     GELİR İDARESİ 

     Konuşmasında, Gelir İdaresinin yeniden yapılandırılması çalışmalarına paralel, idarenin teknolojik altyapısının güçlendirilmekte olduğunu kaydeden Unakıtan, e-beyannamenin de yaygınlaşarak, 25 Kasım itibariyle 15 milyon 584 bine yükseldiğini belirtti. 
     Vatandaşlara vergi dairesine gitmeden, bankalar kanalıyla vergi borçlarını öğrenme ve ödemeye yönelik kolaylıklar getirildiğini kaydeden Unakıtan, Gelir İdaresi Başkanlığı’nın kurduğu "e-posta" sistemiyle, ilgililerin hiçbir ücret ödemeden tüm değişiklikleri ve haberleri anında öğrenebileceğini dile getirdi. 
     Akaryakıt istasyonlarına yazarkasa uygulamasına dikkati çeken Unakıtan, şu an yaklaşık bin istasyonun yazarkasa sistemine geçtiğini, birkaç ay içinde tüm istasyonların sisteme dahil olacağını bildirdi. 
     
     "BAŞARIMIZ AŞİKAR" 

     İktidara geldiklerinden bu yana tesis edilen ve giderek güçlenen istikrar ortamının olumlu sonuçlarının yediden yetmişe bütün vatandaşların günlük yaşantısına yansımakta olduğunu belirten Maliye Bakanı Unakıtan, ekonomiyle ilgili olarak da şu değerlendirmelerde bulundu 
     "Bütçe açıkları konusunda elde ettiğimiz başarı, hiçbir tereddüde yer bırakmayacak kadar aşikardır. Daha geçen sene bu komisyonda, 2004’de bütçe açığının GSMH’ye oranının yüzde 8 olarak gerçekleşeceğini beklediğimizi ifade etmiştim. Bu yıl beklediğimiz oran ise yüzde 3’tür. Önceki yıllardan örnek vermeye dahi gerek yok. Daha yakın zamanlara kadar yüzde 3 oranının 2007-2008 yıllarında yakalanabileceğine dahi çoğu kimse ihtimal vermiyordu. AK Parti’nin farkı da zaten buradan kaynaklanmaktadır. Başkalarının hayallerinin ulaşamadığı hedefleri gerçekleştirmek. Formül bu..." Bu sırada, CHP sıralarından "Bravo" sesleri yükselirken, Unakıtan da muhalefet milletvekillerine teşekkür etti. Maliye Bakanı, konuşmasının son bölümünde, vergi yükünün adaletli dağıtılması ve kaynakların tüyü bitmemiş yetim hakkını gözetecek bir titizlikle harcanması gerektiğine işaret etti bunu da en iyi şekilde yerine getirme gayreti içinde bulunduklarını vurguladı. 
     Unakıtan, karapara aklamaya dönük yeni düzenlemeyle, aklamaya karşı emniyetli bir finansal sistem oluşturulmasına katkı sağlanacağını ve kayıtdışı ile mücadele çabalarına destek verilmiş olacağını söyledi. 
     Unakıtan, TBMM Plan ve Bütçe Komisyonu’nda yaptığı sunumda, Türkiye’de bütçelerin 1971 yılından bu yana kesintisiz açık verdiğini, açıkların, 1981’den 2002’ye kadar olan dönemde giderek arttığını kaydetti. "İktidarı devraldıktan sonra diğer bir çok alanda olduğu gibi bütçe açıkları konusunda da olumsuz gidişatı olumluya çevirdik" diyen Unakıtan, bu konuyu örneklerle açıkladı. 
     Bakan Unakıtan, 2002 yılında konsolide bütçe giderlerinin 115.7 milyar YTL, bütçe açığının ise 40.1 milyar YTL olarak gerçekleştiğini belirterek, 2005 yılında bu tutarların sırasıyla 145.5 milyar YTL ve 14.6 milyar YTL olarak gerçekleşmesini beklediklerini söyledi. 
     Unakıtan, şöyle konuştu 
     "Böylece, nominal bazda bütçe yüzde 25 oranında büyürken, bütçe açığı yaklaşık olarak yüzde 65 oranında küçülmüştür. 2006 ve izleyen yıllarda da bu eğilim devam edecektir. Bütçe gelirlerinin, bütçe giderlerini karşılama oranı 2002 yılında yüzde 65 olarak gerçekleşmiştir. 2005 yılında bu oran yüzde 90’a çıkmaktadır. 2006 yılında ise söz konusu oranın, yüzde 92 olacağı tahmin edilmektedir. 
     Bu başarı, bütçenin içine düşürüldüğü faiz cenderesinden çıkarılması ve gelirlerde sağlanan iyileşmeler ile elde edilmiştir. Bu nedenle çalışanlarımız, çiftçilerimiz, esnafımız ve bütçeden pay alan diğer toplum kesimleri mağdur edilmemiş, aksine durumları imkanlar ölçüsünde daha da iyileştirilmiştir. Aynı durum, bütçe ile sağlanan kamu hizmetlerinin kalitesi için de geçerlidir." 
     
     ÖZEL SEKTÖR YATIRIMLARI 

     Bütçe açıklarının azalmasının, özel sektörün yatırım yapmak için ihtiyaç duyduğu kaynak imkanlarının genişlemesi anlamına geldiğini söyleyen Unakıtan, bütçe açıklarındaki azalmaya paralel olarak özel sektör yatırımlarında belirgin bir artış gerçekleştiğini kaydetti. 
     Unakıtan, 2005 yılının gerçekleşme tahmini esas alındığında, özel sektör yatırımlarında sabit fiyatlarla 2002 yılına göre yüzde 97 oranında artış meydana geldiğini bildirdi. Unakıtan, "Bütün bu gelişmeler kendiliğinden olmamakta, hepsinin gerisinde hükümetimizin bilinçli politika tercihleri ve icraatları yer almaktadır" diye konuştu. 
     
     MALİYE BAKANLIĞI BÜTÇESİ 

     Maliye Bakanlığı’nın bütçe rakamları hakkında bilgi veren, bakanlığının 2005 yılı konsolide bütçesinin Ocak-Ekim dönemini kapsayan 10 aylık uygulama sonuçlarını anlatan Unakıtan, bu dönemde 116 milyar YTL harcama yapıldığını, 106.6 milyar YTL gelir elde 
     edildiğini kaydetti. Unakıtan, faiz dışı harcamaların 77.2 milyar YTL, vergi gelirlerinin 86.3 milyar YTL düzeyinde gerçekleştiğini, geçen yılın aynı dönemine göre harcamaların yüzde 3.4, gelirlerin ise yüzde 22.1 oranında arttığını bildirdi. 
     Unakıtan, bütçenin geçen yılın aynı dönemine göre yüzde 62.2’lik bir düşüşle 9.4 milyar YTL açık verdiğini 2003 ve 2004 yıllarının Ocak-Ekim dönemlerinde bütçe açığının sırasıyla 32.1 milyar YTL ve 24.8 milyar YTL olduğunu bunun, bütçe performansı açısından ne derece 
     önemli bir mesafe alındığını ortaya koyduğunu belirtti. 
     Unakıtan, faiz ödemelerinde hızlı düşüşün devam ettiğini, Ocak-Ekim 2004 döneminde 49 milyar YTL faiz ödendiğini bunun, 2005’in aynı döneminde yüzde 21 oranında bir düşüşle 38.8 milyar YTL’de kaldığını kaydetti. 
     Maliye Bakanlığı’nın 2006 yılı bütçesinin 33 milyar 373 milyon YTL olduğunu belirten Unakıtan, bunun, yüzde 2.4’üne tekabül eden 787 milyon YTL’sinin bakanlığın kendi giderlerinin, yüzde 97.6’sını oluşturan 32 milyar 586 milyon YTL tutarındaki ödeneğin de bakanlık dışındaki kamu idarelerinin ihtiyaçlarının karşılanmasında kullanılacağını bildirdi. 
     2006 bütçesinin, merkezi yönetim bütçesi olarak hazırlandığına 
     dikkati çeken Unakıtan, bütçe verilerinin geçmiş yıllarla karşılaştırılırken yapılacak hesaplamalarda Maliye yetkililerine danışılmasını istedi. Basına yansıyan bazı yanlış rakamlar nedeniyle kamuoyunda "vergiler mi artıyor", "zam mı geliyor" gibi kaygılar oluştuğunu ve "tantana yaratıldığını" söyleyen Unakıtan’ın bu sözleri üzerine, muhalefet sıralarından "Tantana nasıl oluyor Sayın Bakan" diye esprili tepkiler geldi. 
     Unakıtan, bakanlığınca 2005 yılında başlatılan ve 2006’da sürdürülecek projeler hakkında bilgi verdi. Çok yıllı bütçe sisteminin 2006 yılından itibaren uygulamaya gireceğini, stratejik planlama ve 
     performans esaslı bütçeleme çalışmalarının yaygınlaştırılacağını belirten Unakıtan, merkezi yönetim genel bütçe vergi gelirlerinden yerel yönetimlere, fonlara ve kamu idarelerine yapılan transferlerin bütçe ile ilişkilendirilmesi ve kamu hesaplarında transfer olarak muhasebeleştirilmesi için ilk defa 2006 bütçesine 13.8 milyar YTL ödenek konulduğunu bildirdi. Merkezi yönetim kapsamındaki kamu idarelerinde çalışanların maaş ve ücretlerinin daha kolay ve etkili bir şekilde ödenmesini sağlamak için "maaş otomasyon projesi"nin başlatıldığını anlatan Unakıtan, böylece bürokrasi ve kırtasiyeciliğin azaltıldığını, aynı zamanda işgücü ve zamandan tasarruf sağlandığını ifade etti. 
     Kalkınmanın özel sektör eliyle gerçekleştirilmesinin, hükümetin temel önceliklerinden biri olduğunu belirten Unakıtan, vergi teşviklerinin yanı sıra yatırımcılara bedelsiz arsa ve arazi devredilmesine ilişkin mevzuatın yeniden düzenlendiğini ve 2005 yılında 76 girişimciye 314 taşınmazın bedelsiz devredildiğini söyledi. 
     Unakıtan, en az 50 kişiye istihdam sağlayan ve 10 milyon ABD doları tutarındaki yatırımlara ucuz Hazine arsası veya arazisi satışı imkanı getirildiğini belirterek, bu kapsamda, 2005 yılında Hazine’ye ait 493 bin metrekare taşınmazın devrinin gerçekleştiğini bildirdi. 
     Unakıtan, Hazine’ye ait toplam 1.9 milyon metrekare taşınmaz üzerinde tersane yatırımı yapılması amacıyla yatırımcılara ön izin verildiğini ifade ederek, bu yerlerdeki yatırım tutarının 320 milyon YTL olacağını ve toplam 7 bin kişiye istihdam sağlanacağını kaydetti. 
     Toplu konut üretiminde değerlendirilmesi için Hazine’ye ait atıl durumdaki 206.1 milyon YTL değerindeki 576 adet taşınmazın, Toplu Konut İdaresi Başkanlığı’na devredildiğini bildiren Unakıtan, ayrıca üzerinde yapılaşma bulunan Hazine’ye ait 7 bin 177 taşınmazın bedelsiz olarak belediyelere verildiğini açıkladı. 
     Unakıtan, karaparanın aklanmasıyla mücadelede karşılaşılan sorunlar dikkate alınarak hazırlanan Mali Suçları Araştırma Kurumunun Teşkilat ve Görevleri ile Suç Gelirlerinin Aklanmasının Önlenmesi Hakkında Kanun Tasarısı ile MASAK’ın fonksiyonlarını yerine getirmesi için gerekli yasal yapının güçlendirileceğini belirtti. Unakıtan, "Karapara Aklanması ile Mücadele Kapasitesinin Güçlendirilmesi Projesi" ile güçlü veri tabanı sistemi oluşturulacağını ifade ederek, yapılan yasal düzenlemelerle bir yandan aklanmaya karşı emniyetli, itibarı yüksek bir finansal sistemin oluşturulmasına katkı sağlanırken, diğer taraftan kayıtdışı ekonomi ile mücadele çabalarına destek verileceğini söyledi. 
     
</TEXT>
</DOC>
