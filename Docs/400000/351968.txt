<DOC>
<DOCNO> 351968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur46.html </URL>
<DATE> 2005/06/14/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Türkiye, Kerkük'teki intihar saldırısını kınadı... 
</HEADLINE>
<TEXT>

     Türkiye, Irak’ın Kerkük kentinde kalabalık alışveriş merkezlerinden birisi olan Köprübaşı mahallesindeki bir banka önünde düzenlenen intihar saldırısını kınadı. 
     Dışişleri Bakanlığı’ndan yapılan açıklamada, "Irak’ta son haftalarda tırmanma eğilimi gösteren, sivil halka ve ülkenin istikrarına yönelik menfur terör saldırılarını bir kez daha şiddetle kınıyoruz" denildi. 
     Türkiye’nin geçmişte olduğu gibi bu defa da Iraklı terör kurbanlarına yardım elini uzatmaya hazır olduğu kaydedilen açıklamada, şu ifadelere yer verildi 
     "Uluslararası toplum ve Irak halkı, etnik ayrımcılığa ve mezhep farklılıklarına dayalı ihtilaf yaratılmasını amaçlayan faaliyetlere set çekilmesi gereğinin bilincindedir. Kardeş Irak halkını ve Iraklı siyasi parti ve liderleri bu tür saldırılar karşısında uyanık olmaya ve itidallerini korumaya davet ediyoruz." "Kerkük’ün çok kültürlü dokusuyla Irak’ın tümüne ait ve Irak toplumunun asırlardan beri sürdüre geldiği barış içerisinde bir arada yaşama kültürünü simgeleyen bir vilayet olduğunun herkesçe bilindiği" ifade edilen açıklamada, Kerkük halkı bir kez daha tahrik ve tertiplere karşı uyarıldı. 
     Açıklamada, "Iraklıların ülkelerinin geleceğine gölge düşürecek tertiplere geçit vermeyeceğine ve siyasi süreç içerisinde sorunlara hakça çözüm üretme kararlılıklarını koruyacaklarına inanıyoruz" denildi. 
     Ensar el Sünnet Ordusu adlı örgüt tarafından üstlenilen saldırıda 22 kişi ölmüş, 80’den fazla kişi yaralanmıştı. 
     
</TEXT>
</DOC>
