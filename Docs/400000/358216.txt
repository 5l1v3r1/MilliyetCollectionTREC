<DOC>
<DOCNO> 358216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/siy07.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Baykal'a sert yanıt geldi 
</HEADLINE>
<TEXT>



Hükümet, CHP Genel Başkanı Deniz Baykal'ın "memleketin kaderine el konulması yönünde kurumlara çağrı yaptığı" konuşmasına sert yanıt verdi. Hükümet Sözcüsü Cemil Çiçek, "Bir kısım devlet kurumlarını yerli yersiz tartışmanın içine çekmek kurumlara zarar verir. Cumhuriyet'in hiçbir kurumu ne benim partimin, ne de ana muhalefet partisinin yan kuruluşu değildir" dedi. 

'Vaatlerimizi yapmalıyız' 
Çiçek, TBMM'de son günlerde yaşanan gerilime dikkat çekerek özetle şunları söyledi 
İktidar olarak vaat ettiğimiz hususları yasama meclisinden geçirmeye mecburuz. Meclis'te çoğunluğumuz var ama demokrasi tek başına bir çoğunluk rejimi değil bunun idraki içindeyiz. Son 10 günde ana muhalefet partisi, hükümete 'ya bunları yaparsınız ya da yapmadığınız takdirde biz de elimizden geleni yaparız' tarzında çok da demokratik olmayan, sürpriz de olmayan bir tavır içinde bulunuyor. Belki partilerinin kongre sürecini başlatmış olması sebebiyle, dikkatleri dışarıya çevirmek suretiyle olabildiğince ortamı germektedir. Demokrasi tehlikede, rejim tehlikedeymiş gibi çok aşırı dozda, çok yüksek bir tonla bir kısım yerleri görevi çağıran, bir kısım kuruluşları tartışmanın içine çeken bir üslup muhalefete egemen olmuştur. 


</TEXT>
</DOC>
