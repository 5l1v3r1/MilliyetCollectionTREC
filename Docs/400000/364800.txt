<DOC>
<DOCNO> 364800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur17.html </URL>
<DATE> 2005/07/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hamile geline kayınpeder dayağı 
</HEADLINE>
<TEXT>

     Fatih KARAÇALI ADANA, DHA 
     

      ADANA’da, 7 aylık hamile 30 yaşındaki Derdenaz Kurtuluş, evinin bahçesinde kayınpederi ve kayınbiraderi tarafından feci şekilde dövülürken, komşuların ihbarı üzerine eve gelen polis tarafından kurtarıldı. Bıçakla yengesine saldıran 25 yaşındaki Ramazan Kurtuluş ve kayınpeder 57 yaşındaki Telo Kurtuluş gözaltına alındı. 
     19 Mayıs Mahallesi’ndeki 20 numaralı evde oturan 2 çocuk annesi Derdenaz Kurtuluş’un aynı zamanda akrabası olan kayınpederi Telo Kurtuluş ve kayınbiraderi Ramazan tarafından feci şekilde dövüldüğünü gören komşuları durumu polise bildirdi. İhbar üzerine olay yerine gelen polis, kayınpeder ile bıçakla yengesine saldıran kayınbiraderi suçüstü yakaladı. Baba ile oğlu kendilerini gözaltına almak isteyen polise direnince kısa süreli kargaşa yaşandı. Bu sırada kaçan ve 7 aylık hamile olduğu belirtilen Derdenaz Kurtuluş ise komşularına sığındı. Yüzü şişen ve konuşmakta güçlük çeken Derdenaz, kayınbiraderi ve kayınpederinin evlendiği günden beri kendisini dövdüğünü söyledi. 7 yıllık evli olduğu eşi Mehmet Kurtuluş’un İzmir’de çalıştığını, kayınbiraderinin de kendisini evden kovmaya çalıştığını ileri süren Kurtuluş, şikayetçi olmasını isteyen komşularına, Eşime sormam gerek. O şikayetçi ol’ derse şikayet ederim. Yoksa etmem'' dedi. Polis, Derdenaz Kurtuluş ile baba ve oğlunu polis merkezine götürerek, olayla ilgili soruşturma başlattı. 
     
     SÜREKLİ DÖVÜYORLAR 
     Bu arada Kurtuluş ailesinin komşuları ise Derdenaz’ın sürekli aile içi şiddete uğradığını ileri sürerek, Bu kadını kayınbabası ile kayınbiraderi her gün dövüyor. Bu kadının çektiği çileye bir son verilmeli'' diyerek tepki gösterdi. 
     
</TEXT>
</DOC>
