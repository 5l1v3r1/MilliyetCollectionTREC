<DOC>
<DOCNO> 356596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko15.html </URL>
<DATE> 2005/06/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Derviş Financial Times'ta Zengin ülkeler sözlerini yerine getirmeli 
</HEADLINE>
<TEXT>

     BM Kalkınma Programı UNDP başkanlığına getirilen Kemal Derviş, G8 Zirvesi öncesi zengin ülkeleri uyardı. Derviş zengin ülkelerinin taahhütlerini yerine getirmesi gerektiğini vurguladı. 
     15 Ağustos’da resmen göreve başlayacak olan Kemal 
     Derviş, G8 Zirvesi öncesi Financial Times gazetesi ile yaptığı söyleşide zengin ülkelerin taahhütlerini yerine getirmeleri gereğinin altını çizdi. "Söz verip tutmamak olmaz" ifadesini kullanan Derviş "Daha zengin ülkeler ve liderlerinin gerçekten kalkınmaya yönelik kaynakların miktarını artırdıkları bir kontrat olmalıdır" dedi. Derviş Kalkınma yardımını alan ülkelerin ise sağlanan kaynakların verimli olmasını mümkün kılacak politikaları ve kurumsal gelişmeyi taahhüt etmeleri gerektiğini ifade eden Derviş, gelecek hatfa yapılacak olan G8 Zirvesinde liderlerin yoksul ülkelere yönelik yardımı artırmamalarının küresel ekonomi sisteminin reddedilmesi riskine yol açabileceğini söyledi. 
     Birçok ülkelerde tüm sorunları küreselleşme sürecinin yürütülme biçimine bağladıklarına dikkat çeken Derviş, "Eğer dünya ekonomisinde bir şeyler olmasını istiyorsak, kaybedenlerin kayıplarının telafi edilmesini sağlamalıyız yoksa kaybedenler, nerede olursa olsun, ilerlemeyi durduracak" dedi. 
     Kemal Derviş, ilk defa olarak kalkınmanın uluslar arası gündemin ilk maddesi yapılması için ortam bulunduğuna dikkat çekti. 
     Gelecek haftaki G8 zirvesinde kesinleşmesi beklenen, kalkınma bankalarının, dünyanın en yoksul ülkelerine verdikleri kredilerin bazılarının silinmesi karşılığında "kaynaklarının artırılması" önerisini olumlu karşılayan Derviş, bu formülün çok iyi olduğunu ve daha büyük sayıda ülkeyi kapsayacak biçimde genişletileceği umudunu dile getirdi. 
     
     SİYASİ ROLE KARŞI 
     Kemal Derviş, BM kurumlarının demokrasinin yaygınlaştırılması için daha aktif bir rol oynaması konusunda ise ihtiyatlı bir tutum sergiledi. Derviş, demokratik yönetişimi esas bir hedef olarak nitelendirmekle birlikte demokrasinin birçok şekli olduğuna, bir gecede gerçekleşmediğine dikkat çekti. Derviş "UNDP olarak rolümüzün, anayasaları değiştirmeye çalışmak eya doğrudan siyasi oyuncu hale gelmek olduğunu düşünmüyorum" ifadesini kullandı. 
     
</TEXT>
</DOC>
