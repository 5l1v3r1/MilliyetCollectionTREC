<DOC>
<DOCNO> 393817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo03.html </URL>
<DATE> 2005/11/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Anelka, Milli Takıma golle döndü 
</HEADLINE>
<TEXT>

     3.5 Yıl aradan sonra dün tekrar Fransa Milli Takım formasını giyen Nicolas Anelka muhteşem bir dönüş yaptı. Fenerbahçeli yıldız oyuncu Fransa’nın Costa Rica’yı 3-2 yendiği karşılaşmada bir gol atarken, bir şutu da direkte patladı. Martinik Adası’nda oynanan karşılaşmaya Arsenalli yıldız Henry ile birlikte ilk 11’de başlayan Anelka etkili futboluyla göz doldurdu. Favori Fransa, Aborio ve Fonseca’nın ayağından yediği gollerle ilk yarıyı sürpriz bir şekilde 2-0 yenik kapadı. 
     
     Alkış aldı 

     34. Dakikadaki şutu direkten dönen Anelka 49’da fileleri havalandırdı. Henry’ nin sol kanattan al da at’ dercesine verdiği pasta topu filelere göndermekte zorluk çekmeyen yıldız oyuncu 7. golüne imza koydu. Sarı Lacivertli süper star 71’de yerini Cisse’ye bırakırken sahayı alkışlarla terketti. Cisse 80’de güzel bir plaseyle skora dengeyi getirirken maçın yıldızı Henry bitime üç dakika kala son sözü söyledi 3-2 
     Cumartesi günü Paris’te Almanya ile oynayacak Fransa’da Anelka’nın yine 11’de forma giymesi bekleniyor. 
     
</TEXT>
</DOC>
