<DOC>
<DOCNO> 399145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/siy01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hazmedemiyorlar 
</HEADLINE>
<TEXT>


Erdoğan, 'Başbakan'ın Yeni Zelanda ve Avustralya'da ne işi var ' eleştirilerine tepki gösterdi Turistlik gezi yapmıyoruz. Bunlar ülkenin kabuğunu kırmasını hazmedemeyen tiplerdir 

ANKARA Milliyet 


Başbakan Recep Tayyip Erdoğan, Avustralya ve Yeni Zelanda gezisinin eleştirilmesine sert yanıt vererek, "Turistik gezi yapmıyoruz. Bunu hazmedemeyen tipler, bu ülkenin kabuğunu kırmasını hazmedemeyen tiplerdir. Olay sadece ekonomik, ticari ilişki değildir. Bunun siyasi, askeri, kültürel boyutu vardır" dedi. 
Erdoğan, AKP grup toplantısında 2 Aralık'ta çıkacağı Avustralya ve Yeni Zelanda gezileri için Türkiye'nin bu ülkelerle olan ticari ilişkilerin yetersizliğini gerekçe göstererek, "Başbakan'ın Yeni Zelanda'da, Avustralya'da ne işi var " diye yazan köşe yazarları olduğunu anımsattı. Avustralya ve Yeni Zelanda başbakanlarının Çanakkale'deki kutlamalara geldiğini, kendisinin de iade-i ziyaretinin söz konusu olduğunu kaydeden Erdoğan, şunları söyledi 
"Bugün Avustralya'da 200 bine yakın vatandaşımız var. Bundan haberi yok. O vatandaşlarımızla da gidip görüşeceğiz. Başbakan olmadan önce oraya gittiğimde, Türk vatandaşları 'bir üst düzey yetkili bugüne kadar gelmedi' diye şikayette bulunuyordu. Ama bakıyorsunuz bir Yunanistan gitmiş, yüzyıllarca önce. Şu anda Yunanistan'ın Avustralya Parlamentosu'nda çok ciddi temsili var. Biz de oradaki vatandaşlarımıza gerekli desteği verdiğimiz zaman siyasette rol alacaklardır. Bunu anlamayacak, bunu düşünemeyecek kadar sığ bir yapının içinde bulunuyorlar." 
DYP Genel Başkanı Mehmet Ağar da geçtiğimiz günlerde, "Hükümet ucu bucağı belirsiz gezilerden vazgeçsin. 11 günlük Avusturalya, Yeni Zelanda gezisi gelecek seneye kalsa kıyamet mi kopar" demişti. 
Erdoğan, ziyaret sırasında Anzak mezarlarına zarar verdiği belirtilen Gelibolu Yarımadası Tarihi Milli Parkı'ndaki yol çalışmasının da kontrol altında olduğunu bildirecek. 

Rahmi Koç Ticaret çok az 
Muhalefetin eleştirilerine destek olacak bir açıklamayı daha önce Rahmi Koç yapmıştı. Koç, 28 Kasım'da Vatan'da çıkan röportajında, Erdoğan'ın gezisiyle ilgili şu değerlendirmelerde bulunmuştu "Tabii gitmesi güzel. Ama bütün alışverişimiz Yeni Zelanda'yla zaten 80 milyon dolarmış. Ayrıca 100 de işadamı gidiyormuş. Ben bir mana veremiyorum. Ama gezmekse, tabii gezsinler. Çünkü Başbakan'ın kendisini dünya kamuoyuna göstermesinde de fayda var. Önce Avrupa'ya giden Başbakanımız, şimdi işi büyüttü, her şeye gitmeye başladı." 



</TEXT>
</DOC>
