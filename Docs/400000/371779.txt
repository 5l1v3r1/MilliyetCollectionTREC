<DOC>
<DOCNO> 371779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yasam/yas01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat edindiği çocuk 25 yerinden bıçakladı 
</HEADLINE>
<TEXT>


Nurten Keskin'in 5 yaşındayken evlat edinip öz oğlu gibi büyüttüğü 16 yaşındaki T., para vermedi diye talihsiz kadını 25 yerinden bıçaklayıp boğazını keserek öldürdü 

TURAÇ TOP İzmir DHA 

İzmir'in Boğaziçi semtinde yaşayan Nurten 67 ve Birol Keskin çifti, çocukları olmayınca, 1994'te 5 yaşındaki T.'yi Karşıyaka Çocuk Yuvası'ndan evlatlık aldı. Evlat edindikleri T.'yi nüfuslarına geçiren çift, Zeytinlik Mahallesi'nden satın aldıkları evlerinde birlikte yaşamaya başladı. Maddi durumları iyi olan çift, T.'yi, öz çocukları gibi üzerine titreyerek sevgiyle büyüttü. Eğitimi devam eden ve Yenişehir 50. Yıl Lisesi 2. sınıfına geçen T. 16 , dün sabah babası semt pazarına gidince annesi ile yalnız kaldı. 

Eldiven de taktı 
Nurten Keskin'den para istediği öne sürülen genç, olumsuz yanıt alınca çılgına döndü. Mutfaktan aldığı bulaşık eldivenlerini takan T., eline geçirdiği ekmek bıçağıyla 11 yıl kendisine annelik yapan Keskin'e saldırdı. Yaşlı kadının boğazını kesip 25 yerinden bıçaklayan genç, evden çıkarak saklandığı apartman boşluğunda polis tarafından yakalandı. Gördükleri karşısında şoke olan ve sürekli gözyaşı döken Birol Keskin'in ihbarıyla eve gelen polis, Keskin'in olay yerinde yaşamını yitirdiğini tesbit etti. 

Altınları çalacaktı 
Gözaltına alınan T.'nin, derslerinin zayıf olduğunu, annesinin baskıları sonucu bunalıma girdiğini, bu nedenle onu öldürdüğünü söylediği öğrenildi. Yaşının küçük olması nedeniyle ifadesi alınamayan T., Çocuk Şube Müdürlüğü'ne teslim edildi. T.'nin daha önce de evdeki altınları çalmak isterken çift tarafından yakalandığı belirtildi. 




</TEXT>
</DOC>
