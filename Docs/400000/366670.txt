<DOC>
<DOCNO> 366670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun42.html </URL>
<DATE> 2005/08/03/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Tahran UAEA'nın bir haftalık bekleme talebini kabul etti... 
</HEADLINE>
<TEXT>

     İran Ulusal Yüksek Güvenlik Konseyi UYGK Başkanı Hasan Ruhani, Uluslararası Atom Enerjisi Ajansı’nın UAEA nükleer faaliyetleri bir hafta erteleme talebini kabul ettiklerini bildirdi. 
     Ruhani, devlet televizyonunda yayınlanan haberde, Avrupa ülkelerinin önceki anlaşmalar çerçevesinde hazırlayacakları öneriyi 1 Ağustos’ta sunmaları gerektiğini, ancak önerinin belirlenen tarihte sunulmadığını hatırlattı. 
     Avrupa ülkelerinin bu tavrı nedeniyle İsfahan’daki çalışmalara başlama kararı aldıklarını belirten Ruhani, UAEA Başkanı Muhammed el Baradei ile görüştüğünü ve ajansın gerekli teçhizatın yerleştirilmesi için bir hafta süre istediğini kaydetti. 
     Teçhizatın yerleştirilmesini beklediklerini söyleyen Ruhani, hazırlıklar tamamlandıktan sonra gelecek hafta başında İsfahan’daki çalışmaların başlayacağını kaydetti. 
     Nükleer alanda gizli hiçbir faaliyetlerinin olmadığını, bütün çalışmalarının UAEA’nın denetiminde olduğunu ifade eden Ruhani, "Aldığımız karardan geri dönmeyeceğiz" dedi. 
     İran dosyasının BM Güvenlik Konseyi’ne götürülmesine ilişkin açıklamaları da değerlendiren Ruhani, bunun uluslararası hukuk açısından mümkün olmadığını savundu. Ruhani, "Ama siyasi bir yöntemle bunu Güvenlik Konseyi’ne götürürlerse sonucuna katlanırlar" diye konuştu. 
     Nükleer silahların üretimi ve yaygınlaşmasını yasaklayan anlaşmayı imzalayan ülkelerin nükleer faaliyetlere başlamak için başka ülkelerin iznine ihtiyacı olmadığını ifade eden Ruhani, buna rağmen İran’ın sorunun barışçıl yoldan çözülmesi için her türlü müzakereye hazır olduğunu kaydetti. 
     İran’ın nükleer faaliyetleriyle ilgili yapılan görüşmelerde başmüzakereci de olan Ruhani, bu görevine devam edip etmeyeceğine ilişkin bir soru üzerine, Muhammed Hatemi’nin görevi devretmesiyle görev süresinin de sona erdiğini, kendi yerine en kısa zamanda bir başkasının seçileceğini belirtti. 
     UAEA, İran’dan nükleer çalışmalara başlamak için gelecek haftaya kadar beklemesini istemiş, UYGK sözcüsü Ali Agamuhammedi UAEA’nın santrale gözlem cihazlarının takılması için bir hafta beklenilmesi talebinin kabul edilemez olduğunu söylemişti. 
     
</TEXT>
</DOC>
