<DOC>
<DOCNO> 350135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas18.html </URL>
<DATE> 2005/06/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yeni iddia Hz. İsa akciğer embolisinden öldü 
</HEADLINE>
<TEXT>

     Bir İsrailli araştırmacı, çarmıha gerilen Hazreti İsa'nın yaygın olarak inanıldığı gibi kan kaybından değil, akciğer embolisinden öldüğünü öne sürdü. 
     Hayfa'daki Rambam Tıp Merkezi'nde görev yapan Profesör Binyamin Brenner, ''The Journal of Thrombosis and Haemostasis'' dergisine yazdığı makalede, ani ölümlere yol açabilen akciğer embolisinin, hareketsizlik, travmalar ve aşırı susuzluktan kaynaklanabileceğini söyledi. 
     Brenner, dini ve tıbbi metinlere dayandırdığı makalesinde, bu nedenlerin, Hazreti İsa'nın durumuyla uyuştuğunu ve ölümünün en büyük nedeninin, bir kan pıhtısının akciğere atlaması ve ciğerlerdeki bir atardamarı tıkaması sonucu oluşan akciğer embolisi olduğunu belirtti. 
     Hazreti İsa'nın çarmıha gerilmeden önce kırbaçlandığına da dikkati çeken İsrailli araştırmacı, ancak bunun yol açtığı kan kaybının ölüme sebebiyet verecek miktarda olmadığını kaydetti. 
     Hazreti İsa'nın çarmıha gerildikten 3 ila 6 saat sonra öldüğüne inanılıyor. 
     Amerikan Tıp Birliği'nin dergisinde çıkan, 1986'da yapılan bir çalışmada da Hazreti İsa'nın emboliden ölmüş olabileceği ima edilmiş, ancak sonuçta kan kaybından öldüğü kanısına varılmıştı. 
     
</TEXT>
</DOC>
