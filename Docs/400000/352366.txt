<DOC>
<DOCNO> 352366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas18.html </URL>
<DATE> 2005/06/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ÖSS öncesi şeker yemeyin 
</HEADLINE>
<TEXT>

     ÖSS öncesi öğrencilere beslenme konusunda önerilerde bulunan uzmanlar, çikolata ve şeker gibi besinlerin dikkati ve algılamayı artırdığına yönelik halk arasındaki inanışların "yanlış" olduğunu, tam tersi bu tip besinlerin gevşemeye yol açtığını bildirdi. 
     Sivas İl Sağlık Müdür Yardımcısı Adem Bilgin, AA muhabirine yaptığı açıklamada, son günlerde çeşitli kaynaklarda sınav öncesi algılamayı ve konsantrasyonu artırmaya yönelik diyet önerilerinin yer aldığını, bu önerilerin birçoğunun sağlıksız ve bilimsel temelden yoksun olduğunu söyledi. 
     Öğrencilerin sınav öncesi ve sınav sabahı bilinçli beslenmesine özellikle anne, babaların dikkat etmesi gerektiğini vurgulayan Bilgin, "Sınavlarda hiçbir besin başarıyı tek başına, mucizevi şekilde etkilemez. Tüm öğrencilerimizin, özellikle bugünlerde beslenme kurallarına uymaları oldukça önemlidir" dedi. 
     
     ÖSS ÖNCESİ YETERLİ VE DENGELİ BESLENME 

     Yeterli ve dengeli beslenmenin dört besin grubundaki besinlerin yeterli miktarda tüketilmesiyle sağlanacağını ifade eden Bilgin, şunları kaydetti 
     "Bu besinler süt, yoğurt, et, tavuk, yumurta, peynir ve kuru baklagiller ile tahıl grubuna giren ekmek, bulgur, makarna, pirinç, mısır ve tarhanadır. Bu besinlerin önerilen tüketim miktarları kişiye göre değişmektedir. Öğrencilerin sınav öncesi ve sınav sabahı yoğun stresin yol açtığı fizyolojik etkilere maruz kaldığı, stres ve heyecanın insan vücudunun enerji tüketimini artırdığı ve bu etkilerin düzenli ve uygun beslenme ile kontrol edilebileceği iyi bilinmelidir." ÖSS için son hazırlıklarını yapan öğrenciler için en önemli öğünün kahvaltı olduğuna dikkat çeken Bilgin, "Düzenli kahvaltı yapma alışkanlığı kazanılmalı ve sınav günü mutlaka kahvaltı yapılmadır. 
     Yapılan araştırmalar iyi kahvaltı yapan öğrencilerin daha başarılı olduklarını ortaya çıkarmıştır" diye konuştu. 
     Sınav öncesi sindirim rahatsızlıkları ve zehirlenmelere yol açabileceği için dışarıda ve açıkta satılan yiyeceklerin tercih edilmemesi gerektiğini vurgulayan Bilgin, sınavdan bir gün önce de kuru baklagiller gibi gaz yapıcı besinler tüketilirken dikkatli olunması gerektiğini bildirdi. 
     
     ŞEKERLİ BESİNLERİN YERİNE KURU ÜZÜM, ERİK 

     Halk arasında çikolata ve şeker gibi besinlerin dikkati ve algılamayı artırdığına yönelik yanlış inanışlar bulunduğuna işaret eden Bilgin, "Oysa bu besinler tam tersi gevşemeye neden olmaktadır. 
     Bu nedenle sınav öncesi ve sınav esnasında şeker, şekerleme, çikolata gibi basit şekerlerin yerine, kuru üzüm, erik yada A ve C vitaminlerinin zengin olduğu taze meyve ve sebze gibi besinler tercih edilmelidir" dedi. 
     Bilgin, balık, et, yumurta, fındık, fıstık ve ceviz gibi yiyeceklerin protein içermeleri nedeniyle uyanık kalma ve enerjinin tamamen kullanılmasını sağlayacağını belirtti. 
     Sınav esnasında susamaya neden olacak yağlı ve tuzlu besinlerden kaçınılmasını isteyen Bilgin, öğrencilere şu tavsiyelerde bulundu 
     "Sınavda su tüketiminin yanı sıra sıkılmış meyve suyu tüketmenin, hem sıvı ihtiyacını karşılayacağı, hem de konsantrasyonu artıracağı unutulmamalıdır. Kafein içeren yiyecekler adrenalinin serbest kalmasına böylece stres düzeyinin artmasına neden olabilmektedir. 
     Sınav öncesinde çay, kahve ve kola gibi kafein içeren içeceklerin yerine süt, meyve suyu, ıhlamur, kuşburnu gibi bitki çayları tercih edilmelidir." 
     
</TEXT>
</DOC>
