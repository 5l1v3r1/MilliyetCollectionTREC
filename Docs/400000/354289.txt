<DOC>
<DOCNO> 354289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/temelkuran.html </URL>
<DATE> 2005/06/22/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yaz geldi Toplu kesim mevsimi 
</HEADLINE>
<TEXT>


Sezon açıldı. Çocukları kesip gençleri evlendirecekler. Televizyonlar birkaç sefer belediyelerin yaptırdığı toplu sünnet ve toplu nik h haberlerine yer verecekler. Çocuklar erkeklik kurumunun, genç insanlar kutsal müessesenin meşruiyet kapılarının önünde kurbanlıklar gibi sıra bekleyecekler... 

Çocuk koşmaya başlıyor can havliyle. Göbekli kalabalık peşine düşüyor güneşin altında. Oğlanın sırmalı şapkası parlıyor ışıkta. Nihayet kendine, göbekli adamların çıkamayacağı bir ağaç buluyor ve hızla tırmanıyor tepesine. Aşağıdan bağırıyorlar 
"Erkaaan Erkaaan İn aş'aa " 
"İnmem " diye cevaplıyor çocuk, içine kaçmış sesiyle. 
Derken gülüşmeler, gülüşmeler, gülüşmeler. Nihayet indiriliyor çocuk apar topar ağaçtan. Kesime götürülüyor gayretkeş bir aceleyle. Kendi gibi onlarca çocukla birlikte kesilmeye. Sonra da istese de istemese de "toplu sünnet eğlencelerinde" eğlenmeye. 
Akşam olunca bu haber televizyonlarda yayımlanacak, izleyenler yine çok gülecek. 

Kurbanlıklar gibi 
Tıpkı kesimden kaçan koyunlar gibi, tıpkı kalabalıkları peşine takıp "çılgın dana" haberlerine çıkan kurbanlıklar gibi Erkan da ülkemize bir göbek kahkahası attıracak. 
Korkana bu kadar çok gülmesi için, bir ülkenin kim bilir ne kadar korkuyor olmalısı gerekir... 
Çocukların peşinden koşan erkek kalabalıkları bu kadar gayretkeş ve aceleci olduğuna göre kendilerinin canı kim bilir nasıl yanmıştır... Yetişkinler, çocuklardan hiç farkında olmadan türlü intikamlar alır 

Yeni evli bir arkadaşımızın evinde kahvaltı ederken görmüştüm o acayip şeyi Dantelden k ğıt peçete paketi. Evlenmeden önceki hayatında muhtemelen böyle bir şeyin varlığını bile tahayyül edemeyecek kadınların evlenince böyle "şeyleri" oluyor. Evindeki şeyler birden başkalarının, başka evli çiftlerin evlerindeki şeylere benziyor. Artık hayatına o peçete dantelini yıkamak, onu temiz tutmak, katlamak, içine peçeteleri yerleştirmek gibi işler ekleniyor. 
Evlilikle birlikte gelen "meşru ilişkiler çemberinde" naylon poşetleri uzun şeritler haline getirdikten sonra muska biçiminde katlamak ve onları böylece düzenli yerleştirmek gibi şeyler öğreniliyor. 

İntikam alıyorlar 
Bu yaz kıyılan toplu nik h masalarında oturan insanlardan birçoğunun hayatı bu biçimde değişecek. Artık hayatlarına bir sürü lüzumsuz şey girecek. Koltuk başlıklarına yayılacak örtüler gibi, likör takımları gibi, çamaşır makinesi için dikilen kapitone kaplar gibi... 
Anneleri babaları bu insanların bu kadar titiz ve ısrarcı olduklarına göre bu evleri kurarken muhtemelen çoğu bu evlerde boğulmuş olmalı. Başka bir hayatın mümkün olduğunu bilmek, görmek, tecrübe etmek onlar için ne kadar yıkıcı olurdu. Herhalde bunu görmemek için çocuklarına tıpkı kendilerininkine benzeyen evler kuruyorlar. Çocuklarından kendilerinin asla farkında olmadığı bir intikam alıyorlar... 

Hamburger zincirlerinden birinde kızlar kasaların önünde, inanılmaz bir hızda çalışıyorlar. O kadar hızlılar ki insan izlerken yoruluyor. Bütün gün ayakta durup müthiş dikkat gerektiren birkaç işi birden yapıyorlar. O kadar hızlı konuşuyorlar ki insan takip edemiyor. 
Kaç para alıyorlar acaba Kaç parayı da geçtim, o parayla ne yapıyorlar O kızlar o paraları kendi hayatlarını istedikleri gibi kurmak için harcamaya başladığı gün değişecek bu ülke. O kızlar evlenirken çeyiz için harcamak üzere o paraları biriktirmediklerinde... 
Kesilen oğlan çocukları ise... Onlar, içlerine bakmayı bu kadınlardan öğrenmeye çalıştıkları, sünnetten kaçan çocuklara gülmedikleri gün değişecek o evler. O evlerin içinde boğulmayı hayat zannedenler... 



</TEXT>
</DOC>
