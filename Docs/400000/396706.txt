<DOC>
<DOCNO> 396706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko16.html </URL>
<DATE> 2005/11/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hazine yarın tahvil ve bono ihalesi düzenleyecek... 
</HEADLINE>
<TEXT>

     Hazine, yarın, Yeni Türk Lirası YTL cinsinden 315 gün vadeli bono ile 581 gün vadeli tahvil ihalesi gerçekleştirecek. 
     Hazine'nin yarın düzenleyeceği YTL cinsinden 315 gün vadeli iskontolu bono ihalesinde satılacak kağıtlar 23 Kasım Çarşamba günü ihraç edilirken, geri ödeme tarihi 4 Ekim 2006 olarak belirlendi. 
     Söz konusu bono TRB041006T16 tanımlı senedin yeniden ihracı şeklinde olacak Aynı gün ayrıca, yine ihraç tarihi 23 Kasım Çarşamba olarak tespit edilen 27 Haziran 2007 itfa tarihli 581 gün vadeli YTL cinsinden iskontolu tahvili ihalesi yapılacak. 
     Söz konusu tahvil TRT270607T14 tanımlı senedin yeniden ihracı olacak. 
     
     SON DURUM 
     Hazine en son 15 Kasım tarihinde 588 gün vadeli Yeni Türk Lirası YTL cinsinden iskontolu tahvil ihalesi düzenlemiş bu ihalede, bileşik faiz yüzde 14.17'ye gerilemişti. 
     Hazine, bu ihalede, net yaklaşık 4.2 milyar YTL borçlanırken, ihaleye nominal 5 milyar 142.4 milyon YTL teklif gelmişti. İhalede nominal 1 milyar 827.1 milyon YTL, net ise 1 milyar 475 milyon YTL'lık satış yapılmıştı. 
     İhalede basit faiz ise yüzde 14.78 olurken, Hazine'nin, piyasa yapıcı bankalar ve kamu kuruluşlarına yapılan net 2 milyar 703.4 milyon YTL'lik satışla birlikte, toplam 4 milyar 178.4 milyon YTL net borçlanmaya gitmişti. 
     Hazine, bu hafta 4 milyar 137 milyon YTL'si piyasaya, 62 milyon YTL'si de kamu kurumlarına yapılan satışların geri ödemesi olmak üzere ve tamamı YTL cinsiden 4 milyar 199 milyon YTL iç borç ödemesi yapacak. 
     
</TEXT>
</DOC>
