<DOC>
<DOCNO> 392553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun24.html </URL>
<DATE> 2005/11/06/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
ABD ordusunun "Çelik Perde" operasyonunda 17 direnişçi öldürüldü 
</HEADLINE>
<TEXT>

     Amerikan ordusunun, Irak'ın batısında Suriye sınırı yakınında sürdürdüğü ''Çelik Perde'' operasyonunda 17 direnişçi öldürüldü. 
     Amerikan ordusu tarafından yapılan açıklamada, Amerikan savaş uçaklarının Husaybe kentinde 10 hedefi vurduğu, operasyonda 17 direnişçinin öldürüldüğü belirtildi. 
     Kentte bulunan bir New York Times muhabiri, iki Amerikalının yaralandığını söyledi. 
     Görgü tanıkları, onlarca kişinin kenti terk ettiğini, koalisyon güçlerinin araçlarla kenti terk edenlerin vurulacağı anonsu yapması nedeniyle birçok sivilin sopalara bağlanmış beyaz bez parçalarıyla kentten yaya kaçtığını söylediler. 
     Direnişçilerin, operasyona katılan 3 bin 500 Amerikalı ve Iraklı askere Kalaşnikof tüfek ve roket atarlarla karşı koymaya çalıştığı, Amerikan ordusuna savaş uçakları ve tankların destek verdiği belirtildi. Amerikalı ve Iraklı askerlerinin kenti direnişçilerden temizlemek için ev ev arama yaptığı, direnişçilerin camiler, okullar ve evlerden karşı ateş açtığı kaydedildi. 
     Nüfusunun çoğunluğu Sünnilerden oluşan Husaybe kentinde 30 bin kişi yaşıyor. 
     
</TEXT>
</DOC>
