<DOC>
<DOCNO> 364548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/gun03.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hasta DHKP-C'li bombayla yakalandı 
</HEADLINE>
<TEXT>


Hastalığı nedeniyle 2.5 yıl önce cezaevinden tahliye edilen yasadışı DHKP-C davası hükümlüsü Enver Yanık, bomba ve düzenekleriyle yakalandı 

ERDAL KILINÇ İstanbul 

Wernicke Korsakoff hastası olduğu gerekçesiyle 2.5 yıl önce cezaevinden tahliye edilen, yasadışı DHKP-C davası hükümlüsü Enver Yanık, bomba ve düzenekleriyle birlikte yakalandı. 
Örgüt üyeliği suçlamasıyla 1999'da tutuklanan Yanık, 29 Ocak 2003'te hastalığı nedeniyle "cezaevi şartlarının hayati tehlike oluşturduğu" şeklindeki rapor üzerine serbest bırakıldı. Ancak 6 ay sonra yapılan muayenenin ardından verilen raporda durumunda düzelme olduğu belirtildi. Bunun ardından ortadan kaybolan Yanık aranmaya başlandı. 
Avcılar MHP İlçe Teşkilatı, Sarıyer AKP İlçe Örgütü ve bazı bankalara bombalı saldırı düzenlediği gerekçesiyle aranan Yanık, Kartal'da gizlendiği eve düzenlenen operasyon sonucu yakalandı. Yapılan aramada toz şeklinde bomba yapımında kullanılan kimyasal madde, bomba düzeneği hazırlanmasında kullanılan saat, pil, fünye gibi malzemelerin ele geçirildiği bildirildi. Yanık'la birlikte bir kişi daha gözaltına alındı. Evde ele geçirilen kimyasal madde incelemeye alındı. Son günlerde yaşanan linç girişimleri gibi olayların ardından tepki eylemleri yaptığı ve MHP İlçe Teşkilatı'na da bu nedenle bomba attığı öne sürüldü. 
Yanık'ın DHKP-C'nin hücre örgütlenmesinde mobil eylem timi içerisinde yer aldığı iddia edildi. 
Yanık'la birlikte ele geçirilen malzemelerin, öldürülen canlı bomba Eyüp Beyaz'ın üzerinde bulunan bombayla benzerlik taşıdığı ihtimali üzerinde duruluyor. Yanık'ın susma hakkını kullanarak ifade vermediği belirtildi. 

CMUK'dan yararlandı 
Ölüm orucu yaparken Korsakoff hastalığına yakalanan Yanık, avukatının sağlık koşulları cezaevinde kalmaya elverişli olmayan mahk mların, tedavisi yapılıncaya kadar tahliye edilmesini düzenleyen CMUK'nın 399. maddesinden yararlanması için yaptığı başvuru sonucu tahliye edilmişti. 


</TEXT>
</DOC>
