<DOC>
<DOCNO> 388024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo27.html </URL>
<DATE> 2005/10/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ziya Doğan Malatyaspor küme düşmeyecek... 
</HEADLINE>
<TEXT>

     Malatyaspor Teknik Direktörü Ziya Doğan, takımının küme düşmeyeceğini söyledi. 
     Ziya Doğan, Kayısı Otel'de düzenlediği basın toplantısında, takımın bu yıl iyi sonuç alamadığını, ancak son iki haftada özellikle de Rizespor maçının ilk 45 dakikasında iyi oynadıklarını belirtti. 
     En büyük sıkıntılarının puan alamamak olduğunu vurgulayan Doğan, paniğe gerek olmadığını kaydederek, şöyle konuştu 
     ''Malatyaspor, düşer mi sorusunu duymak istemiyorum. Hatta böyle bir şey olacağına inanmıyorum. Tabii ki takıma devre arasında yapacağımız takviyeler de çok önemli. Şu an ki durumumuza bakarsak rakipler ile aramızdaki puan farkı açılıyor. Beni o biraz düşündürüyor. Malatyaspor'a hiçbir şey olmaz. Bundan çok eminim. Bunu oyalamak için söylemiyorum. Elimizdeki malzeme ile ilk yarıda en az 12 puan toplarsak bizim hiç korkumuz olmaz. Ligin ikinci yarısında herkesin beklediği Malatyaspor gelecek ve küme düşmeyecektir.'' 
     
     FENERBAHÇE MAÇI 
     Fenerbaphçe'nin önemli oyunculardan kurulu olduğunu ifade eden Doğan, ''Bizim de bir patlama yapmamız lazım. Bizim bir galibiyete ihtiyacımız var. Gerçekten alacağımız bir galibiyet havamızı çok değiştirebilir, oyuncularımın özgüvenini sağlayabilir. İnşallah taraftarımız önünde biz kazanırız'' diye konuştu Türkiye Kupası ile ligi bir arada götüremeyeceklerini belirten Doğan, kısıtlı kadrolarının buna olanak sağlamadığını, ligin kendileri için daha önemli olduğunu söyledi. 
     
     BREZİLYALI ALBERTO CARLO BEĞENİLMEDİ 
     Ziya Doğan, Brezilya'nın Botafogo takımından denenmek üzere Malatya'ya davet edilen ve dün antrenmana çıkarılan 24 yaşındaki orta saha oyuncu Aberto Carlos'u beğenmediğini de sözlerine ekledi. 
     
</TEXT>
</DOC>
