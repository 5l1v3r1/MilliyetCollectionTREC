<DOC>
<DOCNO> 393408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko46.html </URL>
<DATE> 2005/11/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Birleşik Arap Emirlikleri Prensi, Erdemir'i ziyaret etti... 
</HEADLINE>
<TEXT>

     Birleşik Arap Emirlikleri BAE Abu Dabi ekonomi ile ilgili idareden sorumlu başkanı Prens Şeyh Hamid Bin Zayed El Nahyan, Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş'yi ziyaret etti. 
     Adapazarı'ndaki Toyota Otomotiv Türkiye A.Ş.'de incelemelerde bulunmasının ardından helikopterle ERDEMİR'e gelen El Nahyan, Genel Müdür Fadıl Demirel ile bir süre basına kapalı görüştü. 
     Demirel'in, ERDEMİR sacından üretilmiş çelik kılıç, Kanuni Sultan Süleyman'ın şiirini içeren kitap, Osmanlı çileği ve kahve takımı hediye ettiği El Nahyan, Zonguldak Valisi Yavuz Erkmen ve Ereğli Kaymakamı Aziz İnci ile birlikte tesisleri gezdi. 
     Liman, kok fabrikası, sürekli döküm, sıcak ve soğuk haddehanelerde incelemelerde bulunan El Nahyan, Yüksek Fırın'daki sinevizyon eşliğinde verilen brifingin ardından üretim amaçlı gerçekleştirilen dökümü izledi. 
     Fabrikadan ayrılırken Türkiye'deki çelik talebi, ERDEMİR'in bunu karşılama oranı, ithal edilen çelik miktarı gibi sorular sorduğu bildirilen El Nahyan'ın, ''Türkiye'de çelik sektörünün büyümesi ve talebin artması dikkat çekici. ERDEMİR'in karlılığını çok iyi buldum. Türkiye'deki ekonomik istikrar memnunluk vericidir'' dediği öğrenildi. 
     El Nahyan, yaklaşık iki saat süreyle gezdiği fabrikadan helikopterle ayrıldı. 
     
</TEXT>
</DOC>
