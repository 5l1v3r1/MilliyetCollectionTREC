<DOC>
<DOCNO> 397896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun27.html </URL>
<DATE> 2005/11/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bulgaristan'da 2 bin öğretmen açlık grevine başladı 
</HEADLINE>
<TEXT>

     Bulgaristan'da maaşlarına zam yapılmasını ve çalışma şartlarının yeniden düzenlenmesi için bir süredir protesto eylemleri düzenleyen öğretmenler, Eğitim Bakanlığı'ndan olumlu yanıt alamamaları üzerine bugünden itibaren açlık grevine başladı. 
     Bulgaristan Öğretmenler Sendikası Başkanı Yanka Takeva, açlık grevine ülke genelinde 2 bin öğretmenin katıldığını ve bu sayının gelecek günlerde daha da artacağını açıkladı. 
     Açlık grevine katılan öğretmenlerin sadece su ve sıvı maddeler ile besleneceklerini belirten Takeva, ''Haklarımızı almak için eğer şehit vermemiz gerekiyorsa onu da veririz'' diye konuştu. 
     Ülkenin en büyük işçi sendikaları konfederasyonu olan Bağımsız Sendikalar Birliği de KNSB öğretmenlerin açlık grevi eylemini desteklediğini açıkladı. 
     KNSB Başkanı Jelyazko Hristov, hükümetin öğretmenlerin sesine kulak vermesi gerektiğini belirterek, öğretmenleri haklı direnişlerinde sonuna kadar desteklediklerini söyledi. 
     Bulgaristan Öğretmenler Sendikası, öğretmen maaşlarına en az yüzde 15 oranında zam yapılması ve çalışma şartlarının yeniden düzenlenmesinin yanı sıra öğrenci sayısı 250'nin üzerinde olan okullarda pedagoji veya psikoloji uzmanlarının görevlendirilmesini ve danışman öğretmenlerin haftada 1 saat olan ders sayısının 2 saate çıkarılmasını istiyor. 
     Bulgaristan'da öğretmenler ek ders ücretleri hariç aylık ortalama 320 leva 300 YTL maaş alıyor. 
     
</TEXT>
</DOC>
