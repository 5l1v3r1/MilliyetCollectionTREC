<DOC>
<DOCNO> 355746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/aspo.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütten ağzı yanınca 
</HEADLINE>
<TEXT>


Galatasaray, Ribery'nin kaçışının ardından yeni bir kriz yaşamamak için tüm yabancıların alacaklarını bankaya yatırdı. Yerlilere de 1 Temmuz'a kadar ödeme yapılacak 

ERHAN TELLİ 


Sarı - Kırmızılı yönetimin, takımın dün yaptığı iş başından önce "II. Ribery olayını" yaşamamak için önlem aldığı ortaya çıktı. 
Fransız futbolcunun, alacaklarının ödenmediği gerekçesiyle Marsilya'ya kaçmasının ardından, diğer yabancıların da aynı yola başvurmasını engellemek için ücretlerinin bankaya yatırıldığı bildirildi. Ribery dışında Mondragon, Conceiçao, Song ve Tomas'ın kulüpten alacakları kalmadığı öğrenildi. 

Yerliler bekleyecek 
Yönetim Kurulu'nun, yabancı konusunda aldığı önlemin ardından Türk futbolculara da "Kampa kadar bekleyin" talimatını verdiği ifade edildi. Lig sonrası çıktıkları tatilden dönen ve dünkü antrenmana katılan yerli oyuncularla, Sportif Direktör Bülent Tulun'un görüştüğü belirtildi. Tulun'un, futbolculara, 1 Temmuz'da başlayacak Hollanda kampına kadar tüm alacaklarının ödeneceğini bildirdiği öğrenildi. Sarı - Kırmızılı oyuncuların bu ödeme planına olumlu baktıkları da ifade edildi. 

Tomas'la yeni nik h 

Cim - Bom, krizi tatlıya bağladı. Hırvat futbolcu, yıllık 800 bin, maç başına toplam 200 bin Euro'luk teklifi kabul etti 

Galatasaray, Ribery dışında başına ağrıtan Tomas sıkıntısını da atlattı. Başkan Özhan Canaydın'ın krize el koymasıyla dün yapılan sürpriz görüşmede anlaşma sağlandı ve Hırvat oyuncu üç yıl daha kaldı. 
Tomas önceki gün yönetimin kendisine yaptığı teklifi beğenmeyerek rest çekmiş ve hemen masadan kalkmıştı. Ancak yıldız futbolcu dün Başkan Özhan Canaydın'ın çağrısıyla yeniden masaya oturdu ve her konuda anlaşmaya vardı. 
Menajeri Luigi ile birlikte hareket eden ve yönetimin kendisine yaptığı yeni teklifi inceleyen Tomas, önümüzdeki sezon sonunda bitecek mukavelesine yeni şartlar ekletti. Buna göre Hırvat futbolcu, önümüzdeki üç yıl içinde yıllık 800 bin Euro ve 200 bin Euro da maç başına toplam ücret alacak, Hırvat futbolcunun yıllığı 1 milyon Euro'ya gelecek. Yönetim ile Tomas'ın bugün yeniden bir araya gelerek resmi anlaşmayı imzalamaları bekleniyor. 


</TEXT>
</DOC>
