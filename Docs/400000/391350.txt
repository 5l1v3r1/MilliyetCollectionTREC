<DOC>
<DOCNO> 391350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun18.html </URL>
<DATE> 2005/11/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kırgızistan'da kanlı cezaevi baskınları, Türk mahkumların durumu iyi 
</HEADLINE>
<TEXT>

     Kırgızistan'da bu sabah bazı cezaevlerine yapılan baskınlar nedeniyle durum gerginliğini korurken, değişik cezaevlerinde bulunan Türk vatandaşı tutuklu ve mahkumların durumunun iyi olduğu öğrenildi. 
     Türkiye'nin Bişkek Büyükelçisi Serpil Alpman, cezaevlerinde bulunan Türk vatandaşlarıyla ilgili olarak AA'ya yaptığı açıklamada, Kırgızistan'daki cezaevlerinde bazı huzursuzluklar meydana geldiğini ifade ederek, durumu yakından takip ettiklerini söyledi. 
     Büyükelçi, şu anda ikisi öğrenci 5 Türk vatandaşının çeşitli cezaevlerinde bulunduğunu belirterek, bunların huzurunu bozacak bir durum olmadığını ifade etti. Büyükelçilik olarak bu kişilerle sürekli temas halinde olduklarını söyleyen Alpman, cezaevlerindeki Türk vatandaşlarının herhangi bir rahatsızlıkla karşılaşmamaları için girişimlerde bulunduklarını da kaydetti. 
     Ülke genelinde 35 cezaevinin bulunduğu Kırgızistan'da bunların 7'sinde ayaklanmalar sürerken, 17 bin mahkumun kaldığı 35 cezaevinin tamamında olağanüstü hal ilan edildiği öğrenildi. 
     Bu arada Başbakan Feliks Kulov'un Bişkek Emniyet Müdürü Ömürbek Suvanaliyev'i içişleri bakan yardımcılığına, bu görevi yürüten Moldomusa Kongantiyev'i de Bişkek Emniyet Müdürlüğü'ne getirdiği bildirildi. 
     
</TEXT>
</DOC>
