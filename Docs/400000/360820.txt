<DOC>
<DOCNO> 360820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur30.html </URL>
<DATE> 2005/07/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Basın Konseyi, Çakar'ın İlker Yasin hakkındaki şikayetini yersiz buldu... 
</HEADLINE>
<TEXT>

     Basın Konseyi Yüksek Kurulu, Kanal D eski spor yorumcusu Ahmet Çakar tarafından "Ersun Yanal’a Hakan Şükür hakkında soru sormasının engellendiği" gerekçesiyle şikayet edilen Kanal D Televizyonu Spor Müdürü İlker Yasin hakkında "şikayetin yersizliğine" karar verdi. 
     Basın Konseyi’nden yapılan yazılı açıklamada, Kanal D Televizyonu’nda 11 Mayıs 2005 tarihinde yayınlanan "Galatasaray-Fenerbahçe Türkiye Kupası Final Maçı" sonrasında görüşlerini anlatması için Kanal D Televizyonu Spor Müdürü İlker Yasin tarafından programa davet edilen Kanal D eski spor yorumcusu Ahmet Çakar’ın, İlker Yasin’in kendisine karşı tutumuyla ilgili olarak şikayet başvurusunda bulunduğu ifade edilerek, şöyle denildi 
     "Şikayette, GS-FB Türkiye Kupası final maçı hakkında yorumları alınmak üzere Ahmet Çakar’ın stadyumda bulunan stüdyoya davet edildiği, reklam arasında Çakar’ın diğer yorumcu söz konusu tarihte Milli Takım Teknik Direktörü Ersun Yanal’a ’Hakan Şükür’ü tekrar Milli Takım’a almayı düşünüyor musunuz ’ şeklinde bir soru sormak istediği, bunun Kanal D TV Spor Müdürü Yasin tarafından engellendiği, Çakar’ın soruyu sormakta ısrar etmesi üzerine İlker Yasin’in kendisinden stüdyoyu terk etmesini istediği, Çakar’ın görevliler refakatinde stüdyodan çıkarıldığı yolunda gelişmeler yaşandığı şeklinde ifadelere yer verilmiştir. 
     Şikayetçi Kanal D eski spor yorumcusu Ahmet Çakar, Basın Konseyi’ne yaptığı başvuruda, bir gazeteci olarak soru sorma hakkına sansür uygulandığını, Türk halkının beklediği bir soruyu sormasının engellendiğini, böylece basın özgürlüğünün de engellendiğini, editoryal bağımsızlığının çiğnendiğini ve böylece Basın Meslek İlkeleri’nin ihlal edildiğini öne sürmüş, Basın Meslek İlkeleri’nin ’Düşünce, vicdan ve ifade özgürlüğünü sınırlayıcı genel ahlak anlayışını, din duygularını, aile kurumunun temel dayanaklarını sarsıcı ya da incitici yayın yapılamaz’ içerikli 2. maddesinin ihlal edildiğini belirterek, ’gerekli uyarının yapılmasını’ istemiştir." 
     
     İLKER YASİN’İN CEVABI 
     Açıklamada, Kanal D Televizyonu Spor Müdürü İlker Yasin, Basın Konseyi’ne gönderdiği cevabında, "Kanal D Televizyonu’nun bağlı olduğu Doğan Medya Grubu’nun basın özgürlüğünün korunmasından yana olduğunu, ancak basın özgürlüğünün sınırsız olmadığını, söz konusu maç sonrası programın soru-cevap şeklinde geçecek bir röportaj olmadığını, şikayetçi Çakar’ı davet etmelerindeki nedenin maç hakkındaki görüşlerini almak olduğunu, Çakar’ın maç hakkındaki düşüncelerini ifade etmede hiçbir engelleme yapılmadığını, halbuki Çakar’ın haftalardır gündemi işgal eden Ersun Yanal-Hakan Şükür polemiğini tekrar gündeme taşıyarak şahsi menfaat sağlama peşinde olduğunu, bunun için de ’basın özgürlüğü’ kavramını kendine kalkan yaptığını belirttiği" ifade edildi. 
     
     KARAR 
     Basın Konseyi Yüksek Kurulu’nun durumu değerlendirdiği anlatılan açıklamada, şunlar kaydedildi 
     "Yüksek Kurul, Kanal D eski spor yorumcusu Ahmet Çakar’ın GS-FB Türkiye Kupası final maçı hakkında yorumları alınmak üzere stüdyoya davet edildiği, bu konudaki yorumlarına herhangi bir sınırlama getirilmediği, ’Hakan Şükür’ün neden Milli Takım’da oynatılmadığı’ yolundaki sorunun Çakar’ın yorumcu olarak davet edildiği GS-FB maçının konusu olmadığı, şikayetçi Çakar’ın programın formatında bulunmayan bir konuda soru sormasının kabul edilemeyeceği, bunun kendisi de bir gazeteci olan amirine İlker Yasin’e itaatsizlik anlamına geldiği, böylesi bir davranışın özel bir konuda yayınlanan programlarda kaosa neden olacağı gerekçesiyle, Basın Meslek İlkeleri’nin ’Düşünce, vicdan ve ifade özgürlüğünü sınırlayıcı genel ahlak anlayışını, din duygularını, aile kurumunun temel dayanaklarını sarsıcı ya da incitici yayın yapılamaz’ içerikli 2. maddesinin ihlal edilmediği sonucuna vararak, Kanal D Televizyonu Spor Müdürü İlker Yasin hakkında ’şikayetin yersizliğine’ oyçokluğu ile karar vermiştir." 
     
</TEXT>
</DOC>
