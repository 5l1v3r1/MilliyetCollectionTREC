<DOC>
<DOCNO> 364106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy16.html </URL>
<DATE> 2005/07/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanlığına Tülay Tuğcu seçildi 
</HEADLINE>
<TEXT>

     Anayasa Mahkemesi başkanlığına Tülay Tuğcu seçildi. Anayasa Mahkemesi Başkanı Vekili Haşim Kılıç, heyetin bugün yaptığı başkanlık seçiminde Tülay Tuğcu’nun 6 oy alarak Anayasa Mahkemesi başkanlığına seçildiğini bildirdi. 
     Tuğcu, Anayasa Mahkemesi’nin ilk kadın başkanı oldu. 
     Anayasa Mahkemesi Başkanı Vekili Haşim Kılıç, Tülay Tuğcu’nun 6 oyu alarak, başkanlığa seçildiğini bildirdi. Kılıç, şunları kaydetti 
     "Sizlerin ve kamuoyunun çok yakın ilgisi, mahkemeyi zaman zaman sıkıntıya soktuysa da demokratik bir süreç olduğundan dolayı arkadaşlarımız hür vicdanıyla hiçbir baskı ve telkin altında kalmadan kendi vicdanlarında yaptıkları değerlendirme sonucunda böyle bir sonucu hasıl etmişlerdir. Belki biraz zor olmuştur, ama uygun olan bir şekilde Anayasa Mahkemesi başkanlığı için belki problem olan düğüm bugün çözülmüş oluyor. Bu vesileyle yeni başkan seçilen Sayın Tuğcu’ya başarılar diliyorum. ülkemize, devletimize ve mahkememize çok iyi işler yapacağı inancını taşıyorum." Kılıç, hem Kurul’un hem de üyelerin Tuğcu’ya ellerinden gelen desteği sağlayacaklarını söyledi. 
     Haşim Kılıç, gazetecilerin soruları üzerine başkanlık seçiminin bugünkü 5. turda toplamda da 59. turda sonuçlandığını belirtti. 
     Kılıç, "Adaylıktan çekilen oldu mu " sorusuna "Oyların dağılımına bakılacak olursa anlaşılır" yanıtını verdi. 
     Bir gazetecinin Anayasa Mahkemesi’ne yeni atanan asil üyelerin katılımı olmadan seçimin tamamlanmasının tartışma yaratıp yaratmayacağı sorusunu da şöyle yanıtladı 
     "Hayır. Yedek üyelerimiz itiraz ve iptal davalarının karar sürecine katılmaktadır. Hangi işin çok önemli, önemsiz olduğu bizim için önemli değil. Mühim olan arkadaşlarımızın bu işe katılıp katılmayacağıdır. Yedek arkadaşlarımız çeşitli nedenlerle toplantılara katılamayan arkadaşlarımızın yerine katılmak üzere görevlendirilir. Kurul’a girdiği andan itibaren asıl ve yedek ayrımı kalkar. Biz böyle bir ayrım yapmıyoruz. Dolayısıyla arkadaşlarımız bu inançla oylarını kullanmışlardır ve netice alınmıştır." Haşim Kılıç, bir soru üzerine üye Ahmet Akyalçın’ın 3 oyla en fazla ikinci oy alan üye olduğunu belirtti. 
     
     TUĞCU'NUN SÖZLERİ... 

     Anayasa Mahkemesi Başkanlığı’na seçilen Tülay Tuğcu, "Anayasa Mahkemesi, çağdaş, hukukun genel ilkelerine, insan hak ve özgürlüklerine, Atatürk ilke ve devrimlerine, anayasanın getirdiği demokratik, laik hukuk devletine bağlı olarak, usul ve esasında değişiklik olmaksızın çalışmalarına devam edecektir" dedi. 
     Tuğcu, Başkan Vekili Haşim Kılıç’ın seçim sonuçlarına ilişkin bilgi vermesinin ardından, gazetecilere açıklama yaptı. 
     Anayasa Mahkemesi Başkanlığı’na görevlendirilmesinin yasal ve rutin bir süreç olduğunu ifade eden Tuğcu, şunları söyledi 
     "Bu, yasal ve rutin bir görevlendirme sürecidir. Anayasa Mahkemesi, benim seçimimle çağdaş, hukukun genel ilkelerine, insan hak ve özgürlüklerine, Atatürk ilke ve devrimlerine, anayasanın getirdiği demokratik, laik hukuk devletine bağlı olarak, usul ve esasında değişiklik olmaksızın çalışmalarına devam edecektir. Anayasa Mahkemesi’nin uygulamada ve tutumunda herhangi bir değişiklik olmayacaktır. Bunu rutin bir görev değişikliği olarak kabul etmek gerekir." 
     
     "ERKEK ARKADAŞLARIMIN OYUYLA SEÇİLDİM" 

     Tuğcu, başkanlık yarışından çekilen olup olmadığı sorusunu, "5 tane aday vardı. Çekilme olağandır" diye yanıtladı. 
     Anayasa Mahkemesi’nin ilk kadın başkanı olduğu anımsatılarak, bu konuda neler hissettiğinin sorulması üzerine Tuğcu, "Anayasa Mahkemesi’ndeki üyelerin anayasaya ne denli bağlı, ne denli eşitlikçi, laik ve demokratik olduklarının göstergesidir. Çünkü erkek arkadaşlarımın oyuyla seçildim" dedi. 
     
     "BEKLEMİYORDUM" 

     Daha sonra Başkanlık makamına çıkan Tuğcu, foto muhabirleri ve kameramanların görüntü almasına izin verdi. Burada gazetecilerle kısa bir süre sohbet eden Tuğcu, "Başkan seçilmeyi bekliyor muydunuz" sorusuna, "Beklemiyordum" yanıtını verdi. 
     Tuğcu, Anayasa Mahkemesi’nin bundan sonra gündemindeki konulara bakacağını, çalışmaların da yarın Koray Aydın’ın yargılandığı Yüce Divan duruşmalarıyla devam edeceğini söyledi. 
     
     ÖZGEÇMİŞİ 

     Tuğcu’nun özgeçmişi şöyle 
     H. Tülay Tuğcu, 1942 yılında Ankara’da doğdu. Tuğcu, ilk ve orta öğrenimini TED Ankara Koleji’nde tamamladı. Ankara Hukuk Fakültesi’nden 1965 yılında mezun olan Tuğcu, bir süre serbest avukatlık yaptı. 1969 yılında Danıştay sınavlarını kazanarak Danıştay Yardımcısı olarak göreve başlayan Tuğcu, 1974 yılında Amme İdaresi Enstitüsü’nü bitirdi. 1982 yılında Danıştay Birinci Dairesi Kıdemli Tetkik Hakimliği’ne getirilen Tuğcu, 1992 yılına kadar bu görevi yürüttü. 
     1992 yılında Danıştay üyeliğine seçilerek Altıncı Daire’de göreve başlayan Tuğcu, 3 yıl burada çalıştıktan sonra Danıştay Onuncu Dairesi’ne geçerek Anayasa Mahkemesi Üyeliği’ne seçilinceye kadar bu Daire’de görev yaptı. 
     Tuğcu, Danıştay Genel Kurulu’nca belirlenen üç aday arasından Cumhurbaşkanı tarafından 22.12.1999 tarihinde Anayasa Mahkemesi Üyeliği’ne seçildi. 
     "Suçluların İadesi" ve "İdarenin Takdir Hakkının Yüksek Yöneticilerde Kullanılması" konulu tezleri ve "Verimlilik" konulu çevirisi bulunan Tuğcu, evli ve iki çocuk annesi. 
     
</TEXT>
</DOC>
