<DOC>
<DOCNO> 372672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo05.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserispor tehlikede 
</HEADLINE>
<TEXT>


Şike ve bahis döneminde Kayserispor kalecisi olan Metin Aktaş, diğer oyuncularla birlikte suçlu bulunup ceza alırsa, Sarı-Kırmızılılar'ın 6 puanı silinecek ve takım bir alt kümeye düşürülecek 

ÖZEL HABER CEMAL ERSEN 


Futbol Federasyonu "şike ve bahis" soruşturması kapsamında Kayserispor kalecisi Metin Aktaş ve o dönem Akçaabat Sebatspor formasını giyen Ogün, Bayram, Alişen, Hamza, Orhan ve Serdal'ı suçlu bulup cezalandırdığı taktirde, Futbol Müsabaka Talimatı'na göre "müsabaka sonucu üzerinde iki takım futbolcularının anlaştığı" tescillenecek. Böylece 6'şar puanı silinmesi gereken iki takımdan Kayserispor da A.Sebatspor gibi bir alt kümeye düşecek. 
Talimatın "Puan silinmesi, lig dışı bırakma ve bir alt kümeye indirme" başlıklı 28. maddesinin g fıkrası, "Müsabaka sonucu üzerine anlaşma iki takım futbolcuları arasında olmuşsa, her iki takım hükmen yenik sayılmakla beraber galibiyet halinde verilen puanın iki katı kadar puanı silinir" hükmü, Metin Aktaş ve tedbirli olarak Disiplin Kurulu'na sevk edilen A.Sebatsporlu futbolcularla birlikte takımlarını da ateşin içine atacak. 
Profesyonel Futbol Disiplin Kurulu'nun "İDDİA olayında dahli bulunduğu düşünülen" söz konusu futbolcuları cezalandırması durumunda, talimattaki "Bir maçın sonucu üzerine anlaşma yapılması" eylemi resmen gerçekleşmiş olacak. Bu durumda A.Sebatspor ile Kayserispor'un 6'şar puanlarının silinmesi, dolayısıyla iki puan farkla ligde kalan Sarı-Kırmızılı takımın küme düşmesi gündeme gelecek. 

Federasyon zorda 
Bahis oyununun bir maçın sonucu üzerine anlaşma yapmak, yani net bir şekilde şike yapmak olduğunu savunan hukukçular, Disiplin Kurulu'na sevk edilen futbolcuların cezalandırılmasının şikeyi resmi olarak onaylamak anlamına geldiğini ifade etti. İki takım futbolcularının kendi maçları üzerine oynanan bahis içinde yer almalarının da bu tezi doğruladığı kaydedildi. 
Futbol Federasyonu hukukçuları ise olayı "Gerçekleşmemiş şike girişimi" olarak nitelendirirken, "Eylem sonucuna ulaşmamış. Bu yüzden şike sayılamaz" diye ilginç bir yorum getirdi. 

2004-2005 SEZONU PUAN CETVELİ 14. Kayserispor 34 puan 15. Diyarbakırspor 34 puan 16. Sakaryaspor 32 puan 17. İstanbulspor 27 puan 18. A.Sebatspor 19 puan 

Sakaryaspor'a piyango 

PFDK tarafından açıklanacak cezalar Sakaryaspor'a da yeniden Süper Lig'e dönme yolunu açacak. Futbol Müsabaka Talimatı hükümleri uygulandığı taktirde, geçen sezonu 34 puanla 14. sırada tamamlayan Kayserispor'un 6 puanı silinecek, beraberlik karşılığı aldığı bir puan da düşüldükten sonra 27 puana inecek. Bu durumda 32 puanla küme düşen Sakaryaspor ise Süper Lig'de kalmış olacak. Disiplin Kurulu kararlarından sonra Sakaryaspor hakkını aramak için önce federasyon yönetim kuruluna, talebi kabul edilmezse Tahkim Kurulu'na başvurabilecek. 

Tescil sorunsuz 

FMT Talimatı'nın "Şike Araştırma Kurulu" başlıklı 13. maddesine göre Federasyon Yönetim Kurulu, Kayserispor ve A.Sebatspor'un puanlarının silinmesine karar verirse bu, liglerin yeniden tescil edilmesine engel teşkil etmeyecek. 13. maddeye, "Federasyon Yönetim Kurulu, Tahkik Kurulu'nun raporunu da dikkate alarak kanaate göre karar verir. Bu durum müsabakanın tescilinden sonra meydana çıksa dahi tescil iptal edilir. Taraf ve taraflar hakkında bu talimatın 28 g maddesi hükümleri uygulanır" hükmü federasyonu harekete geçirecek. 



</TEXT>
</DOC>
