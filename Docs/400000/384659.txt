<DOC>
<DOCNO> 384659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/siyaset/asiy.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Limanları açın 
</HEADLINE>
<TEXT>


AB Komiseri Olli Rehn, müzakereleri başlatan AB'nin sorumluluğunu yerine getirdiğini belirtti. Rehn, "Şimdi sıra sizde. Uyum protokolünü TBMM onaylamazsa müzakereler durur. Limanları Rum gemilerine açın" dedi 

UTKU ÇAKIRÖZER, SALİHA ÇOLAK Ankara 


AB Komisyonu'nun Genişlemeden Sorumlu Üyesi Olli Rehn, Türkiye ile müzakereleri açan AB'nin üzerine düşen sorumluluğu yerine getirdiğini belirterek, "Artık sıra sizde, tüm enerjinizi reformlara odaklayın" çağrısı yaptı. Rehn, Rum Yönetimi'ni Gümrük Birliği'ne dahil eden Uyum Protokolü'nün TBMM'de onaylanarak yürürlüğe sokulmaması durumunda "müzakerelerin duracağı" uyarısında bulundu. 
Rehn'in Ankara'da Dışişleri Bakanı Abdullah Gül, Devlet Bakanı Ali Babacan, TBMM Dışişleri Komisyonu Başkanı Mehmet Dülger ve TBMM AB Uyum Komisyonu Başkanı Yaşar Yakış ile görüşmelerinde şu konular ön plana çıktı 

Hükümeti kutladı 
REFORMLARA DEVAM Hükümeti insan hakları alanında attığı cesur adımlar için kutlayan Rehn, "Ama buraya sadece kutlamaya değil, bundan sonra ilgilenmemiz gereken esas konuları da konuşmaya geldim. Artık müzakere edilen ülkesiniz. Kriterleri müzakerelere başlamaya yetecek kadar gerçekleştirdiniz. Bundan sonra tüm AB norm, standart ve değerlerini tam olarak benimsemenizi bekliyoruz" dedi. 
PAMUK UYARISI 9 Kasım'da açıklayacakları İlerleme Raporu'nda insan hakları, kadın hakları, dini özgürlükler, ifade özgürlüğü, sendikal haklar ve azınlık vakıfları alanlarında eksikliklerin giderilmesini isteyeceklerini belirten Rehn, Orhan Pamuk hakkında açılan davaya yer verileceğini belirtti. 
PROTOKOL ONAYLANSIN Uyum Protokolü'nün kısa sürede TBMM'de onaylanmasını ve liman - havaalanlarını Rum gemilerine açacak şekilde sorunsuz uygulanmasını isteyen Rehn, "Protokol onaylanmazsa AB türbülansa girer, müzakereler durur" uyarısı yaptı. Gül, Gümrük Birliği'ni 25 AB üyesine uyguladıklarını kaydederek, "Pürüzler çıkarsa bunlar AB platformlarında konuşulur" karşılığını verdi. Rehn, protokolün deklarasyonsuz kabul edilmesi gerektiğini belirterek, "Kriz istemiyoruz" dedi. 
ENERJİMİZİ KIBRIS'A HARCAMAYALIM AB Komisyonu'nun Türkiye ile müzakerelere yoğunlaşmak istediğini belirterek, "Gücümüzü, enerjimizi Kıbrıs'a harcamak istemiyoruz" diyen Rehn, Kıbrıs Türklerini izolasyondan kurtaracak AB tüzüklerinin çıkması için çalışmaların hızlanacağını da belirtti. 
GÜNEYDOĞU Rehn, Güneydoğu konusunda da, "AB olarak terörü kınıyoruz. Ama Güneydoğu'nun ekonomik ve sosyal gelişimini de yakından takip ediyoruz. Barış ortamı sağlanması lazım. AB'de çatışmaların barışçı çözülmesi esastır" değerlendirmesini yaptı. 
SERBEST DOLAŞIM 2020'DE Türkiye üye olsa bile Türklerin serbest dolaşımı en az 2020'ye kadar ertelenir. Avrupa'daki iş piyasasının durumuna göre sürekli de ertelenebilir. Aday ülke olarak Schengen anlaşmasına göre vizesiz dolaşma hakkı üye hükümetlerin kararına bağlı. 

NOTLAR 
'Mustafaoli' lakabı takıldı 

Brüksel'den Ankara'ya Türk Hava Yolları'nın tarifeli seferiyle uçan Rehn, "ekonomi" sınıfında yolculuk etti. Rehn, Almanya Dışişleri Bakanı Fischer'in kendisine Türklere olan yakınlığından dolayı, "Mustafaoli" lakabını taktığını anlattı. Rehn, TBMM'de "Orta şekerli Türk kahvesi" istedi. CHP'li Onur Öymen de, "screening" tarama sürecinde adil davranılmazsa Türkiye'de "screaming" bağırma süreci başlatacaklarını belirtti. Rehn, müzakerelerin açılmasının AB kamuoylarındaki olumsuzluğu dağıtarak ilk kez "olumlu" bir hava yarattığını belirtti. Batman Milletvekili Afif Demirkıran, Rehn'e "Anadolu'nun Kürtçe konuşulan bölgesinden bir üye" olarak tanıtıldı. Baykal'ın "Avrupalı dostum" diye hitap ettiği Rehn, CHP liderine, AB sürecinin başarısı için "ulusal konsensüsün önemli olduğu" hatırlatmasında bulundu. Rehn, Gül'ün 3 Ekim'deki toplantıya yetişmesi konusunda, "Pilotlarınız ne kadar hızlıymış" diye espri yaptı. 

</TEXT>
</DOC>
