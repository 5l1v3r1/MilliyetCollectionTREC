<DOC>
<DOCNO> 374276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/spo03.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakip değişebilir 
</HEADLINE>
<TEXT>


Galatasaray'ın UEFA'daki rakibi Tromso'nun başı önceki turda elediği Esbjerg'le dertte. Danimarka temsilcisi, kalecisinin adını bildirmeyen Norveç ekibini UEFA'ya şikayet etti 

İRFAN KURTULMUŞ 


Cim-Bom'a, Norveç'ten sürpriz bir haber geldi. Sarı - Kırmızılı takımın, UEFA Kupası 1. Turu'ndaki rakibi Tromso, önceki turda elediği Danimarka temsilcisi Esbjerg tarafından, kalecisinin adını zamanında bildirmediği gerekçesiyle UEFA'ya iki kez şikayet edildi. 
Esbjerg kulübü, 1. tur kuraları çekildikten sonra, kaleci Lars Hirschfeldts'in ismini bildirmeyen Tromso için UEFA'ya üçüncü kez şikayette bulundu. 

Karar cuma çıkıyor 
Daha önce yaptığı iki itiraz başvurusu UEFA tarafından reddedilen Esbjerg'in bu girişimi, Tromso kulübünü kızdırdı. Norveç ekibi Direktörü Björn Tore Markussen, UEFA'nın daha önce yapılan iki itirazı geri çevirdiğini hatırlatarak "Esbjerg'i Fair Play'e davet ediyoruz" açıklamasını yaptı. UEFA'nın cuma günü yapacağı toplantıda Esbjerg'in, Tromso'un yerine tur atlaması gerektiği şeklinde yaptığı itirazı karara bağlayacağı bildirildi. 

30 Ağustos coşkusu 

Galatasaray, Sivasspor maçı hazırlıklarını aralıksız sürdürüyor. Florya'da sabah yapılan çalışmaya, milli takımlarda olan ve sakatlıkları süren oyuncular katılmadı. Teknik Direktör Gerets, 1.5 saat süren idmanda futbolculara koşunun ardından bire bir adam geçme çalışmaları ve çift kale maç yaptırdı. Sarı - Kırmızılılar, antrenman sonunda 30 Ağustos Zafer Bayramı nedeniyle basına Türk Bayrağı ile poz verdi. Cim-Bom bugün 2.Lig ekiplerinden Darıca Gençlerbirliği ile maç yapacak. 

Gerets'ten mutlusu yok 

ERHAN TELLİ 

Cim Bom'un 3 yıllık imza attırdığı Marek Heinz'ın transferi uzun süredir Çek yıldızın kadroya katılmasını bekleyen Teknik Direktör Eric Gerets'i havalara uçurdu Belçikalı hoca, yönetimin önemli bir transfere imza attığını belirterek, "Kily Gonzalez'in transferi olmayınca Heinz için yönetimle görüş birliğine varmıştık. Yöneticiler, özveriyle çalışarak transferi bitirdi. Emeği geçen herkese teşekkür ediyorum. Heinz'ı Almanya'dan tanıyorum. Takıma çok faydalı olacak" dedi. Heinz'ın transferinde büyük pay sahibi olan Galatasaraylı eski yönetici Abdurrahim Albayrak ise "Başkanımız Özhan Canaydın emretti, ben de transferi hallettim" açıklamasını yaptı. 

Immel'e tepki 

Almanya'ya giderek Heinz'ın transferini bitiren 2. Başkan Ergun Gürsoy, Sportif Direktör Bülent Tulun ve Abdurrahim Albayrak dün İstanbul'a döndü. Gürsoy, Heinz'ı telefonla arayarak mali sorunlar yüzünden Galatasaray'a gelmemesini söyleyen Fenerbahçe kaleci antrenörü Immel'e tepki gösterdi. Sarı - Kırmızılı idareci, "Immel'in Heinz'ı araması gibi bir şey oldu. O üzücü bir olaydı. Ama ben yine de kendim duymadığım için ihtimal vermiyorum. Bana da söylediler böyle bir şeyi. Olmasa daha iyiydi. Bunlar işin tuzu biberi" dedi. 

Bülent sürprizi 

Galatasaray'la yollarını ayıran Bülent Korkmaz, Gençlerbirliği'nin yardımcı antrenörü oldu. Ziya Doğan'ın istifasının ardından önce Ersun Yanal'a teklif götüren Başkent ekibi, anlaşma sağlayamayınca Mesut Bakkal'a iki yıllık imza attırdı. Bülent Korkmaz ise sürpriz bir şekilde Mesut Bakkal'ın yardımcılığına getirildi. Bülent Korkmaz bugün Ankara'ya gidecek. 

Sanlı vefat etti 

Galatasaray Divan Kurulu üyesi ve yüksek mimar Yılmaz Sanlı vefat etti. Sanlı'nın cenazesi yarın Teşvikiye Camii'nde kılınacak öğle namazının ardından toprağa verilecek. 


</TEXT>
</DOC>
