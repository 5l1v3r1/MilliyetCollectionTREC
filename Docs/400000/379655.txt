<DOC>
<DOCNO> 379655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko27.html </URL>
<DATE> 2005/09/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tüzmen Biz ticaretin tamamiyle serbestleştirilmesini istiyoruz... 
</HEADLINE>
<TEXT>

     Devlet Bakanı Kürşad Tüzmen, ticaretin tamamiyle serbestleştirilmesini istediklerini vurgularken, ''bütün dünya ülkeleri aynı şekilde, aynı özveri ile bu işe destek verirse, bizim açımızdan bir sıkıntı yok'' dedi. 
     Bakan Tüzmen, Uluslararası Tekstil Sanayicileri Federasyonu ITMF İstanbul 2005 Konferansı'nın açılışında yaptığı konuşmada, tekstil ve hazır giyim sektörünün, son dönemde yaşanan gelişmelere rağmen Türkiye ekonomisi ve dış ticaretinde layık olduğu önemi korumaya devam ettiğini söyledi. 
     Tüzmen, ''30 milyar dolar düzeyindeki üretim değeri ile sanayi üretimindeki yüzde 16.3'lük, imalat sanayi üretimindeki yüzde 18.7'lik, genel istihdamda yüzde 11'lik ve sanayi istihdamı içindeki yüzde 30'luk pay, sektörün ülkemiz için önemini ortaya koymaktadır'' dedi. 
     Yılın 6 aylık döneminde Türkiye'nin 5.6 milyar dolarlık hazır giyim, 3.6 milyar dolarlık tekstil ihracatı gerçekleştirdiğine işaret eden Tüzmen, Türkiye'nin tekstil ürünleri ihracatında dünyada 9., konfeksiyon ürünleri ihracatında ise 3. sırada yer aldığını bildirdi. 
     Türkiye'nin 1996 yılında Gümrük Birliği'ne girdiği tarihten bu yana, AB ortak ticaret ve rekabet politikalarına uyum sağladığını ve AB ülkeleri için belirlenen 3. ülkelere yönelik pazara giriş koşullarına sahip olduğunu vurgulayan Tüzmen, şöyle konuştu 
     ''Bunun yanında Gümrük Birliği'ne üyeliğin bir sonucu olarak ülkemizde tekstil ve hazır giyim ürünlerinde uygulanan gümrük vergileri önemli ölçüde düşmüştür. Türkiye pazarının liberalleşmesi sayesinde ülkemiz rekabet gücünü artırmış ve AB pazarının başlıca tekstil ürünleri tedarikçisi konumuna gelmiştir. Ülkemiz hazır giyim ürünlerinde de 2. büyük tedarikçi olarak AB pazarında belirgin bir pazar payına sahiptir. '' Devlet Bakanı Tüzmen, 2005 yılında kotaların kalkmasıyla birlikte üretici ülkeler arasında çok şiddetli rekabet koşullarının oluştuğu yeni bir dönemin başladığını, Çin'in hem tekstil hem hazır giyim ticaretinde önemli ve etkin bir oyuncu olarak ortaya çıktığını söyledi. 
     Kürşad Tüzmen, haksız rekabete de değindiği konuşmasında, ''Biz ticaretin tamamiyle serbestleştirilmesini istiyoruz. Bütün dünya ülkeleri aynı şekilde aynı özveri ile bu işe destek verirse bizim açımızdan bir sıkıntı yok'' diye konuştu. 
     
     ''ÇIPLAK BAKAN...'' 
     Rekabet koşullarından, diğer ülkeler kadar yararlanmak istediklerini ifade eden Tüzmen, haksız rekabete karşı olduklarını dile getirdi. Binlerce yıldır tekstil ve konfeksiyon sektörünün var olduğunu, binlerce yıl daha devam edeceğini kaydeden Bakan Tüzmen, ''Ben buraya çıplak bir bakan olarak çıkmadıkça, tekstil ve hazır giyim çalışmaları binlerce yıl daha devam edecektir'' dedi. 
     Bakan Tüzmen, hükümetin tekstil ve hazır giyim sektörünü diğer ülkelerdeki sektörler ile gerek bilgi paylaşımı gerekse yeni moda ve marka geliştirilmesi konularında birlikte çalışmaları için önemli ölçüde desteklediğini kaydederek, ''bildiğiniz gibi serbestleştirme ile ortaya çıkan fırsatları gerçek ticaret performansına dönüştürmek üretim teknikleri, teknoloji ve pazarlama stratejileri ile ilgili olarak uygun yerel politikaları uygulamayı gerektirmektedir'' diye konuştu. 
     Sektörün üretim bölümündeki KOBİ'lerin rolü göz önünde bulundurulduğunda, KOBİ'lerin finansal altyapılarının güçlendirilmesi gerektiğini ifade eden Tüzmen, sektördeki yatırımların, kaliteyi verimliliği ve kazançları artıracak şekilde modernizasyonunun amaçlanması gerektiğini kaydetti. 
     
</TEXT>
</DOC>
