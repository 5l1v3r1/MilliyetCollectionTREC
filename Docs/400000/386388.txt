<DOC>
<DOCNO> 386388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy06.html </URL>
<DATE> 2005/10/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'de Mersin milletvekili ANAP'a geçti, ANAP Meclis'te grup kuruyor 
</HEADLINE>
<TEXT>

     CHP Mersin Milletvekili Hüseyin Özcan, partisinden istifa etti. Hüseyin Özcan, Anavatan Partisi'ne katılacağını açıkladı. Öte yandan İstanbul Milletvekili Göksal Küçükali de ANAP'a katıldığını bildirdi. 
     Küçükali ve Özcan'ın katılımıyla ANAVATAN partisi TBMM'de grup kurma sayısı olan 21'e ulaştı. Küçükali’nin ANAVATAN’a katılımına ilişkin üyelik formu, parti tarafından TBMM Başkanlığı’na gönderildi. 
     İstifa dilekçesini TBMM Başkanlığı'na gönderen Özcan, yaptığı yazılı açıklamada, parti içinde CHP ilkelerine ve ahlakına uymayan davranışların normal bir uygulama haline geldiğini savundu. 
     Partideki antidemokratik uygulamalara karşı çıktığında hakaret ve tehditlere maruz kaldığını belirten Özcan, şunları kaydetti 
     "Antidemokratik uygulamalar ve tutarsız politikalar sonucunda, partimiz güvenilirliğini ve saygınlığını yitirmiştir. Hızla halktan uzaklaşmış, her türlü siyasal iddiasını kaybetmiştir. CHP yönetiminin izlemiş olduğu çelişkili politikaların en son örneklerini, RTÜK seçimlerinde ve AB tartışmalarında yaşadık." Özcan'ın istifasıyla, CHP'nin TBMM'deki sandalye sayısı 155'e düştü. 
     TBMM’deki son sandalye dağılımı şöyle 
     

AK Parti 356 CHP 155 ANAVATAN 21 SHP 4 DYP 4 HYP 1 Bağımsız 5 Boş 4      
     ANAP, MECLİS'İN ÜÇÜNCÜ GRUBU OLDU 

     Göksal Küçükali ve Hüseyin Özcan’ın da katılımıyla birlikte ANAP 21’nci milletvekiline ve dolayısıyla Grup kurmak için yeter sayıya da ulaşmış oldu. 
     Özcan CHP’den istifa dilekçesinin ardından ANAP’a giderek buradaki üst yönetimle görüşmeye başladı. Saat 1.00 sıralarında yönetimle anlaşan Özcan, ANAP’a resmen katıldı. Anlaşma sonrasında vakit geçermeden TBMM Başkanlığına başvuran ANAP, grup yönetimi ve Genel Başkan Mumcu için yer tahsisini talep etti. 
     Grup kuran ANAP, bu sayede Hazine’den de resmen yardım almaya hak kazandı. 
     ANAP Grubunu oluşturan milletvekillerinin isim listesi, partiye katılım tarihlerine göre şöyle oldu 
     "Erkan Mumcu, Süleyman Sarıbaş, Sait Armağan, Mehmet Erdemir, Muharrem Doğan, Ömer Abuşoğlu, Serpil Yıldız, Muhsin Koçyiğit, Miraç Akdoğan, Edip Safter Gaydalı, Selami Yiğit, Dursun Akdemir, Turan Tüysüz, Züheyir Amber, Reyhan Balandı, Emin Şirin, Hüseyin Güler, İbrahim Özdoğan, Muzaffer Kurtulmuşoğlu, Hüseyin Özcan, Göksal Küçükali." 
     
</TEXT>
</DOC>
