<DOC>
<DOCNO> 357403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo14.html </URL>
<DATE> 2005/07/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
FİFA'dan Roma'ya transfer yasağı 
</HEADLINE>
<TEXT>

     Uluslararası Futbol Federasyonları Birliği FIFA , İtalya'nın Birinci Futbol Ligi takımlarından AS Roma'nın futbolcu transfer etmesini yasakladı. 
     FIFA'dan yapılan açıklamada, AS Roma'nın 1 yıl önce Fransız savunma oyuncusu Philippe Mexes'in transferinde yaptığı usulsüzlükler nedeniyle 1 yıl tranferden men cezası aldığı bildirildi. 
     AS Roma'yı 2006 yılı yaz transfer sezonuna kadar yerli ve yabancı hiçbir yeni oyuncu alamayacağı yolunda cezalandıran FIFA, İtalyan takımın ancak bu sürenin dolmasından itibaren yeniden futbolcu transferine başlayabileceği uyarısında bulundu. 
     AJ Auxerre'in FIFA'ya yaptığı, Fransız futbolcu Philippe Mexes'in bu takımla sözleşmesi sürerken AS Roma'ya geçtiği ve AJ Auxerre'in bu transferden haberi olmadığı halde İtalyan takım tarafından futbolcunun teşvik edildiği şikayeti üzerine böyle bir karar alındığı bildirildi. 
     Serie A'yı, şampiyon FC Juventus'un 41 puan gerisinde tamamlayan ve bu sezon yapacağı transferlerle iddialı bir konuma gelmeyi amaçlayan AS Roma'da, FIFA'nın kararı şaşkınlık yarattı. 
     Sezonun sona ermesiyle birlikte yeni transfer arayışına giren AS Roma, şu ana dek FC Bayern Mühih'ten Samuel Kuffour, Siena'dan orta alan oyuncusu Rodrigo Taddei ve AS Monaco'dan golcü Shabani Nonda ile sözleşme imzalamıştı. 
     İtalyan takımın bu transferleriyle ilgili ayrıntılı bir açıklama yapılmazken, Galatasaray ile sözleşmesi sürerken Fransa'nın Olympique Marsilya takımına giden Frank Riberry'nin durumunun ne olacağı da kesinlik kazanmadı. 
     
</TEXT>
</DOC>
