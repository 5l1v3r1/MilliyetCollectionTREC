<DOC>
<DOCNO> 361772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/eko08.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlikte açık, 'niyeti' aştı 
</HEADLINE>
<TEXT>



IMF'yle yapılan yeni stand-by anlaşmasıyla gösterge niteliğinde izlenmeye başlanan üç sosyal güvenlik kuruluşunun açıklarına ilişkin sınır, mayıstan sonra haziran da aşıldı. Niyet mektubu ekinde haziran sonu itibariyle 10.5 milyar YTL olarak öngörülen sosyal güvenlik kuruluşlarına bütçeden yapılacak aktarım bunun 1 milyar 146 milyon YTL üzerine çıktı. İlk yarı yıl bütçe sonuçlarına göre, bütçeden Emekli Sandığı'na 4 milyar 645 milyon YTL, SSK'ye 3 milyar 604 milyon YTL, Bağ-Kur'a da 3 milyar 175 milyon YTL transfer gerçekleştirildi. IMF'yle yapılan anlaşma kapsamında bu yılın sonunda üç sosyal güvenlik kuruluşuna yapılacak aktarımlar için konulan 21 milyar 500 milyon YTL'lik gösterge niteliğinde sınır dikkate alındığında, ilk 6 aylık dönem içinde yıl sonu hedefinin yüzde 54'ü kullanılmış oldu. 


</TEXT>
</DOC>
