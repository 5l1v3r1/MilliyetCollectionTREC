<DOC>
<DOCNO> 395862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur18.html </URL>
<DATE> 2005/11/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Askerken yaptığı kazanın faturası ağır oldu 
</HEADLINE>
<TEXT>

     Konya'nın Karapınar İlçesi'nde yaşayan Ersin Polat, askerlik görevi sırasında yaptığı trafik kazası nedeniyle 221 bin YTL tazminat ödemeye mahkum edildi. 
     Ersin Polat, askerliğini Kırklareli'nin Demirköy İlçesi Jandarma Komutanlığı'nda şoför olarak yaptığını söyledi. 
     25 Aralık 2000 tarihinde, Demirköy İlçe Jandarma Komutanlığı sorumluluk sahasında umuma açık yerlerin aranması ve kontrolü uygulaması sırasında askeri araç kullandığını anlatan Polat, yoldaki gizli buzlanmadan dolayı tümseğe çarptığını ifade etti. 
     Polat, kazada araç komutanı Uzman Jandarma Çavuş Hasan Alakan'ın 3 parmağının koptuğunu kaydetti. 
     Daha sonra Alakan'ın malulen emekli olduğunu ve İçişleri Bakanlığı'na açtığı davayı kazanıp 221 milyar lira 221 bin YTL tazminat aldığını belirten Polat, şunları söyledi 
     ''Ben, kazadan yara almadan kurtuldum ve askeri mahkemede beraat ettim. Bir sorun çıkmadan askerliğimi bitirip Karapınar'a döndüm. Birkaç yıl sonra İçişleri Bakanlığı'ndan gelen tebligatla adeta şok oldum. Ankara 19. Asliye Hukuk Mahkemesi'nce görülen davada, trafik kazasında 8 8 kusurlu bulunmuşum. Alakan'a yapılan tazminat ödemesi nedeniyle Hazine'yi zarara uğrattığım bertiliyor. 221 bin YTL tazminat ödemeye mahkum edildim. 2 çocuğum ve eşimle ne yapacağımızı şaşırmış durumdayız.'' ''221 milyar lirayı ödemek bir yana ben o parayı ömrüm boyunca göremem'' diyen Polat, psikolojisinin bozulduğunu, bu yapılanı kabullenemediğini söyledi. 
     Çiftçilik yaparak geçimini sağladığını, 221 milyar lirayı ödemesinin imkansız olduğunu ifade eden Polat, ''Onun yerine ömür boyu askerlik yapmak istiyorum. O parayı, ancak bu şekilde ödeyebilirim'' diye konuştu. 
     
</TEXT>
</DOC>
