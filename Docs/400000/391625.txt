<DOC>
<DOCNO> 391625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/ydilmen.html </URL>
<DATE> 2005/11/02/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mücadele iyi ama... 
</HEADLINE>
<TEXT>



Ne yazayım. Oyun öyle başladı ki, Schalke'nin kaybedeceği hiçbir şey yok. Sürekli saldırıyor, belli ki oyunun sonlarında disiplinden kopacaklar. Hatta ilk 20 dakikalık baskıdan sonra - ki o baskı döneminde iki pozisyonları var - Fenerbahçe oyunda dengeyi kurmuş, kafa kafaya giden maçta hiç yenilmemesi gereken bir gol görüyorsun kalende. Hem de bir puan sana yeterken... 
Golde son ortayı yapan sol taraf oyuncusuna top iki pasta geldi. Kalecileri 60 - 70 metre degaj kullandı, ilk topu hemen kanada indirdiler, orta ve gol. 0-0 giden maçta Fenerbahçe'nin böyle bir gol yemeye hakkı yok. Daum'un çıkardığı takım, doksan dakikalık mücadele, fizik kapasite, arzu hepsine eyvallah. Ama sormak istiyorum ve soracağım da. Neden Serkan ile Ümit Özat'ın yeri değişti Hani kartları var desek, sol taraftan daha çok geliyorlar. Risk daha fazla. O gol Ümit sol tarafta devam ediyor olsaydı yenmezdi. Şişirilen topta Luciano olması gereken yerde, geriye doğru koşuyor, arkada bekleyen Serkan kısalığından dolayı rakibi bozamıyor. Benim anlam veremediğim yer değişikliğinden gelen bir gol. Yersin bu golü ama 1-0'dan sonra. Luciano'nun kırmızı kartı ile - ki tartışılır - bir kişi eksik oynuyorsun, devrede doğru bir değişiklik yapıyorsun. Ama 7-8 dakika sonra Marco'nun anlamsız hamlesi ile dokuz kişi kalıyorsun. Maçtan kopuyorsun belki ama başta Appiah ve stopere geçtikten sonra Ümit ve Önder müthiş mücadele ediyor, takım halinde ikişer kişilik koşmaya başlıyorsun. Schalke takımı 1-0 önde, Fenerbahçe dokuz kişi ama rakip gol yeme korkusunu yaşıyor. 
Özet olarak saygı duyulacak mücadele ama çok garip teknik ve bireysel hatalarla kaybedilen puanlar. Başka şans kalmadı. Milan'ı kendi ligine göndermekten başka. 



</TEXT>
</DOC>
