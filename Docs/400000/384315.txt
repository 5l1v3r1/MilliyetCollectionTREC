<DOC>
<DOCNO> 384315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas11.html </URL>
<DATE> 2005/10/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uzun boylu kadınlar iş hayatında daha hırslı... 
</HEADLINE>
<TEXT>

     İngiltere'deki St. Andrew Üniversitesi bilimadamlarının yaptıkları araştırmanın sonuçları, ortalamanın üzerinde uzun boylu kadınların iş hayatında daha rekabetçi ve hırslı olduğunu ortaya koydu. 
     İşyerinde rekabetten kaçınmayan bu kadınların, kısa ve orta boylulara oranla çocuk sahibi olma konusunda da daha isteksiz ve yavaş davrandığına dikkati çeken bilimadamları, üç ayrı kıtadan 20-29 yaş grubundaki 700 kadın üzerinde araştırma yaptıklarını kaydetti. 
     Kadınlara kariyerin kendileri için ne kadar önem taşıdığını, kaç çocuk sahibi olmak istediklerini soran bilimadamları, 45 yaşın üzerindeki 540 kadının durumlarına da bakıp uzun kadınların çocuk sahibi olup olmadığını anlamaya çalıştı. 
     Sonuçlar, uzun boylu kadınların iş hayatında geleneksel erkek tavrı gösterdiğini ve hırs, rekabet gibi duygular ortaya koyduğunu gösterdi. 
     Bunun uzun boylu kadınlarda testesteron hormonunun yüksek olmasından kaynaklanıyor olabileceğini belirten araştırma ekibinin başkanı Miriam Law Smith, ''Sonuçlar, uzun boylu kadınların iş hayatına çok önem vermelerinin yanı sıra çocuk sahibi olma konusunda da daha isteksiz davrandığını gösterdi. Bizim araştırmamız, eskiden yapılan ve uzun boylu kadınların boylarına uygun eş bulamadıkları için daha az çocuk sahibi olduklarını gösteren anaştırmaların anlamsız olduğunu ortaya koymuştur'' dedi. 
     
</TEXT>
</DOC>
