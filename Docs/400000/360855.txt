<DOC>
<DOCNO> 360855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas11.html </URL>
<DATE> 2005/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dünyanın en pahalı vazosu 15 milyon sterline satıldı... 
</HEADLINE>
<TEXT>

     Londra'daki ünlü müzayede evi Christie's, 1350 yıllarından kalma bir çin porseleni vazoyu 15 milyon sterline sattı. 
     Vazo, açık artırma tarihine, ''en pahalı seramik ve Asya sanatı çalışması'' olarak geçti. 
     Christie's tarafından 1 milyon sterlin başlangıç fiyatı verilen vazonun fiyatı, müzayedede, 14 milyon sterline kadar yükseldi. Vazoyu satın alan kişi, masrafları ve vergisiyle birlikte Christie's'e 15.68 milyon sterlin ödeyecek. 
     Yaklaşık 25 santim uzunluğundaki vazonun üzerinde Çin edebiyatında ve tarihinde sıkça kullanılan figürler bulunuyor. Yuan hanedanının Çin'i yönettiği 1350 yıllarına ait olduğu belirtilen vazodan dünyada sadece 8 adet bulunduğu kaydediliyor. 
     Vazoyu, Londralı ünlü antikacı Giuseppe Eskenazi'nin aldığı açıklanırken, alışverişin yurtdışındaki bir koleksiyoncu için yapıldığı tahmin ediliyor. 
     Vazonun Christie's müzayede evine ise 1913-1923 yılları arasında Pekin'de yaşayan Hollandalı bir subayın ailesi tarafından satıldığı belirtiliyor. 
     
</TEXT>
</DOC>
