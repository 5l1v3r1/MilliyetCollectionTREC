<DOC>
<DOCNO> 398836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/siyaset/siy05.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapsu'ya fındık fiyatı eleştirisi 
</HEADLINE>
<TEXT>


ANKARA Milliyet 


CHP Grup Başkan Vekili Kemal Anadol, Başbakan Recep Tayyip Erdoğan'ın Veri Koordinatörü Cüneyd Zapsu'nun fındık üreticisini zarara uğrattığını savunarak "Hükümet içinde danışman - politikacı - tüccar şeytan üçgeni kurulmuş. Bu şeytan üçgeninde fındık üreticisi yok ediliyor" dedi. Anadol TBMM'deki basın toplantısında, Fiskobirlik'in kredi ihtiyacının karşılanmaması ve fındık fiyatındaki düşüşten, aynı zamanda Uluslararası Kabuklu Yemiş Konseyi Başkanı olan Zapsu'yu sorumlu tuttu. 
Fındık ihracatçısı Zapsu'nun düşük fiyatla haksız kazanç sağladığını savunan Anadol, şunları söyledi "AKP hükümetinin fındık politikasını Zapsu yapmaktadır. Fındık pastasından daha fazla pay almak için fiyatların düşmesini istemektedir. Fındıkla ilgili her politikanın arkasından Zapsu çıkıyor. Üretici üzerinden entrikalarla para kazanılıyor. Fiskobirlik'in kredi alması bile engelleniyor." 


</TEXT>
</DOC>
