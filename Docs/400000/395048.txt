<DOC>
<DOCNO> 395048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun15.html </URL>
<DATE> 2005/11/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Usame bin Ladin'in üvey kardeşi Paris'te tanık olarak ifade verdi 
</HEADLINE>
<TEXT>

     El Kaide terör örgütünün lideri Usame Bin Ladin'in üvey kardeşi, Paris'te kara para aklamak suçundan açılan bir davada tanık olarak ifade verdi. 
     İsviçre vatandaşı Yeslam Bin Ladin'e ait olduğu belirtilen şirketlerden biri hakkında, 2000 yılında Pakistan'a transfer ettiği 256 milyon avro tutarındaki parayla ilgili inceleme yapıldığı bildirildi. 
     Yeslam Bin Ladin'in avukatı Henri Leclers, basına yaptığı açıklamada, müvekkilinin, para transferinin bilgisi dahilinde olmadığı yolunda ifade verdiğini söyledi. 
     Müvekkilinin söz konusu şirketle alakası olmadığını belirten avukata göre Yeslam Bin Ladin, iki kardeşinin, ailenin fonlarını bir yerde toplamak için İsviçre'deki bir bankada hesap açtığını söyledi. 
     Fransız mahkemesinin, hakkında inceleme yapılan şirketin banka hesaplarını inceleyebilmek için İsviçre makamları nezdinde geçen yıl girişimde bulunduğu bildirildi. 
     Usame bin Ladin'in terör faaliyetlerini kınadığını söyleyen Yeslam Bin Ladin, 22 eşi olan Suudi Arabistanlı zengin Muhammed Bin Ladin'in 54 çocuğundan biri olarak biliniyor. 
     
</TEXT>
</DOC>
