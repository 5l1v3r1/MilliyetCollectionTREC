<DOC>
<DOCNO> 386567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yasam/axyas02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da şok iddia 
</HEADLINE>
<TEXT>


Belçika'da bir Türk işadamının kaçırılmasını yönlendiren kişi için federal polisin yaptığı tanım üzerine, gözler Vural Öger'e çevrildi. Öger, "Olayla ilgim yok. Bir oyun sahneye koyuluyor" dedi 

GÜVEN ÖZALP Brüksel 

Belçika'da bir Türk işadamının kaçırılması üzerine operasyon düzenleyen polis 4 kişiyi tutukladı. Kaçırma olayını gerçekleştirenlerden ikisinin gazeteci kimliğine sahip olduğu belirlendi. Federal Polis'ten yapılan açıklamalarda, Avrupa Parlamentosu AP üyesi, ünlü Türk işadamı Vural Öger'e yönelik iddialar da gündeme geldi. 
Adli Polis Müdürü Glenn Audenaert, "Türk asıllı bir Alman Sosyalist Avrupa Parlamentosu üyesinin" rehine olayını yönlendirdiği iddiasının bulunduğunu söyledi. AP'de polisin tanımına uyan tek isim ise Vural Öger. Öger, "Olayla hiçbir ilgim yok. Bir oyun sahneye koyuluyor, arkasında kim var bilmiyorum" diye konuştu. 

Dağ evinde kalmış 
22 Eylül'de evinin önünden kaçırılarak 8 gün bir dağ evinde tutulan işadamının Eray Serimözü olduğu öğrenilirken Audenaert, tutuklananlardan birinin Belçika basın kartına sahip bir Türk olduğunu belirtti. Kaynaklar, bu kişinin adının Ahmet Yumrukaya olduğunu belirtiyorlar. Tutuklulardan bir diğerinin ise Türk basın kartına sahip Mehmet Kartal olduğu ifade ediliyor. 
Yumrukaya ile tanıştığını ancak herkesin geçmişini bilemeyecğini ifade eden Öger, kaçırılan işadamının ise kendisine 1997'den kalan 1.5 milyon euro'luk borcu olduğunu ancak bunu sildiğini söyledi. 
Serimözü'nün salıverilmesi için 1.5 milyon euro fidye ödendiği, Serimözü'nün bu tutarda Öger'e borcu olduğu da bildirildi. 


</TEXT>
</DOC>
