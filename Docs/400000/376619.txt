<DOC>
<DOCNO> 376619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yasam/yas03.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahil yolu için engel kalmadı 
</HEADLINE>
<TEXT>


Trabzon Tabiat Varlıklarını Koruma Kurulu, yol yapılması planlanan Aksu sahilini SİT kapsamı dışına çıkardı. Karara imza atan Belediye Başkanı 'Biraz siyasi davrandık maalesef' dedi 

Şükran Özçakmak 

Karadeniz sahil yolu Aksu geçişi için başlattığı hukuk mücadelesi nedeniyle uğradığı silahlı saldırıda hayatını kaybeden avukat Cihan Eren'in çabası boşa gitti. Trabzon Kültür ve Tabiat Varlıklarını Koruma Kurulu, SİT alanına sahil yolu yapılamayacağına yönelik mahkeme kararının ardından, Rize'nin Fındıklı ilçesi Aksu sahilini SİT kapsamı dışına çıkardı. Böylece denizin doldurulması suretiyle yol yapmak isteyen Karayolları'nın önü açıldı. 

Başbakan isteyince... 
Kurulun karar toplantısı, alışılmışın dışında gerçekleştirildi. Toplantıya Kurul Başkanı Prof. Dr. Ali Özbilen ile bir üye katılmadı. Kurul üyesi Yardımcı Doç. Dr. Teoman Tekkökoğlu karşı oy verdiği toplantıya valilik temsilcisi de katıldı. Oysa yasaya göre, belediye sınırları içinde belediye temsilcisinin kurula katılma hakkı var ama valilik temsilcisinin yok. Sonuç olarak 6 oyla bölge SİT alanı olmaktan çıkarıldı. 
Sahil dolgusuna karşı olan ancak Başbakan Erdoğan'ın yolun hızla tamamlanması talimatı karşısında suskun durmak zorunda kaldığını anlatan AKP'li Fındıklı Belediye Başkanı Adnan Özbalaban'ın da kararda imzası var. 

'Muhalif kalamazdım' 
Kararın altına attığı imzayı "Biraz siyasi davrandık maalesef" sözleriyle izah eden AKP'li Başkan Özbalaban, kurulda olanları şöyle anlattı "Toplantının gidişatı SİT kararını ortadan kaldırma yönündeydi. 'Şerh koymaktansa taraf olalım' dedik. Çağlayan Vadisi'nde 75 metre viyadük yapıyorlardı, biz 150 metreye çıkarmak istedik. Muhalif kalsaydım bu taleplerimize sıcak bakmazlardı. Onlardan görünelim de taleplerimizi karşılasınlar diye olumlu oy kullandım. " 

'Alınan karar yasaya aykırı' 

Aksu'yu SİT kapsamı altına alan kurulun eski Başkanı Prof. Cengiz Eruzun, kararın hukuka aykırı olduğunu belirterek şöyle konuştu "Bu kararda vilayet temsilcisinin de imzası var. Sanırım karar garantiye alınmak istenmiş. Yasa gereği vilayet temsilcisi o toplantıya katılamaz. Yıllar önce alınan bir SİT kararı, ne değişti de iptal edildi." Mimarlar Odası Genel Başkanı Oktay Ekinci de "Yasaya aykırı bir karar. Başkan olmadan alınmış bir karar bilimsel etiğe uygun değildir. Ayrıca daha önce SİT alanı ilan edilmiş o alanın SİT olmasına neden olan özelliklerin ortadan kalkmış olması lazım" dedi. 


</TEXT>
</DOC>
