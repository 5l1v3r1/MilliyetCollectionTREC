<DOC>
<DOCNO> 381354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko02.html </URL>
<DATE> 2005/09/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye üzerinde Avrupa'ya doğalgaz... 
</HEADLINE>
<TEXT>

     Bölgesinde önemli enerji projeleri ile mevcut konumunu güçlendirmeyi amaçlayan Türkiye, önemli bir uluslararası projeyi daha hayata geçirmeye hazırlanıyor. BOTAŞ'ın da içinde yer aldığı ve beş ortaklı Bulgargaz, Transgaz, Mol ve OMV GAS uluslararası Türkiye-Avusturya NABUCCO doğalgaz boru hattı projesinin, temel ve detay mühendislik işleri için ön yeterlilik ilanı yapıldı. 
     Projeyle doğalgazın, Bulgaristan'dan başlayıp Romanya ve Macaristan güzergahını izleyerek, Avusturya'ya ulaşması planlanıyor. Söz konusu boru hattının ilk etabını oluşturan mühendislik işi önyeterlilik ilanı ile ilgili detay bilgileri firma veya firma grupları tarafından BOTAŞ Genel Müdürlüğü'nden temin edebilecekler. 
     Nabucco Projesi Temel ve Detay Mühendislik işini yapmaya istekli, önyeterlik şartlarını sağlayan firmalar arasından, benzeri uluslararası proje tecrübesi bulunan, konusunda yetkin en iyi altı firmanın belirlenmesine yönelik başvuru son tarihi 23 Eylül 2005 tarihinde sona erecek. Bu tarihe kadar söz konusu mühendislik firma veya firmaları, gerekli olan evraklarının da BOTAŞ Genel Müdürlüğüne teslim etmeleri isteniyor. 
     
     PROJENİN KAPSAMI 
     Çeşitli uluslararası kuruluşlarca gerçekleştirilen projeksiyonlara göre, Türkiye üzerinden Avrupa'ya artan miktarlarda Hazar ve Ortadoğu gazı taşınacak, bu miktar 2010'lu yıllardan başlamak üzere özellikle 2020'lerde oldukça büyük miktarlara ulaşılacak. 
     Bu kapsamda geliştirilen projeyle doğalgazın, Bulgaristan'dan başlayıp Romanya ve Macaristan güzergahını izleyerek Avusturya'ya ulaşması planlanıyor. 
     Proje kapsamında Bulgaristan'ın Bulgargaz, Romanya'nın Transgaz, Macaristan'ın MOL ve Avusturya'nın OMV Gas firmaları ile ortaklaşa çalışmalar yürütülüyor. 
     AB TEN programı fonundan fizibilite için, hibe kredi almak amacıyla OMV Gas tarafından başvuru yapılırken, 15 Temmuz 2003 tarihinde fizibilite çalışmasının yarısının TEN fonundan karşılanması kararı alınmıştı. 
     
     5 ÜLKEYE DOĞALGAZ 
     Avusturya'ya ulaşacak güzergah ile ilk etapta Bulgaristan, Romanya, Macaristan, Slovakya, Çek Cumhuriyeti gibi yeniden yapılanan ekonomilerin gaz ihtiyacı karşılanıp, diğer ülkelerin gaz talep gelişimlerine göre takip eden yıllarda Avusturya'nın Avrupa'da önemli bir doğal gaz dağıtım noktası olma özelliğinden faydalanılarak batı Avrupa'ya ulaşılması planlanıyor. 
     Önümüzdeki yıllarda AB ülkelerinin sona erecek gaz kontratlarının yerini Türkiye üzerinden taşınacak gazla ilgili anlaşmalar alabileceği gibi, AB'nin hedeflemiş olduğu serbest gaz piyasası koşulları oluştuğunda, Avusturya dahil söz konusu ülkelerin devam eden alım kontratları, rekabetçi fiyat koşulları dahilinde yine doğumuzdaki gaz kaynakları ile yer değiştirmiş olacak. 
     
     TEKNİK FİZİBİLİTE ÇALIŞMALARI 
     Projenin pazar ve modelleme çalışmalarının tamamlanmasının ardından, Teknik fizibilite çalışmaları başlanmış, proje ortaklarınca Haziran 2004 tarihinde, projenin finansman ve boru hattı taşıma kapasitesinin pazarlanması işlerini yürütmek üzere, Nabucco Company Pipeline Study GmGH Nabucco Boru Hattı İş Geliştirme Şirketi kurulmuştu. 
     Projenin Yönlendirme Komitesi kararı uyarınca, her ülkenin kendi sınırları içinde kalan boru hattı kesimi çalışmaları için alt-taşeron seçmeleri gereği, projenin Türkiye Kesimi mühendislik çalışmasının ihalesi yapılmış ve ihaleyi kazanan firma ile Temmuz 2004 tarihinde sözleşme imzalanarak çalışmalara başlanmıştı. 
     
</TEXT>
</DOC>
