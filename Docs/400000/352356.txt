<DOC>
<DOCNO> 352356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas07.html </URL>
<DATE> 2005/06/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
e-Bay, Live8 bilet satışını durdurdu 
</HEADLINE>
<TEXT>

     İnternetteki açık artırma sitesi eBay, Afrika’ya yardım için 2 Temmuz’da Londra’da yapılacak "Live 8" konserinin cep telefonuyla çekilen kısa mesaj karşılığında dağıtılan biletlerinin internette satışını geri çektiğini bildirdi. 
     eBay’in direktörü Doug McCallum, İngiltere’de yaptığı açıklamada, "müşterilerinin bu satışın durdurulması yönündeki yoğun talepleri üzerine bu kararı aldıklarını" belirterek, "ancak açık artırma işlemi tamamlanan biletlerin satışını engelleyemeyeceklerini" kaydetti. Biletlerin internetteki açık artırma sitesi eBay’de ortaya çıkması, bu girişimin mimarı Bob Geldof’u kızdırmıştı. Geldof, "vicdansızların" yardım konserinin ücretsiz biletlerini internette satışa çıkarmalarına izin veren eBay’i ağır dille eleştirmişti. Live 8 konserleri Londra’nın yanı sıra Philadelphia, Paris, Roma ve Berlin’de de eş zamanlı olarak düzenlenecek. Almanya, Kanada, ABD, Fransa, İtalya, Japonya, İngiltere ve Rusya’dan oluşan G8 ülkeleri zirvesi 6 ve 7 Temmuz’da İskoçya’nın Gleneagles kasabasında toplanacak ve başlıca gündem maddesi Afrika’daki yoksullukla mücadele olacak. Ünlü İngiliz rock grubu Pink Floyd da Afrika’ya yardım için düzenlenecek "Live 8" konserlerinde sahneye çıkmak üzere yeniden bir araya gelecek. 
     
</TEXT>
</DOC>
