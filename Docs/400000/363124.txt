<DOC>
<DOCNO> 363124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo25.html </URL>
<DATE> 2005/07/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Konyasporlu'ya yeni turnike... 
</HEADLINE>
<TEXT>

     Konya Valisi Ahmet Kayhan başkanlığında toplanan İl Spor Güvenlik Kurulu, 2005-2006 yılı Türkiye Süper Ligi futbol maçlarında alınacak güvenlik önlemlerini tartıştı. Kayhan'ın yanı sıra Emniyetten Sorumlu Vali Yardımcısı Mustafa Işık, Konyaspor Kulüp Başkanı Ahmet Şan, İl Emniyet Müdürü Salih Tuzcu, İl Jandarma Komutanı Jandarma Kıdemli Albay Adnan Keysan, İl Gençlik ve Spor Müdürü Fazlı Bayram Hadi, İl Sağlık Müdürü Hasan Küçükkendirci'nin katıldığı toplantıda bazı kararlar alındı. 
     Buna göre A ve B protokol tribünleri, İl Gençlik ve Spor Müdürlüğü ile Konyaspor Kulübü tarafından düzenlenecek. Protokol girişine X-ray cihazı konulacak ve protokol üyeleri bundan böyle VIP turnikesinden geçerek yerlerini alacak. 
     Taraftarların geçeceği turnike sisteminin yavaş çalışması nedeniyle kapı önlerinde oluşan yığılmaların önlenmesi amacıyla eski sistem değiştirilerek bel hizasına gelen, yeni ve hızlı turnikeler yapılacak. Bilet kontrolleri özel güvenlik görevlilerince değil, İl Gençlik ve Spor Müdürlüğü personeli tarafından yapılacak. Spor kompleksine araç girişinin yasaklanmasına karar verilen toplantıda, sporseverlerin araçlarını stadyum etrafındaki okulların bahçesine ücret karşılığında park etmesi kararlaştırıldı. 
     Süper lig maçlarında kapılarda toplanan bozuk paralar, İl Gençlik ve Spor Müdürlüğü'ne gelir olarak kaydedilecek. 
     Saha içerisinde bulunan güvenlik kameraları artırılacak, kameraların tribünleri daha iyi izleyebilmesi için tribünlere de yeni bir ışıklandırma sistemi kurulacak. 
     Maç izlemeye gelen özürlü seyirciler için ayrı bir kapı ve bölüm oluşturulacak. Gazeteciler, sahaya ve basın tribüne TSYD tarafından verilecek olan elektronik kartlarla, turnikeden geçerek girebilecek. 
     
</TEXT>
</DOC>
