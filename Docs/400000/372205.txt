<DOC>
<DOCNO> 372205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo09.html </URL>
<DATE> 2005/08/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ailton En büyük yemeğim gol 
</HEADLINE>
<TEXT>

     Son iki haftada attığı gollerle gündeme oturan Ailton, Türkiye'de olmaktan ötürü büyük mutluluk yaşadığını söyledi. Golcü oyuncu, kulübün internet sitesine yaptığı açıklamada, Türkiye'ye geldiği andan itibaren yaşadıklarını "İnanılmaz" olarak nitelendirerek, "Burada olmaktan çok mutluyum. Arkadaşlarım saha içinde ve dışında çok yardımcı oluyorlar. Önemli olan da bu zaten" dedi. 
     Brezilyalı oyuncu, Fenerbahçe ile ligin altıncı haftasında yapacakları maçın öneminin farkında olduğunu, takım olarak o maça kadar hazır olacaklarını söyledi. Saha içinde istediği paslarla buluşamayınca sinirlendiğinin gözlendiği şeklindeki bir soruya ise Ailton, "Karnınızın çok aç olduğunu düşünün. Masada oturuyorsunuz. Mönüden seçtiğiniz, hoşunuza giden yemeğin olmadığını görüyorsunuz. Durumum buna benziyor. Benim için en iyi yemek gol. Saha içinde pas alamadığım zaman, top bana ulaşamadığı zaman veya ben ulaşmasına rağmen kaleyi bulamadığım zaman, o anın heyecanı ile dışarıdan agresif görünebiliyorum. Bu tamamen oyunla ilgili bir olay. Forvet oyuncuları her zaman gole açtır" cevabını verdi. 
     
</TEXT>
</DOC>
