<DOC>
<DOCNO> 382914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo24.html </URL>
<DATE> 2005/09/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ergun Gürsoy'dan, basın mensuplarına sert sözler... 
</HEADLINE>
<TEXT>

     Galatasaray'da, UEFA Kupası'na 1. turda Norveç'in Tromsö ekibine elenmenin moral bozukluğu sürüyor. 
     Sarı kırmızılılar, Trabzonspor ile 2 Ekim Pazar günü yapacağı Turkcell Süper Ligi maçı hazırlıklarına moralsiz başladı. 
     Teknik direktör Eric Gerets yönetiminde gerçekleştirilen ve yaklaşık 1.5 saat süren antrenmanda as futbolcular koşu yaparken, diğer futbolcular da şut çalışmasının ardında dar alanda çift kale maç oynadı. 
     Gerets'in koşu yapan as futbolcuların önünde yer alması dikkati çekerken, Belçikalı teknik adam bir süre de Ümit Karan ile koşu sırasında konuştu. 
     Antrenmana sakatlığı süren Altan ve Hasan Kabze katılmazken, Cihan ise koşu yapmakla yetindi. 
     
     GÜRSOY'UN ÖFKESİ 

     Galatasaray Kulübü İkinci Başkanı Ergun Gürsoy, antrenman öncesinde basın mensuplarına hakarette bulundu. 
     Antrenmana çıkan teknik direktör Gerets, yardımcıları ve futbolcularla tokalaşan Gürsoy, daha sonra basın mensuplarının yanına gelerek, bugünkü gazetelerde yer alan bazı haberler nedeniyle çok sert sözlerle tepkisini gösterdi. 
     Dün akşamki maçtan sonra kendisine taraftarlarca hiçbir fiili müdahalede bulunulmadığını savunan Gürsoy, ''Taraftar tabii ki protesto edecek. Ancak sizler benim tekme tokat dayak yediğimi yazmışsınız'' diyerek, yine sert sözlerle tepkisini sürdürdü. 
     Bir basın mensubunun ''Sayın Gürsoy, bunların muhatapı buradaki muhabirler değil'' demesi üzerine Gürsoy, ''Siz de bu dediklerimi gidin müdürlerinize söyleyin'' diye tepkisini sürdürdü. 
     Bugünkü gazetelerde kendisine maç sonrası birçok şeyin yapıldığının yazıldığını kaydeden Gürsoy, ''Niye bir fotoğraf, görüntü yok. Hepiniz mesleği bırakın'' derken, kendisiyle konuşmaya çalışan Star TV kameramanı Aslan Tekel'e de tepki gösterdi. 
     Gürsoy, basın mensuplarının, bu olayla ilgili ellerinde görüntü olduğunu belirtmesi üzerine de ''Gösterin görüntüleri, elinizden öpeceğim'' diye konuştu. 
     Ergun Gürsoy daha sonra, antrenmanı izlemeye gelen Yunanistan'ın PAOK takımında forma giyen milli futbolcu Fatih Akyel ile birlikte tel örgülerin arkasından çalışmayı takip etti. 
     
     ANTRENMAN TARAFTARA KAPANDI 

     Tromsö yenilgisiyle büyük şoka uğrayan Galatasaray'da, bugünkü antrenman taraftarlara kapatıldı. 
     Öte yandan, antrenman boyunca, futbolcuların tesislere gittiği bölümdeki yolun kapısı kapatılarak, basın mensuplarının çıkışları engellendi. Antrenmanın bitimiyle birlikte basın mensuplarının bu kapıdan çıkışına izin verildi. 
     Diğer yandan, Galatasaray'ı eleyen Tromsö de Florya Metin Oktay Tesisleri'nde basına kapalı antrenman yaptı. 
     
     TRABZONSPOR MAÇI BİLETLERİ SATIŞTA 

     Galatasaray'ın Trabzonspor ile yapacağı maçın biletleri satışa çıkarıldı. 
     Ali Sami Yen Stadı'nda oynanacak maçın biletleri, Biletix bayilerinde satışa sunuldu. 
     
     Galatasaray-Trabzonspor maçı bilet fiyatları şöyle 

     VIP 100 YTL. 
     Numaralı Üst 80 YTL. 
     Kapalı Üst 65 YTL. 
     Kapalı Alt 40 YTL. 
     Yeni Açık Üst 25 YTL. 
     Yeni Açık Alt 20 YTL. 
     Eski Açık 25 YTL. 

     
</TEXT>
</DOC>
