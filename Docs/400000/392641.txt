<DOC>
<DOCNO> 392641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/ekonomi/eko04.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 aylık bütçe maratonu 
</HEADLINE>
<TEXT>


Meclis'te 29 Kasım'a kadar sürecek bütçe maratonu başlıyor. Komisyon programını tamamlayıncaya kadar her gün çalışacak 

ANKARA Milliyet 

TBMM, 1.5 ay sürecek bütçe maratonuna bugün başlıyor. TBMM Plan ve Bütçe Komisyonu'nda, 2006 bütçesi üzerindeki görüşmeler bugün yapılıyor. 
Maliye Bakanı Kemal Unakıtan'ın sunuşunu yaptığı 2006 Yılı Merkezi Yönetim Bütçe Tasarısı ile 2004 Yılı Genel ve Katma Bütçe Kesin Hesap Yasası Tasarısı'nı ele alacak olan komisyon, bütçe görüşmelerini 29 Kasım Salı günü tamamlayacak. Komisyon, hafta içi her gün programını tamamlayıncaya kadar çalışacak. 
Komisyonda yarın RTÜK, Sayıştay ve Cumhurbaşkanlığı bütçeleri, çarşamba günü Başbakanlık, MİT, MGK Genel Sekreterliği, Atatürk Kültür, Dil ve Tarih Yüksek Kurumu Başkanlığı, TÜBİTAK, TÜBA ve Diyanet İşleri Başkanlığı bütçeleri, perşembe günü DİE, Basın-Yayın Enformasyon, Sosyal Yardımlaşma ve Dayanışma, TİKA, Gümrük Müsteşarlığı, Dış Ticaret Müsteşarlığı bütçeleri ve cuma günü Tarım ve Köyişleri Bakanlığı ile Çevre ve Orman Bakanlığı bütçeleri ele alınacak. 




</TEXT>
</DOC>
