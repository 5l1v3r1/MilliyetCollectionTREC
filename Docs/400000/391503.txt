<DOC>
<DOCNO> 391503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur10.html </URL>
<DATE> 2005/11/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Engelli öğrenci, 2. kattaki sınıfına çıkamadığı için okula gidemiyor 
</HEADLINE>
<TEXT>

     Malatya'da, ilköğretim okulu birinci sınıfını başarıyla tamamlayan ortopedik özürlü öğrenci Kübra Cangir, ikinci kattaki sınıfına çıkamadığı için iki yıldır okula gidemiyor. 
     Kübra Cangir'in 10 annesi Şefika Cangir, AA muhabirine yaptığı açıklamada, 2003-2004 yılında tekerlekli sandalyeye mahkum çocuklarını binbir zorlukla Yahya Kemal Beyatlı İlköğretim Okulu'na kaydettirdiklerini belirtti. 
     2004-2005 yılında kayıt yenilemeye gittiklerinde, Kübra'nın sınıfının ikinci katta olduğunu öğrendiklerini belirten Şefika Cangir, şunları söyledi 
     ''Okul yetkilileri, Kübra'nın sınıfının ikinci katta olduğunu söyledi. İkinci kata tekerlekli sandalyeyi indirip çıkarmakta güçlük çekeceğimizi, Kübra'nın eğitime devam edebilmesi için sınıfının birinci katta olması gerektiğini söyledi. Bize 'sizin keyfinize göre hareket edemeyiz' dedi.'' Kübra'nın çok zeki ve okulu seven bir öğrenci olduğu halde eğitimine son vermek zorunda kaldıklarını belirten Şefika Cangir, ''Hergün çocuğu tekerlekli sandalye ile ikinci kata nasıl çıkarayım Birinci katta bir sınıf oluştursalar, ne kaybederlerdi'' diye konuştu. 
     
     'OKULUMA DEVAM ETMEK İSTİYORUM' 
     Kübra'yı okula kaydettirdikleri ilk yılda da engelli olduğu için almak istemediklerini ve bir ay boyunca kendilerini uğraştırdıklarını öne süren Şefika Cangir, şunları söyledi 
     ''Okul evimizin yakınında olmasına rağmen, çocuğumuzun kaydını yapmadılar ve 'bu çocuğu engelli okuluna götürün' dediler. Yönlendirdikleri yer, zihinsel engelli çocukların eğitim gördüğü okuldu. 'Bizim çocuğumuz zihinsel engelli değil, ortopedik engelli' dedik. Milli Eğitim Bakanlığı'na şikayet yazısı yazdık. Bunun üzerine çocuğu okula kaydedip şikayetimizi geri aldırdılar.'' Kübra Cangir, okula devam etmeyi çok istediğini, tekerlekli sandalyeye mahkum olduğundan üst kata çıkamadığını belirterek, sınıfının alt katta olmasını istedi. 
     Cangir, eğitim eksiğini evde hikaye kitabı okuyarak gidermeye çalıştığını ifade etti. 
     
     'EĞİTİM HAKKIMIZ GASPEDİLİYOR' 
     Türkiye Sakatlar Derneği Malatya Şube Başkanı Ali Haydar Koyun, okullarda engellilere yönelik herhangi bir fiziki düzenleme bulunmadığını, engelli öğrencilerin kayıt döneminden itibaren büyük sıkıntılar yaşadıklarını belirtti. 
     Koyun, şöyle dedi 
     ''Her yıl engelli kardeşlerimizi, büyük güçlüklerle kaydettiriyoruz. Kaydettirdiğimiz öğrenciler de eğitim döneminde zorluklarla karşılaşıyor. Üst katlarda okumak zorunda bırakılan engelli öğrencilerden bazıları eğitimden soğuyup, okulu bırakıyor. Anayasal hakkımız olan eğitim hakkımız gaspediliyor.'' 
     
     OKUL YÖNETİMİ İDDİALARI REDDETTİ 
     Yahya Kemal Beyatlı İlköğretim Okulu yetkilileri, iddiaları reddetti. Okulun fiziki açıdan son derece olumsuz koşullara sahip olduğunu belirten yetkililer, sınıf yetersizliği nedeniyle bodrum katta eğitim vermek zorunda kaldıklarını bildirdi. 
     Yetkililer, Kübra Cangir'in eğitimini yarıda kesmesi konusunda herhangi bir tavırlarının olmadığını, öğrencinin ailesinin isteği ile okulu bıraktığını öne sürdü. 
     
</TEXT>
</DOC>
