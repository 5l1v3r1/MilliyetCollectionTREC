<DOC>
<DOCNO> 377056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko32.html </URL>
<DATE> 2005/09/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AB, yüksek petrol fiyatlarını tartışıyor... 
</HEADLINE>
<TEXT>

     İngiltere'nin Manchester kentinde bir araya gelen AB maliye bakanları, Katrina Kasırgası'nın ardından 70 dolar sınırına dayanan petrol fiyatlarını tartışıyor. 
     Merkez bankalarıyla Avrupa Komisyonu yetkililerinin de katıldığı toplantı, yarın sona erecek. 
     Avusturya Maliye Bakanı Karl-Heinz Grasser, toplantıdan ''ABD'ye petrol tüketimini azaltması için daha büyük çaba göstermesi'' çağrısı yapılmasını beklediğini söyledi. 
     ''ABD, enerji verimliliği konusunda Avrupa düzeyinde olsaydı, günlük 8 milyon varil petrol tasarrufu sağlanırdı'' diyen Grasser, bu konunun Avrupalı bakanlar tarafından bu ayki G7 toplantısında da dile getirilmesini istedi. 
     Fransa Maliye Bakanı Thierry Breton ise toplantı öncesinde bir televizyon kanalına yaptığı açıklamada, yükselen enerji fiyatlarından tüketicilere ve şirketlere verilecek destek için petrol şirketlerine vergi getirmek zorunda kalabileceklerini kaydetti. 
     Toplantıya katılan Avrupa Komisyonu'nun ekonomik ve parasal işlerden sorumlu üyesi Joaquin Almunia ise ''Petrol fiyatlarının etkisi gerçek. Akaryakıt faturalarının kabarması güveni azaltırken enflasyonu tetikleyecek ve tüketim harcamalarını daraltacak'' şeklinde konuştu. 
     Toplantıda AB maliye bakanları, vergi indirimi dahil yüksek petrol fiyatları karşısında alınacak tedbirleri tartışacak. Fakat üye ülkelerden birinde yapılacak vergi indiriminin diğer ülkeleri de baskı altında bırakacağı gerekçesiyle maliye bakanlarının ağırlıklı olarak akaryakıt vergilerinin düşürülmesine sıcak bakmadığı belirtiliyor. 
     Finlandiya Maliye Bakanı Antti Kalliomaki, vergi indiriminin tartışılmasına sıcak bakmadığını ''Burada tartışacağız ama vergi indirimini değil. Buna inanmıyorum'' sözleriyle dile getirdi. Toplantıya ev sahipliği yapan İngiltere Maliye Bakanı Gordon Brown ise ülkesinin petrol ithalatına diğer AB ülkeleri kadar bağımlı olmaması yanında BP ve Shell gibi büyük petrol şirketlerine sahip olması nedeniyle farklı öncelikleriyle dikkat çekiyor. 
     Manchester'a hareketinden önce Fransız, İspanyol, İtalyan ve İsveç maliye bakanlarıyla Londra'da basın toplantısı düzenleyen Brown, yoksul ülkelerdeki çocuklar için 4 milyar dolarlık yeni bir aşı projesini tanıttı. 
     Brown ayrıca globalleşmeyi tartışmak için, Manchester'daki toplantıya bir çok ekonomistin yanında, Unilever, Vodafone ve Reckitt Benckiser gibi çokuluslu şirketlerin üst yöneticilerini davet etti. 
     Brown'un yarın da, AB maliye bakanlarını bir futbol maçına davet etmesi bekleniyor. 
     
</TEXT>
</DOC>
