<DOC>
<DOCNO> 380853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko24.html </URL>
<DATE> 2005/09/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TİM Başkanı Uygulanan ekonomik politika, ithalatı özendiriyor... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, uygulanan ekonomik politikanın ithalatı özendirdiğini savundu. 
     TİM heyetinin Kahramanmaraş'ı ziyaretinde gazetecilerin sorularını yanıtlayan Satıcı, ''Türkiye'de üretici, ihracatçı olmak çok zor. Ama finansçı, faizci, ithalatçı olmak çok kolay. Bu alanlar kar vaat ediyor. Diğer alanlar da sıkıntı vadediyor'' diye konuştu. 
     İthalat artışının 2005 yılında yaklaşık 50 milyar dolarlık dış ticaret açığına işaret ettiğini belirten Satıcı, bu açığı kapatmanın kolay bir iş olmadığını, bunu Türkiye'nin borçlanarak ya da elde ettiği yeni kaynakları bu alana kaydırarak yapabileceğini söyledi. 
     Türkiye'nin ihracatı iyi olmasına karşın ihracatçının durumunun iyi olmadığını kaydeden Satıcı, şöyle konuştu 
     ''İhracat iyi olsun diye ihracatçı kendi kaynaklarından, kendi varlıklarından fedakarlıklarda bulunuyor. Ama bu fedakarlığın da belli bir sınırı var. Varlıklarının tamamını dahi bu işe seferber etmiş olsa, o varlıklarla sınırlı bir seferberlik olur. Son 4 senede Türk üreticisi, ihracatçısı bu anlamda her şeyini seferber etmiş durumda. Bu karsız ve sıkıntılı ortamda daha ne kadar mücadele edeceğini kestirmek de çok mümkün değil.'' 
     
     ''KAR VADETMEK ZORUNDASINIZ'' 
     TİM Başkanı Satıcı, devletin ana görevinin piyasaları düzenlemek olduğunu anlatırken, ''Para ve maliye oluştururken de gelişmesini istediğiniz alanlarda kar vadetmek zorundasınız ki, yatırımcılar o alanlarda yatırım ve üretim yapsınlar'' diye konuştu. 
     Satıcı, yatırımların beraberinde istihdam sağlayacağını ve toplumun geniş kesimlerinin yaşam seviyesini yükselteceğini vurgularken, şunları kaydetti 
     ''Yaşam seviyesinin yükselmesi, sadece ve sadece kazanmakla, kar etmekle mümkün olabilir. Kar, sihirli bir sözcük gibidir. Önümüzdeki günlerde çok daha derinlemesine tartışılacağını düşünüyorum. Türkiye'de geçmişte bir tapu gibi önümüzde bulundurulmuştur. Kar etmek, sanki ayıp bir şeymiş gibi konuşulmuştur. Yaşam seviyelerini yükseltilmesi, zenginleşmenin yolu karlılıktan geçer. 
     Türkiye zengin işçileri, zengin memurları, zengin doktorları, zengin öğretmenleri, yaşam seviyesi yüksek olacaksa mutlaka ve mutlaka insanlarına bir biçimde kar vadeden alanlar meydana getirmek zorundadır. Buna dünyada 'kazan, kazan' modeli deniyor. Zannediyorum ki Türkiye de artık bu felsefeye gelecektir.'' 
     
</TEXT>
</DOC>
