<DOC>
<DOCNO> 397759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas12.html </URL>
<DATE> 2005/11/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kayaktan önce, kalp doktoruna gidin 
</HEADLINE>
<TEXT>

     
     Metin FERAH BOLU, DHA 
     
ABANT İzzet Baysal Üniversitesi Tıp Fakültesi Kardiyoloji Anabilim Dalı Başkanı Prof. Dr. Cihangir Uyan, yokuş ve merdiven çıkarken göğsünde yanma, baskı olanlarla, nefes darlığı ve çarpıntısı olan kişilerin kayak yapmadan önce kalp doktoruna görünmeleri gerektiğini söyledi. 
     Kayak yaparken, kalbin oksijen ihtiyacının arttığına dikkat çeken Prof. Dr. Uyan, damarında problem olanların ciddi bir efor gerektiren kayak sporundan uzak kalmaları gerektiğini, aksi halde kayak yaparken ölebileceklerini söyledi. 
     Yüksek rakımlı yerlerde oksijen seviyesinin düşük olması nedeniyle, uzun süre yüksek rakımlı yerlerde kalanların kanlarındaki eritrositlerin sayısının artacağını söyleyen Prof. Dr. Uyan, Bulunduğunuz yerde oksijen az ve de damarınızda darlık bulunuyorsa, göğüs ağrısı, çarpıntı, nefes darlığı, kalp krizi nedeniyle ölüm riskiniz artar. Yüksek rakımlı bölgelere tatile ya da kayağa gidecek olanların doktora görünmelerinde yarar var'' dedi. 
     Kış günlerinde karlı zeminlerde piknik yapma alışkanlığı olanların tok mideyle kartopu oynamalarının da son derece riskli olduğunu belirten Prof. Dr. Uyan uyarılarını şöyle sürdürdü 
     Kartopu, efor gerektiren bir aktivite. Oksijenin düşük olduğu yerlerde efor yapmak, damarlarında darlık olanlarda göğüs ağrısı, kalp krizi ve ölüm riskini ön plana çıkartır. Kalp ve damar hastalarının yüksek rakımlı yerlerde fazla efor gerektiren hareketlerden kaçınmaları gerekir.'' 
     
</TEXT>
</DOC>
