<DOC>
<DOCNO> 358227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo04.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'i yaktılar 
</HEADLINE>
<TEXT>


Yargıtay, milli takımdan kalan 1 milyon 507 bin dolarlık alacağı için dava açan Trabzonspor Teknik Direktörü Şenol Güneş'in talebini reddetti. Tecrübeli hoca, Tahkim'e itiraz için yatırdığı 75 bin dolar kaporayı da kaybetti 

CEMAL ERSEN 


Trabzonspor Teknik Direktörü Şenol Güneş, Yargıtay 9. Hukuk Mahkemesi'nden gelen şok haberle sarsıldı. Milli Takımlar Teknik Direktörü olduğu dönemde Futbol Federasyonu'ndan alacağı 1 milyon 507 bin dolarlık yaklaşık 2 trilyon lira maaş ve primleri için Tahkim Kurulu'nun olumsuz yanıt verdiği Güneş'in Yargıtay umudu da sona erdi. 
Spordan Sorumlu Devlet Bakanı Mehmet Ali Şahin'in dönemin Tahkim Kurulu tarafından Şenol Güneş ile ilgili verilen ret kararını, "rezalet" olarak yorumlamasından sonra başlayan hukuk süreci geçen hafta noktalandı. Bakan Şahin'in girişimiyle Tahkim kararının kamu yararına bozulması için harekete geçen Yargıtay Cumhuriyet Savcılığı'nın talebi, Yargıtay 9. Hukuk Mahkemesi tarafından da reddedildi. Gerekçeli kararın hafta içinde yazılarak taraflara tebliğ edileceği kaydedildi. 

AİHM'ye gidecek 
Konuyu prestij meselesi yapan Şenol Güneş'in davayı iş mahkemesine taşıyacağı öğrenildi. Başarılı teknik adamın buradan da olumsuz yanıt alması durumunda Avrupa İnsan Hakları Mahkemesi'ne AİHM başvuracağı ifade edildi. Güneş'in geçtiğimiz yıl Tahkim Kurulu'na yaptığı itiraz için yatırdığı 75 bin dolarlık kapora da Futbol Federasyonu hesabına gelir olarak kaydedildi. Bu paranın iadesinin söz konusu olmadığı bildirildi. 

'Eksikleri gideriyoruz' 

Teknik Direktör Şenol Güneş, Bordo - Mavili futbolcuların fizik kondisyon ve form durumlarının her geçen gün iyiye gittiğini söyledi. Sabah yapılan idman öncesi gazetecilerin sorularını yanıtlayan Güneş, "Hazırlık maçlarında durum biraz daha netleşecek. Şu an eksiklerimiz var fakat sürekli olarak iyileşme kaydediyoruz. Fatih Tekke çalışmalara başladı. 15-20 gün içinde istediğimiz düzeye gelir" dedi. Transfer konusunda yöneticilerle sürekli temas halinde olduğunu da kaydeden tecrübeli teknik adam, "Sadece 2 mevkide eksiğimiz var. Brezilyalı oyuncular gelince bu sorun ortadan kalkacaktır. Ayrıca olimpik milli takımdaki Muhammet de önümüzdeki günlerde aramızda olacak" diye konuştu. 

Bu bir devrim 

Bordo - Mavili yönetim kurulu, 11 spor branşında daha şube açma kararı aldı. Faaliyet alanı 15'e çıkacak 

Trabzonspor Kulübü'nde camianın uzun yıllardır beklediği birçok spor dalında faaliyet gösterme hayali nihayet gerçek oluyor. Bordo - Mavili yönetim kurulu 11 spor branşında daha şube açma kararı aldı. Halen futbolun yanı sıra yüzme, atıcılık ve judoda faaliyet gösteren Karadeniz ekibi atletizm, basketbol, voleybol, güreş, tenis, masa tenisi, satranç, bilardo, briç, sualtı mono palet ve boks branşlarında da faaliyet gösterecek. 
Amatör Şubeler Sorumlusu Sezer Bahadır gerçek bir spor kulübü olmak için atağa kalktıklarını söyledi. Bahadır, "Trabzonspor olarak sadece futbol kulübü değil, gerçek bir spor kulübü olma yolunda büyümek istiyoruz. Yönetimimiz bu yönde kararı aldı. Çalışmaları yoğunlaştırdık" açıklamasını yaptı. 
Trabzon şehrinin büyük bir spor potansiyeline sahip olduğunu da vurgulayan Sezer Bahadır, "Trabzon gerçek bir spor kenti. Biz de kulüp olarak harekete geçtik. Hentbolde yatırım yapmadık. Çünkü bu alanda çok başarılı olan Belediyespor kulübü var. Basketbolda Ülker grubu bize sponsor olacak. Yavaş yavaş gelişim göstereceğiz. Bilardo için sponsor arıyoruz. Her alanda yeni bir atılım başlattık" ifadesini kullandı. 

Bitti, bitiyor 

Yönetici Murat Bozoğlu, kaleci Jefferson'un yanı sıra iki Brezilyalı futbolcunun hafta sonuna kadar İsviçre kampına katılacağını açıkladı 

ADNAN SUNGUR DHA 

Brezilyalı kaleci Jefferson'a resmi imza attıran Bordo - Mavili yöneticiler savunma ve forvete iki sambacı daha alarak yabancı futbolcu transferine son noktayı koymak için geri sayıma geçti. Defansa Flamingo'da oynayan Dos Santos ile Ponta Prita'dan Rafael dos Santos'tan birini almaya çalışan idarecilerin, forvette ise Ponta Prita'nın golcüsü Souza Floresta veya Atletico Minoero'dan Junior Pereira arasında tercih yapacağı bildirildi. Yönetici Murat Bozoğlu, hafta sonuna kadar iki Brezilyalı'nın transferini bitireceklerini açıkladı. Bozoğlu, "Brezilya'da ligler sürdüğü için alacağımız oyuncular fizik olarak hazır durumdalar. İsviçre kampında kısa sürede takıma adapte olacaklarına inanıyoruz" ifadesini kullandı. Trabzonspor'un Brezilya'nın Goias takımının savunma oyuncusu Andre Dias'ı da gündemine aldığı öğrenildi. 

Tempo yükseldi 

Bordo - Mavili takım önceki akşam gidilen İsviçre kampının ikinci gününde tempoyu yükseltti. Teknik Direktör Şenol Güneş sabah yapılan antrenmanda futbolcularına yorucu bir program uyguladı. Güneş'in yaklaşık 1.5 saat süren çalışmayı sık sık durdurarak oyuncularını uyardığı gözlendi. Hafif sakatlığı bulunan Adem Koçak ise koşu ile yetindi. Genç orta saha oyuncusunun bir süre daha takımdan ayrı olarak çalışacağı açıklandı. 

Yürüyüşe başladı 

Bordo - Mavili kulüp doktorlarının Şampiyonlar Ligi 2. ön eleme turu rövanş maçına yetiştirmeye çalıştığı kaptan Fatih Tekke yürüyüşlere başladı. Gerede kampında havuz tedavisi uygulanan tecrübeli forvetin bir süre sonra koşulara başlayacağı belirtildi. Milli yıldız kondisyon açığını kapatmasının ardından topla çalışmalara geçecek. 

İlk hazırlık Y.Boys'la 

Bordo - Mavililer, 14 günlük kamp çalışması için gittiği İsviçre'deki ilk hazırlık sınavına bugün çıkacak. Karadeniz ekibi, Uhren Cup Turnuvası'nda İsviçre'nin Young Boys takımıyla karşılaşacak. Maç saat 20.15'te başlayacak. Trabzonspor, turnuvadaki 2. maçını ise cuma günü saat 20.45'te İsviçre'nin güçlü temsilcisi Basel ile yapacak. 

D'Haene kampta 

Trabzonspor Yönetimi tarafından gözden çıkarılmasına rağmen kendisine kulüp bulamadığı için elde kalan Karel D'Haene önceki akşam geç saatlerde İsviçre kampına katıldı. Gerede'de yapılan kamp ardından izinli olarak gittiği ülkesi Belçika'dan, Zürih'e geçerek takıma dahil olan genç savunmacının yeni sezonda da Bordo - Mavili formayı giymesi bekleniyor. 

Zurawski umudu 

Trabzonsporlu yönetici Metin Akbaşoğlu, Polonyalı golcü Maciej Zurawski'de küçük de olsa umutlarının olduğunu belirtti. İskoçya'nın Celtic Kulübü'ne transferi henüz gerçekleşmeyen tecrübeli forveti takip ettiklerini açıklayan Akbaşoğlu, "Zurawski için umudumuz var. Celtic'le bir kez daha görüşecekler. Yeniden bize dönüş umudu olabilir. Szymkowiak da bu konuda çaba harcıyor" dedi. 

'Hayallerimiz büyük' 

Trabzonspor Basın Sözcüsü İbrahim Şahin taraftarlara iddialı mesajlar gönderdi. Yeni sezona çok farklı bir yapıda hazırlandıklarını dile getiren Şahin, "Önümüzdeki sezon Trabzonspor'un yılı olacak. Çok iyi bir teknik kadromuz, üst düzey futbolculardan kurulu bir takımımız var. Ön eleme maçlarını başarıyla geçip ilk kez Şampiyonlar Ligi'ne kalmak istiyoruz. Hayallerimiz çok büyük ve iddialıyız" diye konuştu. 


</TEXT>
</DOC>
