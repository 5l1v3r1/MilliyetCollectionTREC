<DOC>
<DOCNO> 399391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur12.html </URL>
<DATE> 2005/11/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İşte Türkiye'nin uyuşturucu haritası... 
</HEADLINE>
<TEXT>

     Yurt genelinde geçen yıl meydana gelen 6 bin 749 uyuşturucu olayıyla ilgili 14 bin 9 kişi yakalandı, tonlarca uyuşturucu madde ele geçirildi. 
     Emniyet Genel Müdürlüğü Kaçakçılık ve Organize Suçlarla Mücadele 2004 Raporu'na göre, polis ve jandarma bölgeleri ile gümrüklerde yapılan operasyonlarda uyuşturucu kaçakçılarına büyük darbeler vuruldu. 
     Operasyonlarda 9 ton 390 kilogram esrar, 8 ton 844 kilogram eroin, 4 ton 729 kilogram baz morfin, 126 kilogram kokain, 85 kilogram afyon ele geçirildi. Son yıllarda kullanımı artan sentetik uyuşturuculara yönelik operasyonlarda ise 9 milyon 493 bin 470 adet captagon, 845 bin 390 adet de ecstasy hap ile uyuşturucu yapımında kullanılan bin 587 litre asetik anhidrit yakalandı. 
     
     POLİS BÖLGELERİNDEKİ UYUŞTURUCU OPERASYONLAR 
     Polis bölgesinde 2004 yılında meydana gelen 5 bin 164 uyuşturucu madde olayıyla ilgili yakalanan 11 bin 109 kişiden yüzde 67'sinin esrar, yüzde 13'ünün afyon türevi, yüzde 16'sının sentetik uyuşturucu, yüzde 4'ünün kokain maddesi olaylarıyla ilgili olduğu bildirildi. 
     Yurt genelinde geçen yıl 485 olayda 6 ton 515 kilogram eroin ele geçirilirken, bu olaylarla ilgili bin 363 şahıs yakalandı. Eroinin yüzde 55.5'i İstanbul'da, yüzde 10'unu Mersin'de, yüzde 8.1'i Van'da, yüzde 5.3'ü Edirne'de, yüzde 3'ü Gaziantep'te, yüzde 18.3'ü de diğer illerdeki operasyonlarda elde edildi. 
     
     KOKAİN 
     Hatay'da 2004 yılında gerçekleştirilen operasyonda 42 kilo 279 gram, İstanbul'da da 10 ayrı olayda 79 kilo 62 gram, bunların dışında kalan 91 olayda ise toplam 3 kilo 720 gram kokain maddesi ele geçirildi. Bu olaylar ilgili ise 32'si yabancı uyruklu olmak üzere toplam 336 şahıs yakalandı. 
     Kokainin yüzde 65.8'ine İstanbul'da, yüzde 33.8'ine Hatay'da, yüzde 0.1'lik oranlarına da İzmir, Ankara, Bursa ve Mersin'deki operasyonlarda el konuldu. 
     
     ESRAR 
     Uyuşturucuyla mücadele kapsamında 2004 yılında polisin gerçekleştirdiği operasyon 3 bin 843 olayda 4 ton 331 kg esrar ele geçirildi. Bu olaylarla ilgili ise 7 bin 495 şahıs yakalandı. 
     Yakalanan esrar maddesinin yüzde 67.8'i kubar, yüzde 18.3'ü plaka, yüzde 13.5'i toz, yüzde 0,4ü ise reçine formunda olduğu bildirilen raporda, esrar maddesinin yüzde 25,1'inin İstanbul, yüzde 9.3'ünün Van, yüzde 5.2'sinin Hakkari, yüzde 4.7'sinin Antalya'da, yüzde 3.5'inin Mersin, yüzde 3.4'ünün Samsun, yüzde 3.2'sinin Adana, yüzde 3.2'sinin Diyarbakır, yüzde 2.9'unun Konya, yüzde 2,8'inin İzmir, yüzde 36.1'inin de diğer illerde elde edildiği belirtildi. 
     
     CAPTAGONDA 10 KAT ARTIŞ 
     Ele geçirilen sentetik uyuşturucu miktarında, 2003 yılına göre geçen yıl yüzde 202, olay sayısında yüzde 78, yakalanan şahıs sayısında ise yüzde 95 oranında bir artış belirlendi. 
     Polisin yaptığı 33 operasyonda 7 milyon 696 bin 252 adet captagon tableti ele geçirildi. Bu olaylarla ilgili 107 şüpheli yakalandı. Ele geçirilen captagon hapı sayısının 2000 yılına göre 10 kat arttığına dikkat çekildi. 
     Captagon tabletlerinin yüzde 39.8'i Kilis'te, yüzde 26'sı İstanbul'da, yüzde 12.9'u Tokat'ta, yüzde 7.2'si Gaziantep'te, yüzde 3.9'u Aksaray'da, yüzde 3.3'ü Mersin'de, yüzde 2.9'u Adana'da, yüzde 2.6'sı Konya'da, yüzde 0.7'si Bursa'da, yüzde 0.6'sı Edirne'de ve yüzde 2.5'i de diğer illerde yakalandı. 
     Bir başka sentetik uyuşturucu ecstasy ile ilgili 516 olayda 718 bin 734 tablet ele geçirilirken, bu olaylarla ilgili bin 443 şahıs yakalandı. 
     Ülke genelinde ele geçirilen ecstasy tabletlerin ise yüzde 71.3'ü İstanbul'da, yüzde 7'si Kayseri'de, yüzde 4.8'i Mersin'de, yüzde 2.5i Ankara'da, yüzde 2.4'ü Antalya'da, yüzde 2.1'i Bursa'da, yüzde 1.9'u Samsun'da, yüzde 1.5'i Kocaeli'nde, yüzde 1.1'i İzmir'de, yüzde 0.8'i Muğla'da, yüzde 4.7'si ise diğer illerde yakalandı. 
     2004 yılında 2 olayda uyuşturucu yapımında kullanılan 99 litre asetik anhidrit maddesi ele geçirilirdi. Olayla ilgili ise 2 kişi yakalandı. 
     
     NASIL YAKALANDILAR 
     Yurt genelinde geçen yıl yakalanan uyuşturucu kaçakçıları ve uyuşturucu maddelerin yüzde 39.3'ü arama, yüzde 36.7'si ihbar, yüzde 4.3'ü güvenlik güçlerinin alıcı gibi davranması, yüzde 1.2'si dedektör köpeklerin yardımıyla yüzde 29'u ise diğer yöntemlerle elde edildi. 
     
     DİKKAT ÇEKİCİ NOTLAR 
     Raporda uyuşturucu kaçakçılığı ile ilgili birçok dikkat çekici bilgi de yer aldı. 
     Afganistan'ın son 10 yıldır küresel afyon üretiminde en yüksek paya sahip olduğu vurgulanan raporda, Türkiye'deki afyon türevi uyuşturucuların ele geçirilmesinin Afganistan'daki afyon üretimindeki düşüş ve artışla paralellik gösterdiği belirtildi. 
     Türkiye'de uyuşturucu madde olaylarının sırasıyla Marmara, Akdeniz ve Ege bölgeleri ile İç Anadolu'nun güneybatısı ve Güneydoğu Anadolu Bölgesi'nin batısında yoğunlaştığına işaret edilen raporda, Karadeniz ve Doğu Anadolu'nun kuzey kesimleri ve İç Anadolu'nun kuzey kesimlerinde ise uyuşturucu olaylarının oldukça az olduğu ifade edildi. 
     
     TURİZM SEZONU TIRMANDIRIYOR 
     Eroin ve esrar maddelerinin yakalanmasının Ağustos, Eylül ve Ekim dönemi ile Aralık, Ocak ve Şubat dönemlerinde artışın olduğu kaydedilen raporda, sentetik uyuşturucu yakalamalarında ise özellikle yaz aylarında bir artışın olduğu tespitine yer verildi. 
     Raporda, turizm ve eğlence sektörünün yaz aylarında canlanmasının, sentetik uyuşturucu yakalanmasının yaz aylarında bir tırmanışa neden olduğu kaydedildi. 
     İspanya ve Hollanda başta olmak üzeri son yıllarda Avrupa ülkelerinde kokain arzında yaşanan yükselişin Türkiye'yi de etkilediği ifade edilen raporda, yurt genelinde yakalanan ecstasy tabletlerinin çok büyük bir kısmının Hollanda kaynaklı olduğu ve Almanya üzerinden getirildiğinin tespit edildiği bildirildi. 
     
     AZ MİKTARDAKİLER POSTA YA DA KARGOYLA 
     Uyuşturucu madde kaçakçılarının genellikle az miktardaki uyuşturucu maddelerin transferinde daha güvenli, ucuz ve düşük riskli olduğunu düşüncesiyle posta veya kargo firmalarını kullandığı da belirtildi. 
     
     KADIN UYUŞTURUCU KAÇAKÇILARI 
     Uyuşturucu suçlarının da diğer suçların paralelinde genellikle erkekler tarafından işlendiğine dikkat çekilen raporda, zaman geçtikçe suça karışan erkeklerin oranı azaldığı, 2000 yılında Türkiye'de uyuşturucu suçuna karışanların yüzde 96.5'i erkek iken bu oranın 2004 yılında yüzde 94.4'e düştüğü belirtildi. 
     Uyuşturucu kaçakçılığı yapan kadınların oranının 2000 yılında yüzde 3.4 olduğu anımsatılan raporda, bu oranın 2001 yılında yüzde 4'e, 2002 ve 2003 yıllarında yüzde 4.8'e, 2004 yılında ise yüzde 5.5'e yükseldiği ifade edildi. 
     Emniyet'in raporunda, bu durumun kadınların uyuşturucu suçuna giderek artan oranda karıştığını gösterdiği, 2000-2004 yılları arasında uyuşturucu suçuna karışan kadınların sayısının yüzde 172 oranında arttığı belirtildi. 
     
</TEXT>
</DOC>
