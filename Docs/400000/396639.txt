<DOC>
<DOCNO> 396639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yasam/yas05.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz perisinin gecesi 
</HEADLINE>
<TEXT>


Yağmur ve caz ikisi de devam ediyor İstanbul'da... İş Sanat, Polonyalı Anna Maria Jopek'i ağırladı 

MURAT BEŞER 

İş Sanat'ın 19 Kasım akşamı konuğu, otuzlu yaşlara henüz ayak basmış olmasına karşın, katıldığı Eurovision 1996'dan bu yana, 10 albümü geride bırakan Jopek'ti. 
Konseri, memleketinden çıkan en iyi uluslararası caz projesi olarak kabul edilen son albümü "Secret"in kapanışındaki "All The Virtues" ile açtı Jopek. Klişelerin uzağındaki ağıtsal tarzı ve akıllı şarkı sözleriyle erotik düşler yaratan etno-cool mizaçlı şarkıcının sesi, Jamaika ormanlarından Alp dağlarına değin yankılanıyordu. 

Kendinden emin 
Ninni ve masal karışımı "Czarne Slowada", klavyeci Pawel Zarecki'nin klasik eğitimi aldığını hissettirdi gitarcı Marek Napiorkowski Pink Floydv ri bir solo çekti. Jopek, Sting şarkısı "I Burn For You"yu söylerken kaygısız ve kendinden emin görünüyordu. Hatta o an donacaktı davulcu Cezary Konrad'ın enerjik pasajları olmasaydı. "Kiraz Ağacı" Cherry Tree , kesif caz tınıları yayarken, Patitucci duruşlu Robert Kubiszyn'in elektrik bas solosu, tansiyonsuz ilerleyen konserin ilk iletişimini kurunca, salondaki durgun hava yerini melteme bıraktı. 
"Bukowina"nın ardından sahnede gitarcıyla yalnız kalan Jopek, salona, şaklattığı parmaklar eşliğinde söyledi "Duety"yi. Jopek, "Woman in Red" görüntüsüyle kendini pür dikkat seyrettiriyor, ama kimseler farkına varmadan sırtını çevirerek dünyasına dönüyordu. Terk etmeye eğilimli sevgili misali, insanı her an bir aşk acısının içine itebilirdi. 

Modern bir Jeanne d'arc 
İlk nakarata kadar ömrü vefa etmeyen el çırpmalarıyla açılan "Nienasychehie", konserin en civcivli parçası oldu. Saksofoncu Henryk Miskiewicz soprano solosuyla orkestranın en cazcısı olduğunu vesikalaştırdı. "Upojenie"nin ardından "Lesmian"da, gitarcının içindeki Joe Satriani çıktı ortaya. 
Solo elektrik gitar eşliğinde söylediği "Everytime We Say Goodbye"da tüm salon nefesini tuttu tek soluyan Jopek'ti. 
Son parça "Cyraneczka", Jopek'in, Delacroix'nın "Özgürlük" tablosundaki barikatların üzerinde yükselen dişil figür ya da modern bir Jeanne d'arc olduğunu iyice gösterdi. Geldikleri tek bis, alkışlar eşliğinde gerçekleşti Jopek'in fotoğraf makinesine izleyicileri gösteren bir kare alması için salonun ışıkları yandığında, yukarıda uçuşan periler de gülümsüyordu. 



</TEXT>
</DOC>
