<DOC>
<DOCNO> 387982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy10.html </URL>
<DATE> 2005/10/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Maliye, Özel Okullar Yasa Taslağını incelemeye aldı 
</HEADLINE>
<TEXT>

     Türkan Al AA 

Maliye Bakanlığı, Özel Okullar Yasası'nda değişiklik öngören taslağı vergi boyutu açısından incelemeye başladı. 
     Alınan bilgiye göre, Milli Eğitim Bakanlığı, çocuğunu özel okulda okutanlara, okul ücretini vergiden düşürme olanağı da getiren düzenlemeyi görüş için Maliye Bakanlığı'na gönderdi. 
     Maliye Bakanlığı üst yönetimi, söz konusu taslağı Gelir İdaresi Başkanlığı ile Bütçe ve Mali Kontrol Genel Müdürlüğü'ne ileterek, bu konuda bir değerlendirme raporu hazırlanmasını istedi. 
     Maliyeciler, taslağı vergi tekniği ve bütçe hedefleri açısından ele alacak. Taslakta getirilen düzenlemelerin vergisel boyutu ile ortaya çıkaracağı gelir kaybı hesaplanacak ve bu çerçevede oluşturulacak görüşler, Milli Eğitim Bakanlığı'na iletilecek. 
     Maliye Bakanlığı yetkilileri, daha önce çıkarılan bir Kanun uyarınca, beyannameli mükelleflerin, beyan ettiği gelirin yüzde 10'unu aşmamak üzere eğitim harcamalarını vergi indirimi konusu yapabildiğine dikkat çekerek, şu değerlendirmeyi yaptılar 
     ''Beyannameli mükellefler, bu düzenleme uyarınca, eğitim harcamalarını gider gösterip, vergi indiriminde kullanabiliyordu. Ancak, ücretliler bu haktan yararlandırılmıyordu. Hazırlanan tasarıda, özel okullarda çocuğu okuyanların tümü için böyle bir imkan getirilmek isteniyor, vergi desteği de genişletiliyor. Biz de bu konuda bir çalışma yapacağız. Vergi açısından yeni düzenleme ne getirir, ne götürür, bütçeyi nasıl etkiler Bu açıdan bir değerlendirme yapıp, gerekirse yeni önerilerimizle birlikte Milli Eğitim Bakanlığı'na bunu ileteceğiz.'' 
     
     KDV İNDİRİMİNE HAYIR 
     Maliye Bakanlığı, özel okulların katma değer vergisinin sıfırlanması talebine ise sıcak bakmıyor. 
     Bir üst düzey yetkili, ''Eğitimde katma değer vergisi zaten düşük uygulanıyor. Bunu sıfırlamak mümkün değil. Biz, vergide muafiyet ve istisnaları sınırlamak istiyoruz, özel okullar ise bizden hiç KDV almayın diyor. O zaman diğer işletmelerin suçu ne Herkes gider özel okul açar'' dedi. 
     
</TEXT>
</DOC>
