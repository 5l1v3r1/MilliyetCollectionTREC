<DOC>
<DOCNO> 351204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/axspo02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuza Fransız modeli 
</HEADLINE>
<TEXT>


Naklen yayın gelirlerinin paylaşımı için geri adım atmayan Kulüpler Birliği Vakfı, Futbol Federasyonu'na Fransız sistemi önerecek. Alternatif olarak Alman modeli teklif edilecek 

CEMAL ERSEN 


Süper Lig'deki 14 Anadolu temsilcisi ile 4 büyük kulüp arasında krize neden olan naklen yayın gelirlerinin paylaşımı konusunda Kulüpler Birliği Vakfı atağa kalktı. Mali Genel Kurul'da kabul edilen önerge, Futbol Federasyonu'nu zora sokarken Kulüpler Birliği'nin, mevcut sistemin dışında Fransız, Alman, İngiliz, İtalyan ve İspanyol modellerini incelediği, 14 Haziran'da İstanbul'da yapılacak toplantıda federasyona sunulacak öneriyi belirleyeceği bildirildi. 
Vakıf Başkanı İlhan Cavcav, Futbol Federasyonu Genel Kurulu'nda kabul edilen önergenin yayın gelirlerinin düzenlenmesini zorunlu hale getirdiğini belirterek, "Yeni sistem 4 büyük kulübe 600 veya 800 bin dolar arası bir kayıp getiriyor. Attıkları taş ürküttükleri kurbağaya değmez. Eğer dört büyük kulüp dışındakiler bu ligin figüranı olarak görülüyorsa yanlış düşünüyorlar. Dört büyüklerin bizden futbolcu almayacakları tehdidine gülüyorum. Daha iyi olur. Hiç değilse sözleşmesi süren futbolcularımızın akıllarını çelmezler. Biz 200 milyar verirken 1 trilyon teklif ederek ortalığı karıştırıyorlardı. Bizim işimize gelir bu kararları" dedi. 
Kulüpler Birliği'nin, beş farklı sistemden Fransız modelini benimseyeceği öğrenildi. Yayın gelirinin yüzde 83'nün 18 kulübe "dayanışma primi" adı altında eşit olarak verilmesini, yüzde 10'unun sportif performans, yüzde 7'sinin ise her hafta oynanan maçlar içinde en yüksek reytingi alan üç maçı oynayan kulüpler arasında popülaritesine göre pay edilmesini öngören model, federasyona örnek olarak sunulacak. Fransız modeline alternatif olarak ise Alman sistemi teklif edilecek. Almanya'da uygulanan modelde yayın gelirinin yüzde 50'si eşit dağılırken geri kalanın yüzde 75'i son 3 yıl baz alınarak başarıya, kalanı ise kulüplerin performansına göre dağıtılıyor. Büyük kulüplerin egemen olduğu İtalyan, İngiliz ve İspanyol modellerine ise sıcak bakılmıyor. 

Mahkeme yolu açık 

İlhan Cavcav, Mali Genel Kurul'da kabul edilen önergenin yönetim tarafından dikkate alınmaması gibi bir durumun olamayacağını söyledi. Cavcav, "Eğer önergenin iptali isteniyorsa federasyonun konuyu en geç ay sonuna kadar mahkemeye taşıması gerekir. Kabul edilen önergenin uygulanması şart. Bunun dışında bir sistem oluşturulması durumunda Tahkim'e giden bir delege yayın ihalesini iptal ettirebilir" dedi. Başkan Cavcav, 14 Haziran'da İstanbul'da yapılacak toplantıda federasyon ile sürdürülecek yayın görüşeleri için 4 kişilik bir komisyon oluşturulacağını da açıkladı. 


</TEXT>
</DOC>
