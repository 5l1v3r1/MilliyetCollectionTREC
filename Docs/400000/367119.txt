<DOC>
<DOCNO> 367119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur24.html </URL>
<DATE> 2005/08/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hacıların valizleri ithal, el çantaları yerli... 
</HEADLINE>
<TEXT>

     Türkiye Diyanet Vakfı TDV Genel Müdürü A. İhsan Sarımert, 2006 yılında hacca gidecek hacı adaylarına verilecek olan valizlerin 15 Kasım’a kadar temin edilemeyeceği için yurtdışından ithal edileceğini, el çantalarının ise yurtiçinde üretilerek dağıtılacağını bildirdi. 
     Sarımert, hacı adaylarına verilecek valizlerle ilgili basında yer alan haberler üzerine yaptığı yazılı açıklamada, bu yıl hacca gideceklere verilecek valizlerin en geç 15 Kasım’a kadar temin edilerek, teslim edilmesi gerektiğini kaydetti. 
     Yapılan araştırmalara göre bu tarihe kadar valizlerin Türkiye’de üretilmesinin mümkün olmadığının ortaya çıktığını, İstanbul Umum Saraçlar Odası ile yapılan görüşmeler üzerine ikili troleyli bagaj çantalarının 6 aylık bir sürede imal edilebileceğinin anlaşıldığını bildiren Sarımert, açıklamasında şunları kaydetti 
     "Yerli üretim ve malı kullanmak daima tercihimiz olmakla birlikte söz konusu valizlerin hacı adaylarına en geç 15 Kasım 2005 tarihine kadar teslim edilmesi esas olduğundan, mecbur kalınırsa valizlerin temini noktasında yurtdışından ithali gündeme gelmiştir. Ayrıca, yapılan araştırmalar sonunda ülkemizde üretilen valizlerin de tüm aksamının ’kumaş, fermuar, kilit vb’ yurtdışından ithal edildiği tespit edilmiştir." Sarımert, gelişmeler üzerine yurtdışından ithal edilmesi de dahil olmak üzere gerekli hazırlıkların yapılarak, valizlerin zamanında teslim edilmesi için vakfa ait Komaş Kocatepe Modern Mağazacılık İşletmeleri Ticaret ve Sanayi A.Ş görevlendirildiğini bildirdi. 
     İhsan Sarımert, ayrıca hacı adaylarına verilecek seyahat el çantalarının ise yurtiçinde imal edilebileceğini belirterek, ihalenin yarın yapılacağını kaydetti. 
     
</TEXT>
</DOC>
