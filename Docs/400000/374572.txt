<DOC>
<DOCNO> 374572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/eko07.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada yeni zirve 30.908 
</HEADLINE>
<TEXT>


EKONOMİ SERVİSİ 

Ağustos ayı ortalarında AB ülke liderlerinin Türkiye'nin AB üyeliğiyle ilgili yaptıkları olumsuz açıklamalarla 28 bin puanın altına inerek sert düşüş yaşayan borsa, son günlerde AB ile ilgili gelen olumlu açıklamalarla hızla toparlanıyor. 30 Ağustos Zafer Bayramı nedeniyle bir günlük tatilden sonra dün borsa yeni bir zirve yaptı. AB diplomatlarının Kıbrıs konusunda karşı deklarasyon yayınlanması ve Türkiye'den Rum kesimini tanımasının şimdilik istenmemesi yönünde gelen anlaşma haberleriyle endeks yeni bir rekor kırdı. 
Yabancı alımların da etkisiyle endeks 892 puanlık artışla 30.908 puana çıkarken, hisse senetlerinin ortalama değer artışı yüzde 2.97 olarak gerçekleşti. Hisselerin ağustos ayındaki değer artışı da ortalama yüzde 4.36 düzeyinde oldu. Endeks bir önceki rekorunu 30.123 puanla 4 Ağustos'ta kırmıştı. Endeksteki rekor, işlem hacmine de yansıdı. Dünkü işlemlerde toplam 1.4 milyar YTL'lik işlem hacmi oluştu. 
İştiraki olan Petrol Ofisi'ndeki hisselerini Doğan Grubu'na satışı yönünde haberleri çıkan İş Bankası ile Yapı Kredi Bankası, Koç Holding ve Sabancı Holding endeksin yükselişinde etkili oldu. Dolar serbest piyasada 1.3500'e gerilerken, en çok işlem gören tahvilin de faizi yüzde 16.72 düzeyine indi. 


</TEXT>
</DOC>
