<DOC>
<DOCNO> 375209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur64.html </URL>
<DATE> 2005/09/02/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Erdemir Limanı'nda gemi kazası... 
</HEADLINE>
<TEXT>

     Zonguldak’ın Ereğli İlçesi’nde kurulu, Ereğli Demir ve Çelik Fabrikaları ERDEMİR T.A.Ş limanında, kömür yüklü geminin çarpması sonucu denize yuvarlanan yükleme-boşaltma vincinde kabinde sıkışan operatör öldü. 
     AA muhabirinin aldığı bilgiye göre, ERDEMİR Limanı’na giriş yapan Libya bandıralı "Liparit" adlı kömür yüklü gemi, henüz belirlenemeyen nedenle önce liman doklarına, daha sonra burada kurulu olan yükleme-boşaltma vincine çarptı. 
     Vinç, çarpmanın etkisiyle önce geminin üzerine, daha sonra da denize yuvarlandı. Bu arada vinç kabininde görevli olan ve adı henüz belirlenemeyen operatör, olduğu yerde sıkışması sonucu yaşamını yitirdi. 
     Denize düşerek kaybolan bir kişiyi arama çalışmaları ise dalgıçlar ve Karadeniz Bölge Komutanlığı hücumbotu ekipleri tarafından sürdürülüyor. 
     Zonguldak Valisi Yavuz Erkmen, konuya ilişkin yaptığı açıklamada, limana giriş yapan kömür yüklü geminin henüz belirlenemeyen nedenle vince çarptığının kendisine aktarıldığını, yetkililerin gerekli tedbirleri alarak olayla ilgili araştırmalarını sürdürdüğünü kaydetti. 
     
</TEXT>
</DOC>
