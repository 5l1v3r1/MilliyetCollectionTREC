<DOC>
<DOCNO> 352982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo14.html </URL>
<DATE> 2005/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Spurs'u sahasında farklı skorla yenen Pistons, seride durumu 2-2 yaptı 
</HEADLINE>
<TEXT>

     ABD Profesyonel Basketbol Ligi'nde NBA play-off final serisinin 4. maçında Detroit Pistons, sahasında San Antonio Spurs'ü farklı skorla 102-71 yenerek seride 2-2'lik eşitliği yakaladı. 
     Geçen yılın şampiyonu Detroit Pistons'ın sahası Auburn Hills'de 22 bin seyirci önünde yapılan maçın ilk dakikalarından itibaren rakibine büyük üstünlük sağlayan ve bu üstünlüğünü maç sonuna dek sürdüren Pistons, ilk yarıyı da 51-36 önde kapadı. 
     Karşılaşmada evsahibi ekipte tam 7 oyuncu çift haneli sayı üretmeyi başarırlarken, en skorer oyuncular, 17 sayı, 5 ribaunt ve 7 asistle Chauncey Billups ve 17 sayı, 5 asistle Lindsay Hunter oldu. Pistons'da ayrıca Rasheed Wallace, 14 sayı, 8 ribaunt ve 4 blok, Tayshaun Prince 13 sayı, Antoine McDyess da 13 sayı ve 7 ribauntla galibiyete büyük katkı yaptılar. 
     Oldukça tutuk bir gününde olan San Antonio Spurs'de ise Tim Duncan'ın 16 sayı, 6 ribaunt ve 4 blokluk performansı, farklı skorlu yenilgiyi engelleyemezken, oyun kuruculardan Arjantinli Emanuel Ginobili, 12 sayı, 4 ribaunt ve 3 asist, Fransız Tony Parker da 12 sayı, 4 ribaunt ve 4 asistle oynadılar. 
     Bu galibiyetle Detroit Pistons Antrenörü Larry Brown, kariyerindeki 99. play-off galibiyetine imza atarak lig tarihinde en fazla play-off maçı kazanan 3. teknik adam unvanına erişti. 
     2 takım arasında play-off final serisinin 5. maçı, 20 Haziran Pazartesi günü TSİ sabaha karşı yine Detroit'te yapılacak. 
     
</TEXT>
</DOC>
