<DOC>
<DOCNO> 358603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun39.html </URL>
<DATE> 2005/07/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Lufthansa, parmak izi kontrolü başlatacak... 
</HEADLINE>
<TEXT>

     Alman havayolu şirketi Lufthansa, uçağa biniş kartlarında parmak izi kontrolü başlatacak. 
     Lufthansa'nın bir sözcüsü, Berliner Tagesspiegel gazetesine yaptığı açıklamada, yeni uygulamanın bu hafta Frankfurt kentinde test edilmeye başlandığını ve 2 hafta sürecek testlerin başarılı olması durumunda uygulamanın gelecek yıl başlayabileceğini söyledi. 
     Yeni uygulama kapsamında, check-in yapan yolculardan parmak izi alınması ve bunların daha sonra uçağa biniş kartları üzerindeki parmak izleriyle karşılaştırılmaları düşünülüyor. 
     Sözcü, bu uygulamanın yolcuların işini hızlandırmayacağını, ancak gelecekte terörizme karşı mücadele kapsamında uçağa binerken son bir kontrol yapılması zorunluluğu getirildiği takdirde önemli bir avantaj sağlayacağını kaydetti. 
     
</TEXT>
</DOC>
