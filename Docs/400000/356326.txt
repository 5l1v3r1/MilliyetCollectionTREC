<DOC>
<DOCNO> 356326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo50.html </URL>
<DATE> 2005/06/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beşiktaş, Volkan Ünlü ile 2 yıllık sözleşme imzaladı... 
</HEADLINE>
<TEXT>

     Beşiktaş, Almanya'nın FC Schalke 04 takımından transfer ettiği kaleci Volkan Ünlü ile 2 yıllık sözleşme imzaladı. 
     Gurbetçi futbolcu, BJK Nevzat Demir Tesisleri'nde düzenlenen imza töreninde, kendisini 2 yıllığına siyah-beyazlı renklere bağlayan sözleşmeye imza attı. 
     Kulüp asbaşkanı ve futbol şubesi sorumlusu Kıvanç Oktay ve yönetici Süleyman Eren de imza töreninde hazır bulundu. 
     Oktay, Volkan'ın 150 bin Avro garanti para, 5 bin Avro da maç başına ücret alacağını açıkladı. 
     Kıvanç Oktay, Volkan'ın ilerki yıllarda da Beşiktaş'ın kadrosunda bulunmasını umut ettiğini ifade ederek, ''İnşallah Beşiktaş'ta çok uzun yıllar oynar. Çok faydalı olacak bir oyuncu. Beşiktaş'a hayırlı olsun'' dedi. 
     Volkan, Beşiktaş formasını giyecek olmanın kendisi için olağanüstü bir olay olduğunu belirterek, ''Türkiye'nin en büyük kulübünde 21 yaşında oynamanın değerini biliyorum. Çoğu Türk genci benim yerimde olmak ister. Bu çok büyük bir şans. Bunu değerlendireceğim. Beşiktaş taraftarlarına layık olmaya çalışacağım'' diye konuştu. 
     Süleyman Eren de, Volkan'ın, Beşiktaş'ın geleceğinde önemli bir yer tutacağına inandığını kaydetti. 
     
</TEXT>
</DOC>
