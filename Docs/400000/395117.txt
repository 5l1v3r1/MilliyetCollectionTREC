<DOC>
<DOCNO> 395117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko39.html </URL>
<DATE> 2005/11/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Samsun'da Mavi akım hazırlıkları büyük gizlilikle yürütülüyor 
</HEADLINE>
<TEXT>

     Türkiye ile Rusya arasında 1997 yılında yapılan hükümetler arası anlaşma ile start alan Mavi Akım Projesi'nin 17 Kasım'daki resmi açılışı için Samsun'da hazırlıklar devam ediyor. 
     Başbakan Recep Tayyip Erdoğan ile Rusya Devlet Başkanı Vladimir Putin ve İtalya Başbakanı Silvio Berlusconi'nin de katılacağı tören için çeşitli birimlerin hazırlıkları devam ediyor. 
     Güvenlik nedeniyle çalışmalar büyük gizlilik içinde sürdürülürken, programın tamamının törenin yapılacağı Çarşamba İlçesi'ndeki BOTAŞ'a ait Doğalgaz İşletmeleri'nde gerçekleşme ihtimali de ağır basıyor. 
     Tesislerdeki fiziki hazırlıkların yanı sıra güvenlik önlemleriyle ilgili çalışmalar yoğunluk kazanırken, yine güvenlik nedeniyle tesislere girişlere zorunlu haller dışında izin verilmiyor. 
     Büyükşehir Belediye Başkanı Yusuf Ziya Yılmaz ile Belediye Meclis üyelerinin çalışmalarla ilgili bilgi edinmek amacıyla tesislere yapmak istediği ziyarete de aynı nedenle izin verilmedi. 
     Tesislerin içine tören günü yağışlı hava ihtimaline karşı 44x18 metre ebadında bir çadır kuruldu. Ayrıca daha küçük ebatlı bir çadır da ikramlar için hazırlandı. Tesislerdeki bacalara ise üç ülkenin bayrakları asılmaya başlandı. Bunun yanı sıra helikopter pisti ve park yerleriyle ilgili hazırlıklar ise devam ediyor. 
     Bu arada, tören programı kapsamında düzenleneceği bildirilen 'Enerji Zirvesi'nin nerede yapılacağı ise kesinlik kazanmadı. 
     Samsun-Ceyhan Boru Hattı'nın konu alınacağı toplantı için Büyük Samsun Oteli ile törenin yapılacağı Botaş Tesisleri içindeki idare binasında hazırlıklar sürdürülürken, bir üçüncü mekanın daha hazırlandığı öğrenildi. 
     Rus heyetine ait bir kargo uçağıyla ise muhtemelen Rusya Devlet Başkanı Putin'in emrine tahsis edilecek 2 limuzin ile bir minibüs Samsun'a getirildi. 
     
     KÖYLÜLER UYARILDI 
     Hazırlıklar kapsamında Çarşamba Kaymakamlığı'nda düzenlenen toplantıya ise Samsun-Ordu Karayolu ile tesisler arasında bulunan yaklaşık 20 kilometrelik güzergah üzerinde bulunan 6 köy muhtarı katılırken, bu konuda çeşitli uyarılarda bulunuldu. Tören günü yola hayvan bırakılmaması, çöp atılmaması ve her türlü olumsuzluk yaratabilecek davranışlardan kaçınılması istenerek, bu konuda duyarlı olunması uyarısı yapıldı. 
     
     BASIN MENSUPLARININ İLGİSİ 
     Tören için bu hazırlıkların yanı sıra açılışa yerli ve yabancı basın mensuplarının da yoğun ilgi gösterdiği gözleniyor. 
     Töreni izlemek amacıyla Basın Yayın ve Enformasyon Genel Müdürlüğü aracılığı ile çok sayıda basın kuruluşu akredite başvurusunda bulunurken, başvuru sayısının 230 dolayında olduğu bildirildi. 
     Bunlardan yaklaşık 40'ının yabancı basın mensubu olduğunu belirten yetkililer, sayının artabileceğini söylediler. 
     
</TEXT>
</DOC>
