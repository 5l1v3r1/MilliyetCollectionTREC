<DOC>
<DOCNO> 394527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko03.html </URL>
<DATE> 2005/11/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Nemada 8. taksit ödemeleri için toplu başvuralar yarın başlıyor... 
</HEADLINE>
<TEXT>

     Aralık ayında yapılması beklenen Tasarrufu Teşvik Hesabı 8. taksit nema ödemeleri için toplu başvurular, yarından itibaren Ziraat Bankası'na yapılabilecek. 
     Ödemeleri Hazine Müsteşarlığı'nca belirlenecek tarihte başlayacak zorunlu tasarruf 8. taksit nema ödemeleriyle ilgili toplu başvurular, yarından itibaren Ziraat Bankası şubelerince kabul edilecek. 
     Buna göre Tasarrufu Teşvik işyeri sicil numarası ve elektronik posta adresi uzantıları Milli Eğitim Bakanlığı'na bağlı ilköğretim, lise ve dengi okullar için ''k12.tr'', yüksek öğretim kurumları için ''edu.tr'', özel işyerleri için ''com.tr'', genel ve katma bütçeli kuruluşlar için ''gov.tr'', askeri birlikler için ''mil.tr'', emniyet teşkilatı için ''pol.tr'' ve belediyeler için ''bel.tr'' olan özel kuruluşlar ile kamu kurum ve kuruluşları personeli, 8. taksit nema ödemelerini ''işyerleri aracılığıyla'' alabilecek. 
     Önceki taksit ödemelerinde olduğu gibi, kurum ve işyeri aracılığıyla talepte bulunan hak sahiplerinin ödemeleri, 8. taksit ödemelerinin başlamasını takiben ''en geç 3 gün içinde'' yapılacak. 
     Kurum ve işyerleri, unvanlarını taşıyan elektronik posta adresi ile birlikte, en son kesinti ve katkı tutarlarını yatırdıkları Ziraat Bankası şubelerine başvuracak. 
     Kurumu aracılığıyla başvuru yapmayı düşünmeyen, bir başka deyişle bireysel başvuru yapacak hak sahipleri ise eskiden olduğu gibi açıklanacak bir aylık takvim dahilinde paralarını alabilecek. 
     
</TEXT>
</DOC>
