<DOC>
<DOCNO> 386401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy19.html </URL>
<DATE> 2005/10/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
TBMM Plan ve Bütçe Komisyonu'nda "YÖK" tartışması 
</HEADLINE>
<TEXT>

     Sağlık Bilim Üniversitesi kurulması hakkında YÖK’ün olumsuz görüş bildirmesi, TBMM Plan ve Bütçe Komisyonu’nda tartışmalara neden oldu. 
     Komisyon’da, Yükseköğretim Kurumları Teşkilatı Kanunu’nda Değişiklik Yapılması Hakkında Kanun Tasarısı’nın görüşülmesine başlandı. 
     Milli Eğitim Bakanı Hüseyin Çelik, tasarının, Kadir Has Vakfı ile Türk Kardiyoloji Vakfı’nın kurduğu Kadir Has Üniversitesi’nin, yeni kurulacak Sağlık Bilim Üniversitesi’ne devredilmesini öngördüğünü, bu üniversite bünyesinde tıp fakültesi, hemşirelik yüksekokulu, sağlık hizmetleri meslek yüksekokulu ve sağlık bilimleri enstitüsü kurulacağını bildirdi. 
     İki ayrı vakfa ait mevcut bir üniversitenin tek vakıfa bağlı olacağını belirten Çelik, konu hakkında YÖK’ün olumsuz görüş bildirdiğini, bunun için yasal düzenlemeye gidildiğini kaydetti. 
     Kamu kurum ve kuruluşlarından görüş alınabileceğini, ancak bu kurumların "olumsuz görüş bildirilmesi halinde hiçbir şey yapılamayacağı" sonucunun ortaya çıkmaması gerektiğine dikkati çeken Çelik, "Öğrenci afları, YÖK’ün olumsuz görüşüne rağmen çıkmıştır" dedi. 
     
     "BAKAN’I SIRTIMDA TAŞIRIM" 
     CHP Muğla Milletvekili Gürol Ergin, tasarıyla YÖK’ün devre dışı bırakılmak istendiğini ileri sürerek, "YÖK’e müracaat edilmemiş, prosedür tamamlanmamış, anayasal istekler karşılanmamış... Bu eksiklikler giderilmeden, bir tasarıyla sorun çözülmek istenmiş" diye konuştu. 
     CHP İzmir Milletvekili Bülent Baratalı, önce işlerin bitirilip, daha sonra bu işlerin hukuki olması için gerekli kanunların çıkarıldığını ve bunun örneklerinin yaşandığını ileri sürdü. 
     Anavatan Mardin Milletvekili Muharrem Doğan, Mardin’e de üniversite kurulması halinde Milli Eğitim Bakanı Hüseyin Çelik’i havaalanından üniversiteye kadar sırtında taşıyacağını söyledi. 
     
     KANUNA KARŞI HİLE YAPILMASI 
     İki vakıf arasındaki küskünlük nedeniyle çıkan sorunun, Meclis’ten çıkarılacak yasayla çözülmek istendiğini belirten CHP İstanbul Milletvekili Ali Kemal Kumkumoğlu, "Sayın Bakan, tasarı hazırlayana kadar gidin küskünleri barıştırın. Nokta atışı kanun çıkarıyoruz. 
     YÖK’e başvurulmamış, DPT’den görüş istenmemiş, Meclis’e müracaat edilip kanun çıkarılmak istenmiş" dedi. 
     Tasarıyla üniversitenin vakıflar arasında "pay edildiğini" iddia eden Kumkumoğlu, şöyle devam etti 
     "Hangi üniversite para için hizmet vermiyor Ekonomik amaçlı olmayan üniversite var mı Özel üniversitelerin hepsi kanuna karşı hile içindeler. Üniversiteleri kapatmayıp buna çare bulalım. İnsanları kanuna karşı hile yapmaktan kurtaralım. Hepimiz bunları bilip göz yumuyoruz. Hile yapmanın yolunu açmayalım. Daha büyük hedeflere ulaşmak isteyenler, bu tür hilelere başvuruyor." CHP’li milletvekillerinin, "YÖK’e başvurulmadığı ve bunun için de görüş bildirilmediği" iddialarını cevaplandıran Bakan Çelik, Sağlık Bilim Üniversitesi’nin kurulması için 10 ay önce YÖK’e müracaat edildiğini, YÖK’ün, üniversitedeki yer sorunu nedeniyle, sağlık hizmetleri meslek yüksekokulu ve sağlık bilimleri enstitüsü açılmaması yönünde görüş bildirdiğini kaydetti. 
     Milli Eğitim Bakanı Çelik, tasarının Anayasa’ya aykırı olduğu iddialarını şöyle yanıtladı 
     "YÖK Genel Kurulu’nun aldığı kriterler doğrultusunda üniversite kurulmaz. Anayasa’nın 130, 131. maddelerini biz hazırlamadık. 
     Bizlerden öncekiler hazırlamış. Böyle gitmez, Anayasa’yı değişelim 
     dedik kabul etmediniz. Eğer Anayasa’yı değişseydik eğer hile varsa ortadan kalkacaktı. Yarın siz de ülke yönetimine talip olarak bürokratik mekanizmaya kendinizi teslim edemezsiniz. YÖK, siyasi iradenin üstünde olamaz. Anayasa’nın temeli TBMM’dir." 
     
</TEXT>
</DOC>
