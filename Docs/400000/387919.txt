<DOC>
<DOCNO> 387919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun41.html </URL>
<DATE> 2005/10/19/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Pinochet'in dokunulmazlığı kaldırıldı 
</HEADLINE>
<TEXT>

     Şili Yüksek Mahkemesi'nin eski diktatör General Augusto Pinochet'nin dokunulmazlığını, ülke dışındaki gizli hesaplarla ilgili vergi kaçakçılığı konusundaki bir dosya nedeniyle kaldırdığı bildirildi. 
     Mahkemenin bu kararıyla Augusto Pinochet'nin bu dosyayla ilgili yargılanmasının yolunun açıldığı belirtildi. 
     Augusto Pinochet ve ailesinin gerçekleştirdiği mali faaliyetlerin soruşturulmasıyla görevli yargıç Sergio Munoz, ABD ve çeşitli ülkelerde açılan yüz kadar banka hesabında gizlenen yaklaşık 27 milyon dolar bulunduğunu düşündüklerini kaydetti. 
     Yüksek mahkeme daha önce, Pinochet'nin eşi Lucia Hiriart ve oğlu Marco Antonio Pinochet hakkındaki vergi kaçakçılığında suç ortaklığı suçlamasını onaylamıştı. 
     Pinochet ve ailesi, sahte isimler ve pasaportlarla 130 off-shore banka hesabı açarak 27 milyon doları vergi kurumlarından gizlemekle suçlanıyorlar. 
     
</TEXT>
</DOC>
