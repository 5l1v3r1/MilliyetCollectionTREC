<DOC>
<DOCNO> 364027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun21.html </URL>
<DATE> 2005/07/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
'Rumlar'a en iyi cevap Trabzonspor'un Ercan'ı kullanması olur' 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, ''Trabzonspor ile Anorthosis arasında oynanacak 'Şampiyonlar Ligi 2. ön eleme maçı' için Güney Kıbrıs Rum Yönetimi GKRY kontrolü altında bulunan bölgeye gitmek durumunda olan Trabzonspor'un, GKRY'ye KKTC üzerinden gidememesinin Kıbrıs Türklerine uygulanan amborgoların en son ve en bariz örneğini teşkil ettiğini'' söyledi. 
     GKRY'in ambargocu ve ayrımcı tavrını şiddetle protesto eden Denktaş, Trabzonspor'un maçtan sonra KKTC'ye gelip, Türkiye'ye Ercan Havalimanı üzerinden gitmesinin Rum yönetimi lideri Tasos Papadopulos yönetimine bu aşamada verilecek anlamlı bir cevap olacağını belirtti. 
     Serdar Denktaş, yaptığı yazılı açıklamada, ''Trabzonspor'un GKRY'nin kontrolü altında bulunan bölgeye KKTC üzerinden gitmesini arzuladıklarını, ancak Trabzonspor'un GKRY'nin kontrolü altındaki bölgeye KKTC üzerinden ulaşabilmesinin yaratabileceği sorunların bilincinde olarak aldığı kararını anlayışla karşıladıklarını'' bildirdi. 
     ''İki halk arasında güven artırıcı bir fırsat olan bu maça ulaşımı dahi sorun haline getiren GKRY'nin KKTC vatandaşı birçok Trabzonspor taraftarının maçı izleme arzusuna da olumsuz cevap verdiğine'' işaret eden Serdar Denktaş, ''KKTC vatandaşı olan ve özellikle Karadeniz bölgesinden yıllar önce Kıbrıs'a yerleşmiş insanların söz konusu maçı izleyebilmek için BM aracılığıyla GKRY'ye yaptıkları başvuruya Papadopulos hükümetinin olumsuz yanıt verdiğini'' kaydetti. 
     ''GKRY önüne çıkan her fırsatı, Kıbrıs Türkleri üzerinde bir ambargo veya baskı aracı olarak kullanmak niyetinden vazgeçmediğini bu olayda da gösterdiğini'' ifade eden Denktaş, ''çözüm arayışları sürerken GKRY'nin takındığı bu tavrın çözüme yardımcı olmadığını'' vurguladı. 
     
     'YÜREKLER TRABZONSPOR İÇİN ÇARPACAK' 
     Trabzonspor ile Anorthosis arasında oynanacak karşılamayı birçok KKTC vatandaşının Papadopulos yönetiminin ayrımcı tavrı nedeniyle izleyemeyeceğini belirten Serdar Denktaş, açıklamasında şunları kaydetti 
     ''Ancak KKTC vatandaşlarının maça gitmesi engellense dahi yürekleri Trabzonspor içim çarpacaktır. Bu vesileyle, 26 Temmuz 2005 tarihinde oynanacak maçta Trabzonspor'umuza başarılar dilerken, GKRY'nin ambargocu ve ayırımcı tavrını şiddetle protesto ederim. Dileğim, Trabzonspor'un maç sonrası KKTC'ye gelip, Türkiye'ye Ercan Havalimanı'ndan hareket etmeleridir. Sanırım bu davranış Papadopulos yönetimine bu aşamada verilecek en anlamlı bir cavap olur.'' 
     
</TEXT>
</DOC>
