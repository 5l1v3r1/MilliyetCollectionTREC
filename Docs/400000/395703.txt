<DOC>
<DOCNO> 395703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun12.html </URL>
<DATE> 2005/11/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fransa'da şiddet olayları duruluyor 
</HEADLINE>
<TEXT>

     Fransa'nın başkenti Paris banliyölerinde başlayan ve daha sonra ülke geneline yayılan şiddet olaylarının durulduğu bildirildi. 
     Fransa Emniyet Genel Müdürlüğü, ülke genelinde dün gece sadece 98 aracın kundaklandığını açıkladı. Açıklamada, ''şiddet olaylarının başlamasından önce de her gece yaklaşık bu sayıda aracın ateşe verildiğine'' dikkat çekildi. Hiçbir binaya dün gece molotofkokteyli atılmadığını kaydeden Emniyet Genel Müdürlüğü, ayrıca ülke genelinde polis ile göstericiler arasında arbede çıkmadığını ve yaralı bulunmadığını bildirdi. 
     Fransa'da 27 Ekim tarihinde başlayan şiddet olaylarında 9 binin üzerinde araç yakılmış, çok sayıda kamu binası, anaokulu, spor merkezi ve mağaza kundaklanmıştı. 
     Olayların giderek azalmasına rağmen, Fransa parlamentosu, dün akşam yapılan oylamada, olağanüstü halin üç aya çıkartılmasına onay veren yasa tasarısını onaylamıştı. Olağanüstü Hal Yasası'nın yürürlükte olması, valilere sokağa çıkma yasağı ilan etme ve şüpheli yerlere polis tarafından baskın yapılması yetkileri veriyor. 
     
</TEXT>
</DOC>
