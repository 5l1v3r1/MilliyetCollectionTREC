<DOC>
<DOCNO> 387668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy14.html </URL>
<DATE> 2005/10/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bakan Şahin Maalesef depreme karşı hazırlık değiliz 
</HEADLINE>
<TEXT>

     İstanbul Sismik Riski Azaltma ve Acil Durum Hazırlık Projesi İSMEP kapsamında Dünya Bankası ile Hazine Müsteşarlığı arasında 310 milyon Avro’luk ikraz anlaşması imzalandı. 
     Devlet Bakanı ve Başbakan Yardımcısı Mehmet Ali Şahin, İstanbul Valiliği’nde düzenlenen protokol imza töreninde yaptığı konuşmada, Türkiye’nin bulunduğu coğrafya gereği deprem ve deprem riski ile yaşamak mecburiyetinde bulunduğunu, bunun bir gerçek olduğunu söyledi. 
     Depreme hazırlıklı olunması durumunda deprem riskiyle birlikte yaşamanın mümkün olduğunu belirten Şahin, bunun da diğer bir gerçek olduğunu ifade etti. 
     Şahin, şöyle devam etti 
     "Ciddi deprem kuşağında olan Türkiye, maalesef depreme karşı hazırlıklı değil. Başbakanlık Proje Uygulama Birimi Direktörü Murat Sungur Bursa’nın sözleri, Türkiye’nin depreme hazırlık konusunda dünya ülkelerinden çok geri olduğunu gösteriyor. Dünya ortalaması kadar depreme hazırlıklı değiliz. Bu, yetkili ve sorumlu herkes için uyarıcı bir tespittir." Mehmet Ali Şahin, kendisinin Kriz Koordinasyon Kurulu Başkanı olduğunu da anlatarak, bir kriz olduğunda krizi yönetme görevinin de bulunduğunu bildirdi. 
     1999 Marmara depreminin ardından acil durum yönetimi ile ilgili 
     merkezi yönetimde bazı değişim ve dönüşümlerin yaşandığını dile getiren Şahin, Acil Durum Yönetimi Genel Müdürlüğü’nün yeniden işlevsel hale getirildiğini kaydetti. Şahin, Ankara’da 2006 yılında bitirilecek bir merkez oluşturulduğunu ifade ederek, bu merkezde her türlü koşul altında acil durum yönetimi çalışmaları ve haberleşmesinin yapılacağını söyledi. "Depreme karşı hazırlık sadece merkezi yönetimin yönlendireceği bir iş değildir" diyen Şahin, bu konuda yerinden yönetim birimlerine büyük görevler düştüğünü vurguladı. Şahin, yerinden yönetim birimlerinin güçlendirilerek, afet öncesi yapılacak hazırlıkların mutlaka yerel yönetimler tarafından da yerine getirilmesi gerektiğini kaydetti. Bugün Dünya Bankası ile imzalanacak ikraz anlaşması ve ardından imzalanacak protokolün bunun nasıl yerine getirileceği konusunun ilk örneğini oluşturacağını anlatan Bakan Şahin, "Merkezi hükümet olarak sorumluluğumuzun büyük olduğunun idrakindeyiz. Bu ilk örneği daha da artırmaya, yerel yönetimleri desteklemeye ihtiyacımız var" dedi. İstanbul’un deprem konusunda her türlü riske karşı korunmasında herkesin sorumluluğu bulunduğuna işaret eden Şahin, "İşte bu anlaşma ve protokolle İstanbul’daki mevcut 2 bin 500 kamu binasının 840’ının güçlendirilmesi sağlanacak. Tabii 400 milyon dolar yetmez, bunun arkasının gelmesi lazım" diye konuştu. Devlet Bakanı ve Başbakan Yardımcısı Şahin, İstanbul’da depreme karşı hazırlık amacıyla yürütülen çalışmalardan da örnekler vererek, konuşmasını şöyle tamamladı "Yapılan her şey halkımız içindir. Onların da yapılan çalışmalara büyük destek vermesi gerekir. Ancak halkla birlikte yürütülen projeler başarılı olur. Madem ki risk kapımızdadır, bizim yarın olumsuz bir durumla karşılaşacakmışız gibi hemen hareket etmemiz gerekir." 
     
</TEXT>
</DOC>
