<DOC>
<DOCNO> 354659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/guclu.html </URL>
<DATE> 2005/06/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Puan mı önemli, yoksa istek sırası mı 
</HEADLINE>
<TEXT>


Üniversiteye giriş maratonunda en önemli aşamanın tercih sıralaması olduğunu daha önce hatırlatmıştık. Bugün ise en doğru tercih sıralamasının nasıl yapılacağını ele alacağız. 
Tercih sıralaması, üç aşamada gerçekleşiyor. İlk aşama, durum tespiti. Yani istediğiniz meslek alanlarının ve puanınızın belirlenmesi. İkinci aşama, girmeyi düşündüğünüz üniversiteler ve gitmek istediğiniz iller. Üçüncü ve son aşama ise tercih bildirim formunun doldurulmasıdır. 
Şimdi gelin, bu aşamaları bir bir hep birlikte gerçekleştirelim. 
1. ÖSS'de aldığınız yaklaşık puanı bir kenara yazın. 
2. Önceki gün yayımladığımız, 2004 ÖSS Taban Puanları listesinden ilgi ve yetenekleriniz ile puanınıza uygun fakülte ve yüksekokulları belirleyin. 
3. Kabaca belirlediğiniz bu listeden, kazandığınızda gitmeyeceğiniz il ve yükseköğretim programlarını çıkarın. 
4. Listede kalan fakülte ve yüksekokulları, puan gruplarına göre ayırın. 
5. Fakülteleri, puanlarına hiç bakmaksızın, istek sıranıza göre sıralayın. 
6. 4 yıllık fakültelerin sayısı 18'i geçmeyecek şekilde, fazlalık varsa fazlaları eleyin, eksiklik varsa eksikleri tamamlayın. 
7. İlle de 18'i, dört ya da iki yıllıklardan olmak üzere 24 tercih yapmak zorunda değilsiniz. İsterseniz, tek tercih de yapabilirsiniz. 
8. Tercih listenizdeki fakülteleri tekrar gözden geçirin. Birinci tercih ile 18'inci tercih arasında hiç ayrıcalık olmamalı. Birinci tercihe girme şansınız ne kadar ise 18'inci tercihinize girme şansınız da o kadar. Bu yüzden kazandığınızda gidip öğrenim görmeyeceğiniz tüm fakülteleri liste dışı bırakın. 
9. İl dışı üniversitelere gittiğinizde, barınma ve sosyal yapıyı mutlaka göz önünde bulundurmalısınız. Eğer bir tıkanma söz konusu ise gidip de geri dönmektense, hiç gitmemek daha iyidir. 
10. Üniversite değil, fakülte seçin. İstediğiniz fakülteler neredeyse oraya gidin. Büyük kentler dışında da çok başarılı üniversitelerimiz olduğunu sakın aklınızdan çıkarmayın. Bu konuda yarın daha ayrıntılı bilgi sunacağız. 
11. Son elemelerinizi yaptığınız fakülteleri, şimdi bir bir istek sıranıza göre sıralayın. Yüksek puanlı bir yerin altta kalması, eğer tercih sayınız 18'i aşmıyorsa hiç önemli değil. Aşıyorsa, ölü tercih olacağı için liste dışı bırakın. 
12. Önemli olan istek sırası olduğu için, araya farklı puan türlerini de koyabilirsiniz. 
Özetin özeti Tercih sıralamasında önemli olan puan değil istek sırasıdır. Kazandığınızda gitmeyeceğiniz fakülteler kesinlikle listeye alınmayacak ve üniversite değil fakülte tercihi yapacaksınız. Son bir hatırlatma Eğer ekonomik koşullarınız elverişli ise, mevcut puanınızla devlet üniversitelerinde sıradan bir bölümde okumaktansa, vakıf üniversitelerinde hayalini kurduğunuz fakülteye gidebilirsiniz. Vakıflarda, parayı bastırdığınızda giremeyeceğiniz bölüm yok gibi. Diplomaya gelince fark eden bir şey yok. Torpiliniz yoksa, nereden mezun olduğunuzun da fazla bir önemi yok .. 



</TEXT>
</DOC>
