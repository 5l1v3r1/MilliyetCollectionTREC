<DOC>
<DOCNO> 350647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun41.html </URL>
<DATE> 2005/06/10/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Frattini "Türkiye'ye hiçbir indirim yapılmayacak" 
</HEADLINE>
<TEXT>

     Avrupa Komisyonu Başkan Yardımcısı Franco Frattini, Fransa ve Hollanda’daki referandumlarda AB Anayasası’na hayır denilmiş olmasının, Türkiye’nin tam üyeliği konusunda daha titiz davranılmasını da beraberinde getireceğini söyledi. 
     Frattini, bugün İtalya’nın Venedik kentine bağlı San Clemente adasında Amerikan ve İtalyan işadamlarının katıldıkları konferanstan sonra gazetecilerin sorularını yanıtlarken, Türkiye’nin AB’ye tam üyelik sürecine de değindi. 
     Frattini, "Türkiye’nin hedeflerinin ve elde ettiği neticelerin değerlendirilmesinde hiçbir indirim yapılmayacak. Nitekim Polonya için de hiçbir indirim yapılmamıştı" dedi. 
     Frattini’nin, konuyu Fransa ve Hollanda’daki referandum sonucuyla ilintilendirerek, "Bu demektir ki Türkiye’nin gerçekleştirdiği hedefler ve bunların uygulamaya geçirilmesi daha titiz bir şekilde incelenecek" demesi dikkati çekti. 
     Türkiye’nin insan hakları ve adalet konusunda halen önemli adımlar atması gerektiğine işaret eden Frattini, sözlerini şöyle sürdürdü 
     "Fransız vatandaşları Türkiye konusunda kaygı içerisinde iseler bunu görmezlikten gelemeyiz. Türkiye’yi belirli koşullarda tam üye kabul etmenin neden yararlı olacağını izah etmek durumundayız." Frattini, bir başka soru üzerine, İtalya’daki avro tartışmaları konusuna da değindi. Avrodan vazgeçmenin "koca bir okyanusu kayıkla geçmeye kalkışmak"la eşanlamlı olacağını belirten Frattini, "Avrupa bile dengeyi yakalamakta zorlanan bir tekne konumundayken, ulus devletlerin tek başına hareket etmeleri durumunda neler olacağını siz hesap edin. İtalya’nın avrodan vazgeçmesi, ülkemizin vahim zararlara uğramasına neden olur" dedi. 
     
</TEXT>
</DOC>
