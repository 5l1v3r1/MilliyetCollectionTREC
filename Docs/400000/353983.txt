<DOC>
<DOCNO> 353983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko02.html </URL>
<DATE> 2005/06/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsa yurtdışındaki gelişmeleri izliyor 
</HEADLINE>
<TEXT>

     Borsa AB içerisinde yaşanan tartışmalara ve rekor seviyelere yükselen petrol fiyatlarına rağmen geçen hafta başladığı yükselişine dün de devam etti. 
     26 bin 500 desteğinin çalıştığı ve bu seviyenin altından alımları geldiği görülürken, bugün de yükselişin devam halinde ilk hedef 26 bin 900-27 bin seviyeleri olarak gösteriliyor. 
     Yurtdışı borsalarda görülen düşüşler ve AB'nin kendi içerisinde yaşadığı tartışmalar borsayı etkilemedi. Bazı büyük banka ve holding hisselerine gelen alımların endeksi sürüklediği görülürken, bunun yanında özelleştirme ve ortaklık beklentisi olan hisselerde de alımlar görüldü. 
     
     Hacim düşük kaldı 

     Borsadaki yükseliş çabalarına karşın işlem hacminin düşük kaldığına dikkat çeken uzmanlar, bu hacmin yeni bir trend başlatamayacağını kaydediyorlar. Özellikle 26 bin 900-27 bin bölgesinin güçlü olduğu belirtilirken, bu bölgenin aşılması için de yüksek bir hacim gerektiğine işaret ediliyor. 
     Uzmanlar, 27 binin üzerine çıklması durumunda borsanın hedefinin tarihi zirve olan 28 bin 400 seviyesi olacağını aktarıyorlar. 
     Bugüne bakıldığında yükseliş halinde hedef 26 bin 900-27 bin iken, düşüşle başlanması durumunda 26 bin 500 desteğinin yine çalışması bekleniyor. 
     
     Borsada gündem 

     İç piyasada önemli bir gündemin olmadığı borsada IMF ile anlaşma için ayın sonuna kadar çıkarılması gereken yasalar izleniyor. 
     Meclis'teki sürecin piyasaları etkileyebileceği kaydediliyor. 
     Bunun yanında yatırımcılar, AB ile ilgili gelişmeleri, petrol fiyatlarındaki hareketleri ve dış piyasalardaki mevcut durumu takip ediyorlar. 
     
     Borsa Yorumu Alan Yatırım Menkul Değerler 

     Petrol fiyatında yaşanan yükselişin etkisiyle düne düşüşle başlayan ve minimum 26.427 puanı gören borsa, AB'ye ilişkin olumlu beklentilerin devam etmesi ve euro dolar paritesinin 1.22'lerin üzerinde seyretmesinin olumlu etkisiyle toparlandı. 59 doların üzerine çıkan petrol fiyatlarında tansiyonun bir miktar düşmesi, öğleden sonra borsada iyimserliğin tekrar ön plana çıkmasında etkili oldu. Ancak, işlem hacminin artmaması, borsaya taze para girişinin olmaması, yükselişlerin daha çok hisse bazında kalmasına yol açarken, satış fırsatı olarak kullanılmasına neden olmakta. 
     Petrol fiyatları ile euro dolar paritesi dışında piyasalar bu hafta özelleştirmelere odaklanacak. T. Telekom için son teklif verme süresi Cuma günü doluyor. Kapalı zarf usulü yapılacak olan ihalede satışın başarı ile tamamlanıp tamamlanmayacağı ve özelleştirme fiyatı merakla bekleniyor. Tüpraş'ta ön yeterlilik başvurusunda bulunmak isteyenler için son tarih ise 22 Haziran Çarşamba günü doluyor. 
     Teknik olarak bakıldığında endeksteki olumlu görünüm devam etmektedir. 26.500 seviyesinin üzerinde tutunmayı başaran endeks, bu desteğinde tutunmaya devam etmesi durumunda 27.500 seviyelerine doğru çıkışını devam ettirebilir. 26.500 desteğinin altına gerilemesi durumunda ise 26.400- 26.300-26.150 desteklerini test edebilir. Yukarıda ise dirençler 26.750-27.000-27.300-27.600'de bulunmaktadır. Orta vadede yönümüzün yukarı olduğunu bu sebeple olası düşüşlerin alım fırsatı olarak kullanılmaya devam edilmesini önermekteyiz. 
     
     Borsa Yorumu Gedik Yatırım Menkul Değerler 

     İMKB Ulusal-100 Endeksi dün 0.67oranında değer artışı ile 26709 puandan kapatırken, işlem hacmi de 658 milyon YTL olarak gerçekleşti. Endeks haftanın ilk gününde zayıf hacimli alıcılı bir seyir izledi. Döviz kurlarında pariteye bağlı hareket görülürken,bono faiz oranlarında hafif yükseliş vardı. Piyasalar üzerinde etkili önemli gündem maddelerine baktığımızda AB zirvesinde bütçe konusunda çıkan tartışmalar, petrol fiyatlarında yaşanan yükseliş, özelleştirmeler ile ilgili gelen haberler, bu ay sonuna kadar tamamlanması beklenen Sosyal Güvenlik ve Bankacılık yasaları ile ilgili çalışmalar ve FED'in ay sonunda yapacağı toplantı ilk sıralarda yer alıyor. 
     Endeks haftanın ilk işlem gününde zayıf hacimli alıcılı bir seyir izledi. Güne satıcılı başlayan endeks ilk seans 26427 seviyesine kadar gerilerken bu seviyelerden gelen alımlarla toparlandı ve günü 26709 seviyesinde kapadı. İşlem hacminde önceki günlere göre düşüş görülürken. Kısa vadeli teknik göstergeler olumlu seyrini sürdürmelerine rağmen bazı göstergeler aşırı alım bölgesinde. İlk direnç olarak 26750 seviyesinde. Yükseliş hareketinin devamı için ilk etapta 26750 geçilmeli. Sonraki dirençler ise 26900 ve 27200 seviyelerinde. İlk destek olarak 26400 izlenebilir. Bu seviyenin üzerinde kalınamaması halinde sonraki ve daha önemli destek olan 26200'e kadar geri çekilme yaşanabilir. 
     Günlük işlemlerde 26400-26750 bandı izlenebilir. 26750 seviyesinin üzerinde üst dirençler hedef alınabilir. 26400 desteğinin altında günlük bazda sat-al denenebilir. 
     
</TEXT>
</DOC>
