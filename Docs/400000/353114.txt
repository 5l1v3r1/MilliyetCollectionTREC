<DOC>
<DOCNO> 353114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas28.html </URL>
<DATE> 2005/06/17/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yumurtalığından 5 kilogram kist çıktı... 
</HEADLINE>
<TEXT>

     Denizli’de karnında şişlik olduğu şikayetiyle hastaneye başvuran bir kadının yumurtalığından, 5 kilogram ağırlığında kist çıkarıldı. 
     Denizli Devlet Hastanesi’nde ameliyatı gerçekleştiren Kadın Doğum Uzmanı Dr. İsmail Uryan, Ayten Özdemir’in 35 karnındaki şişlik nedeniyle kendilerine başvurduğunu ve yapılan kontrollerde sol yumurtalığında kist tespit edildiğini söyledi. 
     Gerekli tahlillerin yapılmasının ardından Özdemir’in ameliyat edildiğini ve 5 kilogram ağırlığındaki kistin alındığını bildiren Uryan, "Kistin bu kadar büyümesi, hastanın ihmalinden kaynaklanmıştır. Şu anda kist incelenmek üzere hastanemizin patoloji laboratuvarına gönderildi" dedi. 
     İki çocuk annesi Özdemir ise yaklaşık 4 aydır karın bölgesinde rahatsızlık hissettiğini belirterek, "Bunun kilodan veya üşütmeden dolayı meydana gelen bir şişlik olduğunu düşünüyordum. Bundan dolayı sık sık ilaç kullanıyordum. Ancak çözüm bulamayınca, hastaneye geldim. Ameliyatla alınan kisti gördüğümde çok şaşırdım. Çünkü, çocuklarım bile dünyaya geldiklerinde 2.5 kiloydu" diye konuştu. 
     
</TEXT>
</DOC>
