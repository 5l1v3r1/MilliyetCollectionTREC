<DOC>
<DOCNO> 354193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/dunya/adun.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den tatlı sert uyarılar 
</HEADLINE>
<TEXT>


Avrupa Birliği Komiseri Olli Rehn, Avrupa Parlamentosu'nda yaptığı konuşmada, Ermenistan sınırının açılmasını istedi, Vakıflar Yasası taslağının yetersiz olduğunu söyledi ve TCK'da ifade özgürlüğüne ilişkin eksiklikler olduğunu belirtti 

Güven Özalp - Brüksel 


Genişlemenin Avrupa Birliği AB içinde farklı açılar ve soru işaretleriyle tartışıldığı bir ortamda Avrupa Parlamentosu'nda AP konuşan AB Komisyonu'nun Genişlemeden Sorumlu Üyesi Olli Rehn, bir yandan Türkiye'ye destek verirken diğer yandan ciddi uyarılarda bulundu. 3 Ekim'i teyit eden Rehn'in müzakerelerin başlamasıyla bağlantılı olmamakla birlikte, "Ermeni sınırı açılmalı" şeklindeki talebi dikkat çekti. Rehn, bu konuda ilk kez bu kadar net ifadeler kullandı. AP Dışişleri Komisyonu'nda konuşan Rehn'in, Türkiye'yle ilgili değerlendirmeleri şöyle 
MÜZAKERE AB ahde vefa ilkesi üzerine kurulmuştur. Geçen haftaki zirvede AB'nin taahhütlerinin arkasında durduğunun teyit edilmesi çok önemlidir. Konsey kararları şartları yerine getirmesi halinde Hırvatistan ve Türkiye'nin katılım müzakerelerine başlayacağı anlamına gelir. Türkiye'ye adil bir müzakere olanağı sağlanmalı. Şartlara uyması halinde müzakerelere başlanmaması için herhangi bir neden göremiyorum. 
ERMENİ KONUSU Başbakan Recep Tayyip Erdoğan'ın 1915 olayları konusunda Ermenistan'a ortak komisyon kurma çağrısı yapması olumlu bir adım. Türkiye, Ermenistan'la sınırı açmalı. Bu her iki tarafın da yararına olur. 
VAKIFLAR YASASI Bu konuda Dışişleri Bakanı Abdullah Gül'e 2 hafta önce bir mektup gönderdim. Mevcut taslak belgenin yetersiz olduğunu düşünüyoruz. Gözden geçirilmesini talep ettik. Gelinen aşamada metnin kalitesinin, acilen çıkarılmasından daha önemli olduğu görüşündeyiz. 
TCK Yasada ifade özgürlüğüne ilişkin eksikler var. Komisyon pratik uygulamaları yakından izleyecek. Gerekirse yeniden değerlendirilebilir. 
REFORMLAR Bu konuda bazı yol kazaları yaşandı. Türkiye reform sürecine bağlı kalmalı. Uygulamaya odaklanmalı. 
UYUM PROTOKOLÜ AB protokolü imzaya hazır hale geldi. Dönem Başkanı ve Türkiye arasında imzalanacak. Birkaç gün içinde olmasa bile birkaç hafta içinde imzalanır. 3 Ekim'den önce imzalanacağı kesin. 
KIBRIS SORUNU Tüzükler dışında bazı yaklaşımları değerlendiriyoruz. Kazan-kazan durumu yaratmaya çalışıyoruz. Paketin diğer alanlarında ilerleme olması halinde Gazimağusa Limanı konusunda AB Komisyonu müdahil olabilir. Kuzey'deki mülk alımlarından önce AB vatandaşlarına hukukçulara danışmalarını tavsiye ediyoruz. Kıbrıs'ta kendimi zaman tünelinde hissettim. Geçiş noktaları bana Berlin'deki "Check point Charlie"yi Kontrol noktası Charlie hatırlattı. Kuzey bu haliyle Avrupa'ya ait değil. Bu sorun halledilmeli. 
AKP Siyasetin dışında biri olarak 2002'de AKP iktidara gelince Türkiye geriler diye düşünmüştüm. Yanılmışım. 


</TEXT>
</DOC>
