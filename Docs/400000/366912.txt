<DOC>
<DOCNO> 366912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yasam/axyas01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu müzakereler şenlikle başlayacak 
</HEADLINE>
<TEXT>


Türkiye'nin AB ile müzakerelere başlayacağı 3 Ekim öncesinde, lehte bir atmosfer yaratmak amacıyla İstanbul'da, konserlerle de renklenecek 'medeniyetler buluşması' düzenleniyor 

Pınar Aktaş - İstanbul 

AB ile Türkiye'nin müzakerelere başlama tarihi olarak belirlenen 3 Ekim öncesi, olumlu bir hava yaratmak amacıyla İstanbul'da bir 'medeniyetler buluşması' düzenleniyor. 
"Türkiye'den AB'ye Köprü-Medeniyetler Buluşması", 23-25 Eylül arasında İstanbul'da düzenlenecek. Organizasyonu, Kültür ve Turizm Bakanlığı, İstanbul Valiliği, İstanbul Büyükşehir Belediye Başkanlığı ve Eminönü Belediye Başkanlığı işbirliği ve koordinasyonunda, Icon Europe adlı şirket yapacak. 
Organizasyon, 23 Eylül akşamı Ayasofya Müzesi'nin bahçesinde 400 yerli ve yabancı konuğun katılacağı resepsiyonla başlayacak. 

Doğru mek n, doğru mesaj 
Organizasyonu düzenleyen Icon Europe'un Yönetim Kurulu Başkanı Erdal Alkış, Sultanahmet Meydanı ve Ayasofya'nın 2500 yıllık bir tarihe sahip olduğunu ve Türkiye'yi en iyi yansıtan görüntülerden biri olduğu için tercih edildiğini söyledi. 

Kimler davetli 
Cumhurbaşkanı, Başbakan ve hükümet üyelerinin davet edildiği organizasyona, AB Komisyonu Türkiye Delegasyonu Başkanı Hans-Jörg Kretschmer, Alman Birlik 90 Yeşiller Partisi Eşbaşkanı Claudia Roth, AB Komisyonu Genişlemeden Sorumlu Üyesi Olli Rehn, Genişlemeden Sorumlu eski Üye Gunther Verheugen ile İtalya, İspanya, Yunanistan, Avusturya, İngiltere'nin kültür bakanları da bekleniyor. 
Türkiye'nin AB üyeliğine karşı olan Alman Hıristiyan Birlik Partisi lideri Angela Merkel ve Leyla Zana'ya fahri hemşerilik beratı veren Paris Belediye Başkanı Bertrand Delanoe da davetli... 

Açılış, Türk ve Yunan Eurovision 1.'lerinden 

Organizasyon, 23 Eylül akşamı Ayasofya Müzesi bahçesinde 400 yerli ve yabancı konuğun katılacağı bir resepsiyonla başlayacak. Gecede, Sertab Erener'le bu yıl Yunanistan'a Eurovision 1.'liğini götüren Helena birlikte konser verecek. Patricia Kaas, Sezen Aksu, Nilüfer, Kayahan, Jack Clift, Petra Berger, Peter Sebastian, Na-Na ve Bob Geldof da etkinliğe davetli. 

Sultanahmet Meydanı'nda halk konseri 

Organizasyonun ana mek nı Ayasofya Müzesi ile Sultanahmet Meydanı olacak. 24 Eylül'de Sultanahmet Meydanı'nda yerli ve yabancı sanatçıların yer alacağı ücretsiz bir halk konser verilecek. 


</TEXT>
</DOC>
