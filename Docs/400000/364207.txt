<DOC>
<DOCNO> 364207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas10.html </URL>
<DATE> 2005/07/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Discovery için geri sayım .. Arıza tekrarlarsa ne yapılacak 
</HEADLINE>
<TEXT>

     Uzay Mekiği Columbia’nın 1 Şubat 2003’te 7 astronotunun öldüğü kazadan 2.5 yıl sonra yörüngeye gidecek ilk mekik olan Discovery yarın uzay yolculuğuna başlayacak. 
     ABD’nin Ulusal Havacılık ve Uzay Dairesi NASA , "yakıt tankı göstergelerinde bilgisayar arızası" yüzünden Discovery’nin 13 Temmuz’da ertelenen uçuşu için yarına hazırlanıyor. 
     Uzay mekiğinin idarecileri, 13 Temmuz’daki ertelemeye neden olan problemin tekrarı durumunda yapılacakları tartışıyor. 
     Discovery’nin kalkışı için belirlenen salı gününün bulutlu ve yağmurlu olacağı tahmininde bulunan meteoroloji uzmanları, havanın uçuş için uygunluğunu yüzde 60 olarak öngörüyor. 
     NASA test idarecisi Jeff Spaulding, "Discovery uzay mekiğini ve ekibini uçuşa hazırlarken çok büyük sorunlarla karşılaştık. Bu, en güvenli mekiği oluşturma çabasının bedelidir" dedi. 
     13 Temmuz’da mekiğin fırlatılmasının ertelenmesine yol açan sorunun kesin nedenini açıklamayan NASA, olabilecek herhangi bir problemin net şekilde görülebilmesi için kalkışın gün ışığında yapılmasında ısrar ediyor. 
     Discovery’nin fırlatılışının, yarın mümkün olmaması durumunda eylül ayına erteleneceği belirtiliyor. 
     Columbia’nın biri Hintli, biri İsrailli 7 kişilik mürettebatının öldüğü kazanın, mekik rampadan fırlatılırken kanat altı sıcaklık yalıtım malzemesi "köpük" katmanından bavul büyüklüğünde bir parçanın düşmesinden kaynaklandığı anlaşılmıştı. 
     Fırlatılışta yüzlerce ton sıvı hidrojen ateşinin düşürdüğü bu bavul büyüklüğündeki yalıtım boşluğu, mekik, 1 Şubat 2003’te Texas eyaleti semalarında 63 bin metre irtifadayken koruyucu minik seramik karoları zırhı da parçalandığından Yer’e inişte atmosfer sürtünmesinin 2 bin derecelik sıcaklığıyla tüm gövde yandı ve araç parçalara ayrılarak kül oldu. 
     
</TEXT>
</DOC>
