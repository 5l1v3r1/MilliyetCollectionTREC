<DOC>
<DOCNO> 372159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko27.html </URL>
<DATE> 2005/08/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fiskobirlik Fındık taban fiyatlarına ilave fiyat farkı verilecek 
</HEADLINE>
<TEXT>

     FİSKOBİRLİK Genel Müdür Vekili Nihat Yılmaz, fındık taban fiyatlarına, 1 Ekim tarihinden geçerli olmak üzere her ay piyasa şartlarına göre ilave fiyat farkı verileceğini belirtti. 
     Yılmaz, birliğin açıkladığı taban fiyatların 30 Eylül 2005 tarihine kadar geçerli olacağını belirterek, ''Taban fiyatlarına, 1 Ekim tarihinden geçerli olmak üzere, her ay piyasa şartlarına göre ilave fiyat farkı verilecektir. Bu nedenle üreticilerimizin fındıklarını birliğe ihtiyaçları kadar teslim etmeleri kendi menfaatlerine olacaktır'' dedi. 
     Teslimat beyannamesi verme süresinin 31 Ekim tarihine kadar uzatıldığını anımsatan Yılmaz, şunları söyledi 
     ''Emanet olarak kooperatiflerimize ürün teslim eden ortaklarımız ürün bedelini piyasa fiyatından tahsil edeceklerdir. Eğer piyasa fiyatı FİSKOBİRLİK fiyatından düşük olursa ortağımız FİSKOBİRLİK'in o ay uyguladığı taban fiyattan ürün bedelini alacaktır.'' Yılmaz, FİSKOBİRLİK'in fındık alımlarına sezon süresince devam edeceğini de kaydetti. 
     FİSKOBİRLİK, 15 Ağustos'ta 2005 yılı ürünü 50 randımanlı Giresun kalite tombul kabuklu fındığın alım avans fiyatını brüt 7.45 YTL net 6.70 YTL, levant kalite tombul kabuklu fındığın alım avans fiyatını brüt 7.05 YTL net 6.34 YTL, tüm bölgelerde sivri ve kara kabuklu fındığın alım fiyatını ise brüt 6.90 YTL net 6.20 YTL olarak açıklamıştı. 
     
</TEXT>
</DOC>
