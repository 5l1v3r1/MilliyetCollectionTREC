<DOC>
<DOCNO> 377432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/siy01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Raporu abartmayın' 
</HEADLINE>
<TEXT>


Diyarbakır Belediye Başkanı Osman Baydemir, AP Başkanı ile AB Komiseri'ne sunduğu rapordaki bilgilerin Erdoğan'a verdiği raporda da yer aldığını belirtti 

SİNAN TOROS İstanbul 


Diyarbakır Belediye Başkanı Osman Baydemir, Avrupa Parlamentosu'na sunduğu rapordaki bilgilerin çoğunun daha önce Diyarbakır'ı ziyaret eden Başbakan Recep Tayyip Erdoğan'a sunduğu raporda da yer aldığını söyledi. 
AP'nin davetlisi olarak gittiği Brüksel ve Strasbourg'dan dün İstanbul'a dönen ve havaalanında soruları yanıtlayan Baydemir, AP Başkanı Joseph Borrell ve AB Komiseri Olli Rehn'e verdiği raporda PKK'dan 'Kürt muhalefeti', teröristlerden de 'dağdaki yurttaş' diye söz ettiğinin hatırlatılması üzerine, şunları söyledi "Bu raporu, kamuoyunda paylaştığım ve yaptığım konuşmaların daha derli toplu ve yazılı hale dökülmüş dökümanı olarak değerlendirmek gerekiyor." 
Rapordaki ifadelerin Türkiye'de tartışmalara yol açtığının hatırlatılması üzerine, Baydemir, "Abartmamak lazım. Türkiye'nin gerilime ihtiyacı yok" dedi. Baydemir, "Karşılıklı silah bırakma sözü size mi ait " sorusuna da, "Hayır Böyle bir şey olamaz. TSK nasıl silah bırakacak. Bunun mantığı olabilir mi " diye yanıt verdi. 

'Kimse ölmesin' 
Kendisine İçişleri'nin açtığı soruşturmaya ilişkin bilgi ulaşmadığını belirten Baydemir, Diyarbakır'da da sözlerinin arkasında olduğunu ifade ederek, "Türkiye'de etnik kimliği ne olursa olsun, üniforması ne olursa olsun, kimsenin ölmesini istemiyoruz. Ölümlere rıza göstermemeliyiz" dedi. 


</TEXT>
</DOC>
