<DOC>
<DOCNO> 367068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo20.html </URL>
<DATE> 2005/08/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tuborg Pilsener, ABD'li Mike Bell'i renklerine bağladı... 
</HEADLINE>
<TEXT>

     Türkiye basketbol ligi ekiplerinden Tuborg Pilsener, Bryant Matthews ve Mike Hall'ın ardından ABD'li forvet Mike Bell'i de renklerine bağladı. 
     Kulüpten yapılan açıklamaya göre, Atlantic Konferansı'nda yılın oyuncusu seçilen, 2.06 boyundaki Bell, bu ay içerisinde İzmir'e gelerek çalışmalara başlayacak. 
     Yeşil-beyazlı kulüp, Bryant Matthews ve Mike Hall'un ardından ABD'li power forvet Mike Bell ile de ön sözleşme imzaladı. 
     Florida Atlantic Üniversitesi'nden bu sezon mezun olan 2.06 boyundaki Bell'in 19.1 sayı, 9.3 ribaunt ve 1.9 blok ortalamasıyla mücadele ettiği açıklandı. 
     Tuborg Pilsener'in bu sezonki son transferi olan Mike Bell, Florida Atlantic Üniversitesi'nin yer aldığı Atlantic Konferansı'nda ''yılın oyuncusu'' unvanını kazanmıştı. 
     
     TRANSFER SONA ERDİ 
     Bu ay ortasında İzmir'de olacağı bildirilen Mike Bell, bir süre denendikten sonra sözleşmesine resmiyet kazandırılacak. 
     Yerli ve yabancı transferinin sona erdiğini söyleyen Tuborg Pilsener Basketbol Şube Sorumlusu Önder Bingöl, şunları kaydetti 
     ''Geçen sezonki kadromuza Erkan Veyseloğlu ve beş genç oyuncunun yanı sıra üç kaliteli ABD'li dahil ettik. Dördüncü yabancı tercihimizi şu aşamada kullanmak istemiyoruz. Büyük ihtimalle yeni yılı bekleyeceğiz.'' 
     
     5 GENÇ, 4 YENİ OYUNCU 
     Tuborg Pilsener, yeni sezon öncesi yabancı oyuncular Alex Jensen, Teo Çizmiç, İgor Miliçiç ve Aerick Sanders'ın yanı sıra, Barış Özcan, Denktaş Güney ve Hüseyin Demiral ile yollarını ayırmış, Türkiye Şampiyonu olan genç takımdan da beş oyuncusunu Cemal Nalga, Bora Hun Paçun, Can Terzioğlu, Onat Akış, Erhan Yetim A takım kadrosuna dahil etmişti. 
     Efes Pilsen'den Erkan Veyseloğlu'nu renklerine bağlayarak tek yerli transferini yapan yeşil-beyazlı ekip, Matthews, Hall ve Bell ile transfer defterini kapattı. 
     Tuborg Pilsener, 2005-2006 sezonu çalışmalarına pazartesi günü başlayacak. 
     Antrenör Murat Özgül, kasık tüplerindeki genişleme nedeniyle ameliyat olan Hakan Köseoğlu'nun idmanlara genç katılacağını, ABD'li oyuncuların ise ay ortasında İzmir'e geleceğini söyledi, ''Genç ve tecrübeli oyuncuların rahat kaynaşabileceği, herkesin yeteri kadar fırsat alabileceği bir ekip yarattık. Lig öncesi oynayacağımız en az 12 hazırlık maçıyla tüm taşları yerli yerine oturtacağız'' dedi. 
     
</TEXT>
</DOC>
