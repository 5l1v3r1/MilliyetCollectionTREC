<DOC>
<DOCNO> 359210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum çok rahat 
</HEADLINE>
<TEXT>


Fenerbahçe Teknik Direktörü, Başkan Aziz Yıldırım ile yaptığı görüşmede, "Transfer piyasası çok durgun. Avrupa'nın ünlü kulüpleri bile h l suskun. Doğru zamanı ve doğru insanları bulalım" ifadesini kullandı 

YUSUF KOBAL 


Fenerbahçe Teknik Direktörü Christoph Daum önceki akşam Ali Yıldırım'ın villa tanıtımında görüştüğü Başkan Aziz Yıldırım'a transfer konusundaki düşüncelerini aktardı. 
Alman hoca, Avrupa'nın ünlü kulüplerinin bile henüz kadrolarına takviye yapamadığını hatırlatarak, "Acele etmeyelim. Doğru zamanı ve doğru insanları bulalım. Öncelikle Rüştü'nün transferini gerçekleştirelim. Ama dünya piyasasının durgun olduğunu görüyoruz. Bu nedenle beklemekte fayda var" dedi. Daum'un ay sonuna kadar vakitleri bulunduğunu, gelişmelere göre yeniden bir değerlendirme yapabileceklerini belirttiği bildirildi. 
Bu arada Fenerbahçe, Barcelona'dan Rüştü'yü almak için çalışma yaparken, Sarı - Lacivertliler'e milli kalecinin bonservisi konusunda ilk bilgi de geldi. Barcelona'nın Avrupa Birliği statüsü kazanan Rüştü'yü satmak için kararlı olduğunu bildirip, kiralama yöntemini rafa kaldırdığını ve 2 milyon Euro'ya bu oyuncuyu satabileceğini bildirdi. Tarafların 14 Temmuz'da bir kez daha bir araya gelerek bu transfere son noktayı koyacağı belirtildi. 

Hoşgeldin Alex 

Yeni sezon hazırlıklarını Samandıra'da sürdüren Fenerbahçe'de, dün öğlen saatlerinde ülkesinden dönen Brezilyalı futbolcu Alex de Souza da akşamki çalışmaya katıldı. Brezilyalı futbolcu, Samandıra Tesisleri'nde gerçekleştirilen antrenmanda önce takımla ısınma hareketleri yaptı, ardından antrenör İrfan Saraloğlu eşliğinde koştu. Alex'in, alışılmışın dışında bu kez saçlarını kazıtmadığı görüldü. Sarı-Lacivertliler, Teknik Direktör Christoph Daum yönetimindeki antrenmanda, 3'e 2 prese karşı hücum çalıştı. Son bölümde ise oyuncular sahanın yanındaki parkurda 10 tur koştu. Antrenmana, sakatlıkları bulunan Anelka, kaleci Volkan ve Semih ile bugün Almanya'dan dönecek olan Servet katılmadı. 

Gençlik ateşi 

YUSUF DURSUN 

Fenerbahçe'nin genç oyuncuları Can, Olcan ve Kerim, gözünü ilk 18'e dikti. Can, hem yönetimin, hem de takımdaki ağabeylerinin kendilerine destek verdiğini ifade ederek, "İyi çalışıp öncelikle kalıcı olmak, daha sonra kadroya girerek formayı giymek istiyoruz. Fenerbahçe formasını giymek herkese nasip olmaz. Bunu gerçekleştirmek için elimizden geleni yapacağız" diye konuştu. Olcan ise, "Ne kadar büyük bir camiada olduğumuzun farkındayız. Her şeyimizi vermeliyiz" ifadesini kullanırken, Kerim, "Sabredip, iyi çalışacağız" diye konuştu. 

Doğumgünü sürprizi 

Fenerbahçeli futbolcular takıma yeni katılan kaleci Serdar'a ilk sürprizi dün yaptılar. Antrenman bitiminde genç file bekçisinin doğum gününü "Brezilya usulü" kutlayan Sarı - Lacivertiler, Serdar'ın kafasına un döküp, yumurta kırdılar. 


</TEXT>
</DOC>
