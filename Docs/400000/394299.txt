<DOC>
<DOCNO> 394299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yasam/yas02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Gamze olayı daha 
</HEADLINE>
<TEXT>


Bodrum'da Saygı Çevik, ayrılmak isteyen liseli sevgilisi E.A.'nın çıplak görüntülerini internette yayımladı 

YAŞAR ANTER Bodrum DHA 

Turizm ve eğlencenin başkenti Bodrum'da yeni bir "Gamze Özçelik vakası" yaşanıyor. 
26 yaşındaki Saygı Çevik, kendisinden ayrılmak isteyen 16 yaşındaki lise öğrencisi sevgilisi E.A.'dan intikamını, çektiği çıplak görüntüleri internette yayarak aldı. Çıplak fotoğraf ve görüntüleri CD ile çoğaltılıp porno sitesinde yayımlanan genç kızın ailesinde ise dram yaşanıyor. 

Çoğaltıldı 
Lise öğrencisi E.A.'nın ayrılmak istemesi üzerine Çevik, önceden çektiği görüntü ve fotoğrafları çoğaltıp elden ele dolaştırdı. 
Görüntüler internetteki bir porno sitesinde de yayımlandı. Genç kızın emekli asker babası kalp krizi geçirdi, annesi sinir krizi geçirerek hastanelik oldu. 
Liseli kız da akrabaları tarafından başka bir kentteki klinikte tedavi altına alındı. Bodrum'u terk etmek zorunda kalan ailenin Çevik hakkında savcılığa suç duyurusunda bulunmasıyla ağustosta ortaya çıkan olay üzerine gözaltına alınan Çevik, görüntülerin gizli ve zorla çekilmediği anlaşılınca, tutuksuz yargılanmak üzere serbest bırakıldı. 




</TEXT>
</DOC>
