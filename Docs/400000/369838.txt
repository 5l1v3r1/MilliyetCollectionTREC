<DOC>
<DOCNO> 369838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/axspo01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Patlama yakın' 
</HEADLINE>
<TEXT>


İbrahim Kutluay, 12 Dev Adam'ın 2002 Indianapolis ve 2003 İsveç'te yaşadığı düşüşün ardından beklenen patlamayı Sırbistan Karadağ'da gerçekleştireceğini söyledi. İbo,"Sırbistan Karadağ'da zirveye çıkacağız" dedi 

GÖKHAN GERMAN 


A Milli Basketbol Takımı'nın Kaptanı İbrahim Kutluay, Milli Takım'ın daha önce hiç olmadığı kadar kenetlendiğini belirterek, "Artık ben ve takım arkadaşlarımın tek düşüncesi var, o da A Milli Takım'ı zirveye çıkarmak" dedi. 
Kutluay, artık herkesin daha olgunlaştığını ve tecrübe kazandığını belirterek, "Başarılı olmaya mecburuz" diye konuştu. 31 yaşındaki forvet, 2005 Avrupa Şampiyonası öncesi düşüncelerini şöyle özetledi 
"2003'te bizden beklentiler çok fazlaydı. Çünkü 2001'de Avrupa ikincisi olmuştuk, ama sonra 2002 Indianapolis ve 2003 İsveç'te istediğimiz sonuçları alamadık. Artık bu konuların üzerinde durmaya gerek yok. Milli Takım çok iyi yolda. İyi çalışıyoruz. Hem genç, hem de tecrübeli oyuncuların kaynaştığı, Avrupa'nın saygı duyduğu bir ekibe sahibiz. Daha önceki turnuvalardan edindiğimiz tecrübelere dayanarak söylüyoruz, bu tip şampiyonalarda takım olmak çok önemli. Saha içinde ve dışında takım olgusunu ön plana çıkarmak, kimin attığından, kimin ribaund aldığından ziyade, takım olarak başarı elde etmek her şeyden önemli. Tüm oyuncular da bunun farkında. O nedenle Avrupa Şampiyonası'nda önemli bir derece elde edeceğimize inanıyorum". 

'Sorumluluk herkesin' 
"Tanjevic geldikten sonra oyun sisteminde bazı değişiklikler oldu. Daha genç bir kadro ile oynamaya başladık. Sistem olarak da uzun boylu, fizik gücü yüksek bir takımla mücadele ediyoruz. Boy ortalamamız yükseldi. Ama her maçın ayrı bir sistemi olacak ve rakibe göre de oynayacağız. Kadroya giren herkes görev yapacak ve sorumluluk alacak. Bu nedenle tüm oyuncuların kendini ona göre hazırlaması gerekiyor. Çünkü Tanjevic'in ne zaman kime süre vereceği belli olmuyor." 

'Oyunu bırakmamalıyız' 
"Ama takım içinde sorunlar olduğu yönünde söylentiler çıkınca herkes farklı yorumlar yapıyor. Arkadaşlık ve dostluk üst düzeyde. Bunu tüm samimiyetimle söylüyorum. Birbirimizle oynamaya alıştıkça, olgunlaştıkça taşlar da yerine oturuyor. Bana göre en büyük dezavantajımız işler kötü gidince oyunu bırakıyoruz. İyi başladığımız önde götürdüğümüz maçların hepsini kazanıyoruz. Ama maç içinde kötü anlar yaşadığımız ya da geriye düştüğümüz zamanlarda mücadeleyi bırakıp yenilgiyi kabul ediyorduk. Bunu değiştirmemiz gerekiyor. Geride de olsak, farklı da mağlup olsak son ana kadar mücadele etmemiz gerekiyor. Geçmişteki en büyük eksiğimiz buydu. Kötü günümüzde de kazanmayı öğrenmemiz gerekiyor. Kötüyken takım olarak bir şeyler yapıp, birbirimize destek olmamız gerekiyor." 

Tanjevic memnun 

A Milli Basketbol Takımımız'ın çalıştırıcısı Bogdan Tanjevic, Trofeo Turnuvası'ndaki performanstan memnun olduğunu belirterek, "İtalya'ya karşı çok iyi oynadık. Olumsuz şartlarda sinirlerimize hakim olmalıyız" dedi. 
Sırp coach, "Bulgaristan ve Gürcistan maçları öncesi oyuncularıma çok ağır idman yaptırdım. Sadece İtalya karşısına dinç bir şekilde çıktık. Hakemler teknik faulleri çalana kadar her şey iyi gidiyordu. Ama İtalya daha değişik hazırlık dönemi geçirdi ve şu anda formda. Biz ise hiç hazır değiliz" dedi. 
Oyuncularına her zaman moral kondisyonlarını yüksek tutmaları ve sinirlerine hakim olmaları gerektiğini hatırlatan Tanjevic, "Çünkü her zaman işler istediğimiz gibi gitmeyebilir. İtalya maçındaki hakem cinayeti Avrupa Şampiyonası'nda da karşımıza çıkabilir" ifadesini kullandı. 

NOTLAR 

Çift idman 
12 Dev Adam, Bormio kampının 5. gününü çift idman yaparak geçirdi. Sabah futbol sahasına gelen milliler, bir buçuk saat boyunca atletizm çalışması yaptı. Kondisyoner Belleti gözetiminde gerçekleştirilen idmanda, oyuncular önce tempolu düz koşu, ardından da depar çalışması yaptı. 

Gönlüm dinlendi 
İtalya maçından sonra belinde spazm oluşan Kerem Gönlüm, dünkü antrenmana katılmadı. Ağrıları olduğu için çalışmayı kenardan izleyen genç oyuncunun bugünden itibaren idmanlara çıkacağı öğrenildi. 

Okur Riske etmedim 
Bulgaristan karşılaşmasının başında adalesinde sertleşme olan ve İtalya'ya karşı da oynamayan Mehmet Okur dün takımla beraber çalıştı. Memo, "Sakatlığım önemli değil, ama eğer maça çıksaydım iyileşme sürem uzayabilirdi. Bir hafta idman yapamasaydım geriye giderdim. Şimdi iyi durumdayım" ifadesini kullandı. 

Cem'e destek 
A Milli Basketbol Takımımız'ın yeni oyuncusu Cem Dinç, Bormio'da da yalnız kalmadı. Almanya'da yetişen ve ABD'de basketbol hayatını sürdüren Cem'in babası, kuzeni ve arkadaşı İtalya'ya gelip maçları ve idmanları takip ediyor. 

Otel değişti 
12 Dev Adam dün sabah yaptığı idman sonrası taşındı. Daha önce sürekli Palace Otel'de kalan,ancak burada yer olmadığı için başka bir otele yerleşen Milliler, dün yer boşalınca eşyalarını toplayıp mekan değiştirdiler. 


</TEXT>
</DOC>
