<DOC>
<DOCNO> 353124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko02.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Danışmanı Yüzde 9 büyümeye inanmıyorum 
</HEADLINE>
<TEXT>


Türkiye'nin 2004'de yüzde 9.9 büyüdüğüne inanmadığını söyleyen IMF'nin danışmanı Prof. Wickens, 'Bunun için büyük yatırımlar gerekir. Verimliliğe bağlanması ise bilimsel olarak mümkün değil' dedi 

ÇEŞME DHA 

İzmir'in Çeşme İlçesi'nde Yaşar Üniversitesi tarafından düzenlenen 1'inci Uluslararası İşletme, Yönetim ve Ekonomi Konferansı'na katılan dünyaca tanınmış ekonomistler, geçen yıl için açıklanan yüzde 9.9 büyüme oranının, sosyal verilerle örtüşmediğine dikkat çekerek, Türkiye'nin hızlı büyümeye değil istikrarlı gelişmeye gereksinimi olduğunu vurguladı. 
IMF'nin İngiliz Danışmanı, York Üniversitesi'nden Prof. Dr. Michael R. Wickens, 2004 için açıklanan yüzde 9.9 büyüme oranının 'şaşırtıcı' olduğunu belirterek, "Bu rakama çok inanmıyorum. Böyle büyüme hızının olabilmesi için çok büyük yatırımlar gerekir. Hele hele başbakanınızın dediği gibi, bu artışın verimliliğe bağlı olması bilimsel olarak mümkün değildir" dedi. Türkiye'nin yeni stand - by anlaşmasından korkmaması gerektiğini vurgulayan Wickens, şöyle devam etti 

'IMF en iyisini yapar' 
"IMF'nin Türkiye için en iyisini yaptığından emin olun. Türkiye'de yaşanacak kriz IMF'nin itibarını da olumsuz etkiler. Türkiye'nin görünen bir başarısı var. Enflasyon düştü, paranız değerlendi. Kötü olan sadece geçmişten kalan borçlarınız. Türkiye tahmin edilenden daha kısa sürede kendi ayakları üzerinde durabilir. Borçlanmadan korkmamanız lazım. Ancak en kısa sürede bir mali disiplin sağlamalısınız." 

'En fazla yüzde 6'dır' 
Linz Johannes Kepler Üniversitesi'nden Avusturyalı ekonomi profesörü Friedrich Schneider ise büyümenin yüzde 9.9 değil yüzde 6 civarında olabileceğini belirterek, "Eğer böyle yüksek bir büyüme oranı gerçekleşmiş olsaydı, batı ile doğu bölgeleriniz arasında bu kadar fark olmazdı. Altyapıda iyileşme yokken, eğitime yatırım yapılmamışken, böyle bir büyüme gerçekleşemez. Yapılan değerlendirmenin gerçekçi olmadığını düşünüyorum" dedi. 
Tokyo Üniversitesi'nden Prof. Dr. Takashi Hikino da yüzde 10'a yakın büyümenin gelir dağılımını daha da tehlikeli duruma getireceğini belirterek, "Gelişim için eğitime önem vermeli, demokrasinizi daha iyi duruma getirmelisiniz. Markalaşmaya gitmeli, turizm potansiyelini daha iyi değerlendirmelisiniz" dedi. 

Prof. Michael Wickens kimdir York Üniversitesi'nde öğretim görevlisi olan Profesör Michael R. Wickens, makro ekonomi, finans, ekonometrideki uzmanlığıyla tanınıyor. The Economic Journal Gazetesinin Genel Yayın Yönetmeni olan Wickens, aynı zamanda uzman danışmanlık ve Lordlar Kamarası'nın Ekonomik İlişkiler Komitesi'nde görev yapıyor. Wickens ayrıca Avrupa'nın ekonomik entergrasyonu için kurulan araştırma komitesinde The Centre for Economic Policy Research - CEPR görev yapıyor. 
Wickens kendisini şöyle tarif ediyor "Ekonomi ve finans arasındaki ilişkiyi ortaya koymaya çalışıyorum. Ayrıca gelişmekte olan yeni analitik ve ampirik araçları da inceliyorum. Özellikle yerel ve uluslararası makro ekonomi ile ilgiliyim teori ve politika . Ürün fiyat riskinin makro ekonomik kökenleri üzerine çalışıyorum. Ve riskin makro ekonomik kökenlerine karşı nasıl bir koruma duvarı geliştirilebilir bunu inceliyorum." 


</TEXT>
</DOC>
