<DOC>
<DOCNO> 382875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy09.html </URL>
<DATE> 2005/09/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ecevit'e ilginç mektup "Sizde işimi, Erdoğan'da eşimi kaybettim" 
</HEADLINE>
<TEXT>

     57’nci Hükümet döneminde Başbakanlık’ta tanker 
     eylemi yapan Kazım Gemalmaz, dönemin Başbakanı Bülent Ecevit’e bir mektup yazarak, AKP Hükümetini şikayet etti. 57’inci Hükümet döneminde Başbakanlık binasının önüne buğday tankeriyle gelerek, "Açım evime ekmek götüremiyorum" diye seslenip Ecevit’i protesto eden sürücü Kazım Gemalmaz, şimdi AKP’yi Ecevit’e şikayet etti. Kazım Gemalmaz, Bülent Ecevit’e bir mektup yazdı. Mektuba, "Ben Kazım Gemalmaz, yani sizin hükümetiniz sırasında talihsizlikle tanker eylemi yapan kişiyim" diye başlayan Gemalmaz, bu eylem nedeniyle pişman olduğunu ve mahçubiyet duyduğunu anlattı. "EŞİMİ KAYBETTİM" Gemalmaz, mektubunda, "Şöyle ki şu an hükümetin beceriksizliğini gördüğümden sizin değerinizi daha iyi anladım. Sizin zamanınızda işimi kaybetmiştim ama bu hükümet zamanında eşimi ve çocuklarımı kaybettim. İş bulunuyor ama eş ve çocuklar asla bulunmuyor. Sayın Tayyip Erdoğan seçim gezilerinde Sincan’a geldiğinde simitten bahsediyordu. Şimdi simidi dahi bulamaz olduk" ifadelerine yer verdi. 
     
     "HÜKÜMETİNİZİN DEĞERİNİ ANLADIM" 
     Mektubunda, DSP Hükümetinin değerini anladığını ifade eden Gemalmaz, Ecevit’e "Ne olur bizi bu hükümetten kurtarın" diye seslendi. 
     Ecevit’i, gelmiş geçmiş en dürüst, insaflı ve duygusal yönetici olarak tanımlayan Gemalmaz, şunları yazdı 
     "Sayın Başbakanım biraz önce bahsettiğim gibi bu hükümet sırasında eşimden ayrılmak zorunda kaldım. Daha doğrusu ayrılmak zorunda bırakıldım. Çünkü evime ekmek götürecek durumum kalmadı. Şimdi ise bir avukatın yanında karın tokluğuna şoförlük yapıyorum. Sizden istirhamım Türkiye’nin geleceği için bizleri bu hükümetten kurtarın. 
     Saygı, hürmet ve sevgilerimle ellerinizden öper saygılar sunarım." 
     
     TANKER PROTESTOSU 
     Kazım Gemalmaz, buğday ve yem taşımacılığında kullanılan tankeriyle 2001 yılının Ağustos ayında Başbakanlık binasının önüne gelerek eylem yapmıştı. Tankerin üzerine çıkarak, "Ecevit’e hediye getirdim" diyen Gemalmaz, "Açım, evime ekmek götüremiyorum" diye bağı diye bağırmıştı. 
     İki çocuk babası Gemalmaz, borçları nedeniyle protesto eylemi yaptığını anlatmıştı. 
     
</TEXT>
</DOC>
