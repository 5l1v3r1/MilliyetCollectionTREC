<DOC>
<DOCNO> 387463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas11.html </URL>
<DATE> 2005/10/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kara delik yakınlarında büyük yıldızlar 
</HEADLINE>
<TEXT>

     NASA, Dünya'nın da içinde bulunduğu Samanyolu galaksisinin ortasındaki dev kara deliğin yakınlarında çok sayıda büyük yıldız saptandığını açıkladı. 
     NASA'ya göre, bu büyük yıldızların, Samanyolu'ndaki kara deliğe bir ışık yılından daha kısa bir mesafede olduğu belirlendi. 
     Kara deliğin, çekim alanına girecek kadar yaklaşan tüm gökcisimlerini hatta ışığı bile yuttuğunu, bu cisimlerin, kara deliğin çekim alanına girince deliğin ortasında gözden kaybolduğunu belirten astronomlar, kara deliğin yakınlarında büyük yıldızların tespit edilmesini şaşkınlıkla karşıladı. 
     Chandra teleskopunu kullanarak kara deliğin yakınındaki yıldızları keşfeden astronomlardan Sergei Nayakshin, kara deliklerin genellikle yıkıcı etkileriyle bilindiklerini hatırlatarak, "Bu kara deliğin, yeni yıldızların oluşmasını sağlaması dikkat çekici" diye konuştu. 
     İngiltere'deki Leicester Üniversitesi'nde görev yapan Nayakshin, Güneş'in çevresindeki gezegenler gibi bu yıldızların da kara deliğin çekiminde kalmak için yeterli yakınlıkta olduğunu belirtti. Dünya, kara deliğin bulunduğu Samanyolu'nun merkezine yaklaşık 26 bin ışık yılı mesafede bulunuyor. 
     
</TEXT>
</DOC>
