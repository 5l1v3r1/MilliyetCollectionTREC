<DOC>
<DOCNO> 394847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo21.html </URL>
<DATE> 2005/11/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Konyaspor'da Levent'in sahalara dönmesi teknik heyeti sevindirdi... 
</HEADLINE>
<TEXT>

     Milli maç nedeniyle lige verilen 1 haftalık aranın ardından Konyaspor, hafta sonunda kendi sahasında yapacağı Ankaragücü maçının hazırlıklarına başladı. 
     Kulüp basın sözcüsü Güven Öten, lige verilen arada dinlenme imkanı bulduklarını, ancak futbolcuların izini çalışarak geçirmelerinin kendilerini sevindirdiğini söyledi. 
     Hafta sonunda verilen bir günlük izinde bile futbolcuların kendi imkanlarıyla çalışmaya devam ettiğini dile getiren Öten, ''Futbolculardaki bu hırs, başarıyı getirecektir. Oyuncularımızın başarıyı bu kadar istemesi mutluluk verici'' dedi. 
     Öten, lige verilen 1 haftalık araya galibiyetle girdiklerini anımsatarak, şunları kaydetti 
     ''Verilen aradan sonra lige yine galibiyetle başlamak istiyoruz. Hafta sonunda kendi sahamızda yapacağımız Ankaragücü maçının hazırlıklarına bugünkü antrenmanla başladık. Taraftarımızın Samsunspor maçındaki gibi coşkuyla bizi desteklemeleri durumunda galibiyete ulaşacağımıza inanıyorum. Sakatlığı geçen Levent'in sahalara dönmesi teknik heyeti sevindirdi. Batista dışında eksik futbolcumuz kalmadı. Sıkıntılı dönemi geride bıraktık. Artık gerçek gücümüzü sahaya yansıtmanın zamanı geldi. Takımın morali yerinde ve umarım bu olumlu hava sahaya yansır.'' Öten, transfer komitesinin çalışmalarını aralıksız sürdürdüğünü, birçok futbolcuyla görüşüldüğünü ifade ederek, ''Gereken mevkiler için en iyi transferi yapacağımızdan kimsenin şüphesi olmasın. Yedek kulübesini bile güçlendirmek istiyoruz. Sakatlıklar ve cezalar nedeniyle kaç haftadır yaşanan sıkıntıyı çok iyi biliyoruz. Ara tatilde takımın ihtiyacı olan oyuncuların transferi yapılacak'' diye konuştu. 
     
</TEXT>
</DOC>
