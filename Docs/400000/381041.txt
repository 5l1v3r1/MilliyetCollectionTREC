<DOC>
<DOCNO> 381041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/guncel/gun03.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen kitabında Darwin teorisi makaslandı 
</HEADLINE>
<TEXT>


İlköğretim 8. sınıf fen kitabında evrim teorisinin anlatıldığı bölümlerde değişiklik yapıldı 

BAHAR ATAKAN Ankara 

Milli Eğitim Bakanlığı MEB , evrim teorisini fen bilgisi kitabından çıkarmaya yönelik düzenlemeler yaparken, kitapta evrim teorisinin anlatıldığı bölümler makaslandı. Talim ve Terbiye Kurulu'nun bir üyesi, düzenlemeyi tek başına yaparak kitabın yeni halini onaylattı. 
İlköğretim 8. sınıf fen bilgisi kitabının geçen yılki baskısında "Garabi, İbn-i Sina, İbn-i Miskeveyh gibi bilginler, türlerdeki değişime değinmişlerdir. İbn-i Haldun canlılardaki değişme ve gelişme basamaklarına değinmiş. Ancak, nasıl gerçekleştiği hakkında fikir belirtmemiştir" ifadeleri değiştirildi. "Bu bilginler, türdeki değişimlerin sınırlı olduğunu, bir türün bir başka türe dönüşemeyeceğini ve ayrı yaratıldıklarını ileri sürmüştür" paragrafı eklendi. 
Kitaptan şu bölüm çıkarıldı 

İşte atılan bölüm 
"Darwin'in düşüncesi bir topluluğun aynı türden diğer topluluklarla ilişkisi kesilirse, yeni türlerin oluşabildiğidir. Kuşlar rotalarının dışında sürüklenip uzak adalara ulaştıklarında geri dönemezler. Mutasyona uğrarlar. Zaman içinde topluluklar o denli değişir ki, bu 2 topluluğun bireyleri bir araya gelseler bile çiftleşemez. 2 farklı türden söz edilir. Yeni türlerin oluşumu ve değişimiyle ilgili çalışmalar bugün de sürdürülmektedir. Moleküler biyoloji, embriyoloji, genetik gibi alanlardaki araştırmalar bu konuya yeni bulgular kazandırmaktadır." 
MEB yetkilileri, söz konusu bölümlerin öğrencilerin seviyesini aştığı için kitaptan çıkarıldığını söyledi. Yetkililer, değişikliği de "yeni bir düzenleme" olarak açıkladı. 


</TEXT>
</DOC>
