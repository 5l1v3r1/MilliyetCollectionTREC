<DOC>
<DOCNO> 378751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur29.html </URL>
<DATE> 2005/09/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
THY, 200 milyonuncu yolcusunu ödüllendirdi 
</HEADLINE>
<TEXT>

     Türk Hava Yolları THY , 200 milyonuncu yolcusunu ödüllendirdi. 
     Atatürk Havalimanı İç Hatlar Terminali’nde gerçekleştirilen törende, biletini internet aracılığıyla alan ve check-in işlemini yapan Fatma Müge Yurdakoş Akbay’a ödülünü, THY Genel Müdürü Temel Kotil verdi. 
     Kotil, Akbay’ın THY’nin 200 milyonuncu yolcusu olarak seyahati gerçekleştireceğini vurgulayarak, "Kendisini tebrik ediyorum. THY 1933’te kuruldu, 72 yaşında. 200 milyon, bizim için çok büyük bir 
     rakam değil. Bu yıl bu rakama 15 milyon ekliyoruz. Önümüzdeki yıl 20 milyon ekleyeceğiz. Öyle sanıyorum ki 300 milyonuncu yolcuyu da yakın zamanda kutlamış olacağız" dedi. Her yıl toplam yolcunun kayıt altına alındığını belirten Kotil, "Bunun bir grafiği de var. 1933’te 4 bin kişi taşındı. Bunlar üst üste eklendiği zaman, biz 200 milyonuncu yolcumuzu bilmiş oluyoruz" diye konuştu. Fatma Müge Yurdakoş Akbay da çok mutlu ve heyecanlı olduğunu belirterek, hayatın sürprizlerle dolu olduğunu söyledi. Çok sık uçakla seyahat etmediğini, 3 yıl sonra bugün ilk kez uçacağını ifade eden Akbay, "Her zaman ilk seçimimim, Türk Hava Yolları. Biz o telkinlerle büyüdük" dedi. THY’den kendisinin belirleyeceği tarihte Avrupa ya da iç hat seferlerinden birinden gidiş-dönüş bilet ödülü kazanan Akbay, daha sonra THY’nin tarifeli uçağıyla Ankara’ya gitti. 
     
     GENEL MÜDÜR KOTİL, SORULARI YANITLADI 
     Bu arada basın mensuplarının sorularını yanıtlayan THY Genel Müdürü Temel Kotil, "THY’nin bu yılki kar oranının ne olacağına" ilişkin bir soru üzerine "Borsa’da bir şirket olduğumuz için tahminlerimizi söyleyemiyoruz. Ama bu yılki yolcu sayımızdaki artışla, yolcu-kilometre başına birim gelirlerimiz arttı. Dolayısıyla çok ciddi bir kar bekliyoruz" dedi. 
     Kotil, THY’nin yeni uçaklarının yakında geleceğinin hatırlatılması üzerine de "24 Ekim’de ilk A330’umuz geliyor. İnşallah onu İstanbul-Ankara, İstanbul-Antalya seferlerine koyacağız. Ondan sonra da İstanbul-New York seferini yapacak. Bunu da 29 Ekim’de planlıyoruz" diye konuştu. 
     Bir başka soru üzerine de Kotil, kendilerine bir pilot okulu kurduklarını hatırlatarak, "Uçağımız geldi. Ekim sonu itibariyle çalışmaya başlayacak. Hocalarımızı koordine ettik. Kendimize 25 pilot yetiştirecek şekilde koordine yaptık" dedi. 
     Kotil, "yeni sezonda bilet fiyatlarında promosyon olup olmayacağı" yolundaki soruya ise şu karşılığı verdi 
     "THY, tam teşekküllü bir taşıyıcı. Türkiye’de de yurtdışında da ayağımız var. Biz de ticari kurumuz. Bütün fiyat ayarlamalarında, kapasite, arz-talep dengesine göre ayarlama yapıyoruz. Tabii ki kış aylarında her yerde olduğu gibi fiyat indirimi bizde de olacaktır. 
     Bunları yakında açıklayacağız." THY Genel Müdürü Kotil, Sabiha Gökçen Uluslararası Havaalanı’ndan gerçekleştirdikleri uçuşlara ilişkin soru üzerine de şunları kaydetti 
     "Sabiha Gökçen operasyonumuz çok güzel oldu. Özellikle Trabzon, İzmir, Antalya ve Bodrum, çok başarılı oldu. Samsun başlayacak. 
     Oradaki fiyatlar biraz daha ucuz. Bu da havalimanının yapısından kaynaklanıyor. Oradaki giderlerimiz, Atatürk Havalimanı’na göre daha düşük." 
     
</TEXT>
</DOC>
