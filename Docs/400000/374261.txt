<DOC>
<DOCNO> 374261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/siyaset/asiy.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP milletvekili maganda mağduru 
</HEADLINE>
<TEXT>


AKP Ankara Milletvekili Faruk Koca, DYP'li belediye başkanının oğlunun düğününe gitmeden önce, "Silah sıkılırsa gelmem" dedi. Ancak Koca düğüne gelir gelmez silahlar patladı. Koca, şimdi yoğun tedavi altında 

Abdullah Karakuş 


"Maganda kurşunu mağdurlarına" Başbakan Recep Tayyip Erdoğan'ın ev sahibi, AKP Ankara Milletvekili Faruk Koca da katıldı. DYP'li Avşar Belediye Başkanı Bayram Küçük'ün oğlunun düğününde havaya ateş edilmesi nedeniyle işitme kaybı yaşayan Koca'nın, 4 gündür hastanede tedaviye alındığı ortaya çıktı. 
Koca, Faruk Küçük'ün Bal 'nın Avşar beldesinde 26 Ağustos'ta yapılan düğününe, "Başkan, silah sıkılırsa gelmem, önleminizi iyi alın" diyerek gitti. Ancak Koca düğüne gelir gelmez, silahlar rastgele ve art arda patlamaya başladı. 
Koca araçtan inerken, kulağına çok yakın mesafeden ateş edildi. Kulağındaki çınlamanın artması üzerine 4 gün önce Özel Lokman Hekim Hastanesi'ne giden Koca, yoğun tedaviye alındı. Erdoğan'ın önceki akşam ziyaret ettiği Koca'nın iç kulağında ve kulak zarında zedelenme olduğu öğrenildi. 
Erdoğan ziyaretinde, düğünlerde silah sıkılmasına karşı olduğunu, bu tür olayların üzerine gideceklerini söyledi. İçişleri Bakanı Abdulkadir Aksu ile görüşeceğini belirten Erdoğan, "Buna bir son vermek lazım. Önlemler mutlaka artırılmalı" dedi. 
Milliyet'in sorularını yanıtlayan Koca da şunları kaydetti 
"Düğüne giderken de ev sahibine 'Atılırsa gelmem' dedim. Ama daha arabadan inerken silahlar patlamaya başladı. Ani oldu. Başkan da önleyemedi, kontrol edemedi. Hiç yoktan birçok aile zarar görüyor. Artık buna bir son vermek lazım. Son günlerde bu olaylar artmaya başladı. Ağır cezalar verilmeli. Olayların mutlaka takibi gerekiyor." Küçük ise "Tedbir alınması lazım. Bakkallarda bile kurusıkı satılıyor" diye konuştu. Karşılama sırasında ateş açanların Bal 'nın MHP'li Belediye Başkanı İbrahim Gürbüz ve arkadaşları olduğu iddia edildi. 

Son kurbanlar 
Malatya'da Galatasaray Üniversitesi öğrencisi Begüm Kartal 22 , ensesinden vurularak öldü.24 Ağustos'ta Gaziantep'te Nursel Dokumacı 24 yaralandı. Belden aşağısı felç olan kadının bebeği de alındı.20 Ağustos'ta, Denizli'de annesinin kucağında oturan İbrahim Dalkılınç yaşamını yitirdi.Bafra'da mayıs ayında 6 yaşındaki bir çocuk hayatını kaybetti. 


</TEXT>
</DOC>
