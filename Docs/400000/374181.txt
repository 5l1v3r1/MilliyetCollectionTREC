<DOC>
<DOCNO> 374181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur28.html </URL>
<DATE> 2005/08/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Acılı baba Ciğerim yanıyor, bu teröre artık dur denilmeli 
</HEADLINE>
<TEXT>

     Mikail PELİT MALATYA, DHA 

MALATYA'da kına gecesinde havaya açılan ateş sonucu seken kurşunlardan birinin ensesine isabet etmesi sonucu can veren 23 yaşındaki Galatasaray Üniversitesi İktisadi ve İdari Bilimler Fakültesi İktisat Bölümü son sınıf öğrencisi Begüm Kartal'ın babası Hasan Kartal, Kızımı kim geri getirecek. Ciğerim yanıyor. O katil bulunsun ve bu teröre artık dur denilmeli'' diye gözyaşı döktü. Cinayet soruşturmasını sürdüren jandarma ekipleri, düğün kasetini incelemeye devam ederken, Malatya Valisi Osman Derya Kadıoğlu, olayla ilgili gerekenin yapılacağını söyledi. 
     Kireç ocağı işleten ve eski Malatyasporlu futbolcu Hasan Kartal, eczacı eşi Nazan Kartal ve Galatasaray Üniversitesi İktisadi ve İdari Bilimler Fakültesi İktisat Bölümü son sınıf öğrencisi tek çocukları olan Begüm Kartal'la birlikte dostları Ferzan ve Zeki Özyavuz'un kına gecesine katılmak için Battalgazi İlçesi'ne bağlı Adakören Köyü'ne gitti. 
     
     SİLAH SESLERİNDEN ÜRKÜP YÜZÜNÜ DUVARA DÖNDÜ 

     Evin bahçesindeki kına gecesi başlayıp eğlence devam ederken, saat 22.00 sıralarında silahlar patladı. Birinci kattta zeminle bitişik balkonda ailesiyle oturan Galatasaraylı Begüm Kartal, silah seslerinden ürküp kulaklarını kapatarak yüzünü duvara doğru çevirdi. Hemen ardından seken kurşunlardan biri ensesine isabet eden Begüm Kartal, oturduğu yerde kanlar içinde yığıldı. 
     Annesi Nazan Kartal, sarıldığı kızını kucaklarken, ilk şoku üzerinden atan Hasan Kartal, kızını eşinden alıp kucağında götürdüğü kendisine ait otomobille hemen Turgut Özal Tıp Merkezi’ne getirdi. Ancak talihsiz kızın hastaneye varamadan yaşamını yitirdiği anlaşıldı. 
     
     ÖLÜM HABERİNİ 1 SAAT SONRA ALDILAR 

     Nazan ve Hasan Kartal'a bircik kızlarının ölüm haberi 1 saat sonra verilebildi. Kartal çifti yıkılırken, bölüm ikincisi olan Begüm Kartal'ın bir gün önce 23'üncü yaş gününü ailesiyle birlikte Özka restoranda kutladığı ve 3 gün sonra da eğitimine devam etmek üzere Fransa'ya gideceği belirtildi. 
     Ölümüyle tek çocukları olduğu ailesini ve yakınlarını yasa boğan Begüm Kartal, dün öğle namazının ardından kılınan cenaze namazı sonrasında Malatya şehir mezarlığında gözyaşlarıyla toprağa verildi. 
     
     BU TERÖRE ARTIK DUR DENİLMELİ’ 

     Gelecek vaadeden Begüm Kartal'ın ölüm haberiyle perişan olan baba Hasan Kartal'ı, Türkiye'nin dört bir yanından arayan tanıdıkları baş sağlığı diledi. Hamidiye Mahallesi'ndeki evlerinde ölen kızlarının adını verdikleri eczaneyi işleten eşi eczacı Nazan Kartal'la birlikte başsağlığı dileyenleri kabul eden Hasan Kartal, katillerin en kısa zamanda yakalanmasını beklediklerini söyledi. 
     Hasan Kartal, Benim kızım gitti. Onu kim geri getirebilir ki Ciğerim yanıyor. Katillerin yakalanmasını istiyorum. Olaydan sonra CHP Malatya milletvekili Mevlüt Aslanoğlu ile iki avukat arkadaş olay yerine gitti. Jandarmalar, silah ve boş kovanları arıyorlar. Yüreğim yanıyor. Bu teröre artık dur denilmeli'' dedi. 
     Zaman zaman baygınlık geçiren Nazan Kartal konuşamazken, okulundaki başarı sembollerinden biri olan talihsiz kızın okul arkadaşları ve hocaları da telefonla aileyi arayarak baş sağlığı dileklerinde bulundu. 
     
     KURŞUN NEREDEN GELDİ 

     Olay yerinde yapılan incelemelerde boş kovana rastlanamadı. Araştırmada evin duvarına da bir kurşunun isabet ettiği saptandı. Kına gecesi görüntülerine jandarma tarafından el kondu. Galatasaraylı Begüm'ün ölümüne yol açan kurşunun nereden geldiğinin saptanabilmesi için jandarma ekipleri yoğun çaba harcıyor. Tabancayı ateşleyenin davetlilerinden biri mi olduğu, yoksa dışardan mı ateş edildiği henüz tespit edilemedi. Davetliler, Begüm'ün ölümüne yol açan ve otopsisinde ensesinden girip ön dişlerini parçalayarak çıkan 9 milimetre çapındaki kurşunun ateşlenmesinden önce silah sesi duymadıklarını söyledi. Düğünü görüntüleyen kameramanın, silah sesini duyunca heyecandan kayıttan çıktığı, ancak yine de kasetin en ince detaylarına kadar inecelenmesinin sürdüğü belirtildi. 
     
     VALİ KADIOĞLU GEREKEN YAPILACAK 

     Malatya Valisi Osman Derya Kadıoğlu, bugün cenaze evine gelerek baba Hasan Kartal’a başsağlığı dileğinde bulundu. Vali Kadıoğlu, basın mensuplarının, Katille ilgili ip ucu var mı '' sorusuna, Çalışmalar devam ediyor. Konunun üzerinde hassasiyetle duruluyor. Sayın Başsavcı da konuyla yakından ilgileniyor. Gereken yapılacak'' yanıtını verdi. 
     
     İLKOKUL ÖĞRETMENİ DE ŞOKTA 

     İlk, orta ve lise öğrenimini Malatya’da gören Begüm Kartal’ın öğretmeni Müfferra İlhan, Şoktayım. Begüm çok başarılı bir öğrenciydi. Arkadaşlarıyla hep iyi geçinirdi. Derslerine çok çalışırdı. 1'inci sınıftan 5'inci sınıfa kadar ben okuttum. Ölümüne inanamıyorum. Anadolu Lisesi'ni Türkiye derecesi yaparak kazanmıştı. Üzüntüm çok büyük. Artık yetkililer önlem alsınlar. İnsan hayatı bu kadar ucuz olmasın. Ne yapılacaksa yapılsın'' dedi. 
     
</TEXT>
</DOC>
