<DOC>
<DOCNO> 383333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko16.html </URL>
<DATE> 2005/10/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Stanley AB olsun ya da olmasın, Türkiye reformlara sadık kalmalıdır 
</HEADLINE>
<TEXT>

     Uluslararası yatırım bankası Morgan Stanley, Avrupa Birliği AB ile müzakerelerin tam zamanında başlamaması durumunda bile Türkiye'nin yeni ekonomik yapısının, mali bir felaketi önleyebilecek güce sahip olduğunu bildirdi. 
     Morgan Stanley tarafından yapılan analizde, müzakelerin zamanında başlayacağı, ancak aksi bir durumda bile yeni ekonomik yapının, eskiden olduğu gibi bir ekonomik krize meydan vermeyeceği belirtilirken, ''korku tacirlerinin Türkiye'de ekonomik bir çöküntü beklemesine rağmen, Türkiye'nin yeni ekonomik yapısı, artık mali bir felaketi önleyecek güce ulaştı'' denildi. 
     Analizde, Türkiye ekonomisinde, serbest dalgalı döviz kuru rejiminin, uygulanmakta olan ekonomik-mali yapısal reformların, kamu maliyesindeki sağlamlık ve disiplinin, mali sektördeki yapılanmanın, ekonomiyi ''beklenmeyen'' şoklara karşı hazırlıklı hale getirdiği, en kötü senaryodaki muhtemel bir şokun etkisinin sınırlı olabileceği, yoksa 2001'de olduğu gibi reel sektörü etkileyecek bir ekonomik dalgalanma yaşanmayacağı vurgulandı. 
     Türkiye ekonomisinin artık şoklara karşı çok daha dayanıklı bir yapıya ulaştığı da kaydedildi. 
     
     YAPISAL REFORMLARIN DEVAMLILIĞI... 
     Analizde, Türkiye'nin AB çıpasını sürdürmeye devam etmesi gerektiği belirtilirken, bu çerçevede, AB yolundaki reformların, ekonominin AB çıpasına ihtiyacı kalmayacağı zamana kadar devam ettirilmesi gerektiği vurgulandı. 
     Devam eden yapısal reformların, Türkiye'yi çok daha güçlü bir ülke haline getireceğinin vurgulandığı analizde, ''AB olsun ya da olmasın, Türkiye reformlara sadık kalmalıdır'' denildi. 
     
</TEXT>
</DOC>
