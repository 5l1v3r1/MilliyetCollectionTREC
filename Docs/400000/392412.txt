<DOC>
<DOCNO> 392412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonspo16.html </URL>
<DATE> 2005/11/05/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Pınarkarşıyaka Erdemir'e acımadı 76-54 
</HEADLINE>
<TEXT>

     Türkiye Basketbol Ligi'nde Pınar Karşıyaka, Erdemirspor'u 76-54 yendi. 
     Karşılaşmaya tam saha pres ve hızlı hücumlarla başlayan Pınar Karşıyaka 2. dakikayı 8-3 önde geçti. Dış şutlardan sayılar bulan Erdemirspor ise 4. dakikada skoru 10-8'e Erdemirspor lehine getirirken, Bergersen ve İnanç'ın sayılarıyla tekrar öne geçen Pınar Karşıyaka ilk periyodu 19-13 önde kapadı. 
     İkinci periyotta, Pınar Karşıyaka Louis'in etkili oyunuyla üstünlüğünü sürdürdü. 16. dakikayı 29-21 önde geçen yeşil-kırmızılı ekip, devreyi de 36-28 önde kapadı. 
     Karşılaşmanın ikinci yarısına Brown ve Murat Can'ın üçlükleriyle başlayan Pınar Karşıyaka, üstünlüğünü periyot sonuna kadar sürdürdü. Konuk ekibin farkı kapama çabaları ise sonuç vermedi. Bu periyotta, yeşil-kırmızılı taraftarların hiç susmadan yaptığı tezahürat da dikkati çekti. Üçüncü periyot, Pınar Karşıyaka'nın 57-43'lük üstünlüğüyle tamamlandı. 
     Son periyotta, iyi savunma yapan Pınar Karşıyaka karşısında sayı üretmekte zorlanan Erdemirspor oyundan koptu. 36. dakika Pınar Karşıyaka'nın 67-45 üstünlüğüyle geçilirken, yeşil-kırmızılı takım son bölümde rahat bir oyun sergiledi. Maç, 76-54 ev sahibi ekip lehine tamamlandı. 
     Karşılaşmada Pınar Karşıyaka'yı yeşil-kırmızılı futbol ve voleybol takımlarının oyuncuları da yalnız bırakmadı. Karşılaşma sonunda futbolcular tribünleri selamladı. Bu sırada sahaya inmek için tribünlerden atlayan bir taraftar, ayağından yaralandı. 
     
     
Salon Karşıyaka Hakemler İsmail Aydın xx, Deniz Kıyak xx, Zafer Yılmaz xx Pınar Karşıyaka Murat Can xxx 12, İnanç xxx 15, Brown xxx 11, Louis xxxx 21, Yaya Dia xx 2, Bergersen xxx 8, Ümit xx 2, Ertan x, Mehmet xx 5, Erdemirspor Erdem xx 6, Scott xx 6, Jeferson xxx 15, Polat xx 5, Hugley xx 5, Olcay x 3, Barkın x 2, Faruk xx 6, Mehmet x, Yigit x 2, Emirhan x 4 Birinci periyot 19-13 Devre 36-28 Pınar Karşıyaka Üçüncü Periyot 57-43 
     
</TEXT>
</DOC>
