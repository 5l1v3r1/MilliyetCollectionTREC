<DOC>
<DOCNO> 355985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur23.html </URL>
<DATE> 2005/06/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Büyü" filminin galasında yangın davası görülmeye başlandı... 
</HEADLINE>
<TEXT>

     Dolmabahçe’deki bir alışveriş merkezinde "Büyü" filminin galasında çıkan yangına ilişkin 7 sanığın "dikkatsizlik ve tedbirsizlik sonucu yangına neden olmak" suçundan yargılanmasına başlandı. 
     Şişli 1. Asliye Ceza Mahkemesi’ndeki duruşmaya, tutuksuz yargılanan Uğur Kökcü, Tuba Çetin ve Nurgül Şenefe katıldı. Davanın diğer tutuksuz sanıkları ise duruşmaya gelmedi. 
     Hakim, Yonca Emekli ve Mine Mısırlıoğlu’nun, avukatları aracılığıyla yaptıkları müdahillik talebini kabul etti. 
     Duruşmada ifadesi alınan sanık Kökcü, alışveriş merkezinde bulunan bir gıda mağazasının müdür yardımcısı olduğunu belirterek, "G-mall alışveriş merkezinin müdürü işten ayrıldığı için ben de elektrik, su ve havagazı gibi işlerde esnafa yardımcı olmak için yönetim sorumlusu olarak bulunuyordum. Süsleme yapılıncaya kadar haberim olmadı. Ben, mağazadayken yangın olduğunu haber alarak söndürme faaliyetlerine katıldım" diye konuştu. 
     Tuba Çetin de sanatçıların kıyafetlerini kendisinin yaptığını söyleyerek, "Olayda tedbirsizliğim ve dikkatsizliğim yoktur. Yangına sebebiyet vermedim" dedi. 
     Nurgül Şenefe ise "Büyü filminin galası yapılacağını duyunca arkadaşlarla şirkete teklifte bulunduk. Kabul etmediler. Biz de ’Parlak Fikirler’ şirketiyle film yöneticilerini tanıştırdık" diye konuştu. 
     Parlak Fikirler adlı şirketin mekan süsleme gibi aktivitelerde görev aldığını söyleyen Şenefe, "Şirket, pahalı olduğu gerekçesiyle Parlak Fikirler şirketini de kabul etmedi. BAC firmasıyla anlaşarak tasarım ve süsleme işlerini onlara yaptırmışlar. Daha ucuza mal ettiklerini söylediler" dedi. 
     Gelmeyen sanıkların ihzaren celbine ve tanıkların dinlenilmesine karar veren hakim, duruşmayı erteledi. 
     
     İDDİANAMEDEN 
     Şişli Cumhuriyet Başsavcılığı’nca hazırlanan iddianamede, G-mall adlı alışveriş merkezinin salonunda yapılan "Büyü" filminin galası sırasında süslemede kullanılan mumların yanıcı ve parlayıcı olan strafor ile selülozik kumaş bezleri tutuşturması sonucu yangın çıktığı belirtiliyor. 
     İddianamede, olayda değişik oranlarda kusurları bulunduğu ileri sürülen sanıklar Uğur Kökcü, Tuba Çetin, Nurgül Şenefe, Servet Aksoy, Muzaffer Yıldırım, Vahit Cüneyt Kafkas ve Mustafa Bahattin Demirkol’un, TCK’nın 383 1. maddesi uyarınca, "dikkatsizlik ve tedbirsizlik sonucu yangına neden olmak" suçundan 30’ar aya kadar hapisle cezalandırılmaları talep ediliyor. 
     
</TEXT>
</DOC>
