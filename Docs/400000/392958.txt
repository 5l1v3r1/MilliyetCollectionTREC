<DOC>
<DOCNO> 392958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/spo04.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bunlar paralı asker' 
</HEADLINE>
<TEXT>



Bordo - Mavili kulüpte Gençlerbirliği maçından sonra tribünlerde yaşanan çirkin görüntülerin yankıları sürüyor. Başkan Atay Aktuğ, olay çıkaranların bazı çevreler tarafından bilet paraları karşılanarak, maksatlı şekilde stada sokulduğunu iddia etti. Aktuğ, "Tribünlere zarar verenler, küfür edenler birilerinin paralı askerleridir. Bazı taraftarlar da bilmeden bu kişilere katılıyor. Berabere kalmışsın. Geçmişte Trabzon bu takıma yenilmiş bile" diye konuştu. 
H.Avni Aker Stadı'nda koltukların kırılması ve yakılması sonucu 15 bin YTL'lik hasar oluştuğu belirlendi. Stat Müdürü Yusuf Yaylı, "1003 koltuk kırılmış. Yakılanlar fazla değil, 3-5 tane. Polisin geç kalması, itfaiyenin de işgüzarlığı yüzünden bu olaylar yaşandı" dedi. 

Eller - Jun gün sayıyor 

Trabzonspor'da devre arasında gönderilecek yabancıların isimleri netleşmeye başladı. Fabiano Eller'den sonra Tomas Jun'un da gitmek istemesi yönetimi rahatlattı. 
Brezilyalı futbolcunun eski kulübü Fluminense'nin takibinde olduğu, Çek golcünün de uyum sorunu nedeniyle ayrılmak istediği bildirildi. Teknik Direktör Vahid Halilhodziç'in milli maç için verilen arada yapacağı Fransa seyahatinde transfer görüşmeleri yapması bekleniyor. 

Szymkowiak'a son kontrol 

Ligin beşinci haftasındaki Gaziantepspor maçında ayak bileği kırıldığı için bıçak altına yatan Szymkowiak bugün İstanbul'da kontrolden geçecek. 
Topla çalışmalara başlayan Polonyalı yıldız futbolcu, Memorial Hastanesi'nde ameliyatını gerçekleştiren Prof.Dr. Mehmet Aşık tarafından son kez muayene edilecek. Szymkowiak'ın yarından itibaren bordo-mavili ekiple çalışmalara başlayabileceği ifade edildi. 


</TEXT>
</DOC>
