<DOC>
<DOCNO> 394698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun05.html </URL>
<DATE> 2005/11/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Avustralya'da rekor sıcaklık... Uzmanlar alarmda .. 
</HEADLINE>
<TEXT>

     Avustralya'nın tarihinin en sıcak yılını geçirdiği tespit edilirken, uzmanlar bunu küresel ısınmaya bağladı. 
     Avustralya Meteoroloji Kurumu'ndan yapılan açıklamada, kıtada ilk on ayda tespit edilen ortalama sıcaklığın, son 30 yıldır gözlemlenen sıcaklıktan 1,3 derece fazla olduğu belirtildi. 
     1950'den bu yana aylık sıcaklık ortalamalarının kayıt altına alındığı kıtada Kasım ve Aralık ayları sıcaklık tahminlerinin de mevsim normalerinin üzerinde olacağı belirtilen açıklamada, 1910'dan bu yana yıllık sıcaklık kaydının tutulduğu Avustralya'nın en sıcak yılını yaşadığı ifade edildi. 
     Ulusal İklim Merkezi Müdürü Michael Coughlan, bu durumdan küresel ısınmayı sorumlu tutarak, ''Son yıllardaki gözlemlerimizle Avustralya ve dünyanın genelinde iklimin daha sıcak olduğu ortaya çıkıyor. Dünyanın birçok yeri gibi Avustralya da bundan payını alıyor ve hiç şüphesiz ki bunun sorumlusu insanların faaliyeti'' diye konuştu. 
     
     AL GORE'DAN ÇEVRE BİLİNCİ UYARISI 
     ABD'nin eski başkan yardımcısı Al Gore da, yaptığı açıklamada, uzun vadede küresel ısınmanın terörizmden daha büyük bir tehlike olduğunu söyledi. 
     Katrina kasırgasının ABD'ye çevre bilinci konusunda uyarıcı etki yapması gerektiğini belirten Gore, ''Terörizm tehlikesini küçümsemek istemiyorum. Ancak uzun vadede, küresel ısınma bizim için daha ciddi bir sorun olacak'' diye konuştu. 
     
</TEXT>
</DOC>
