<DOC>
<DOCNO> 394463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo04.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Camia bizi korusun 
</HEADLINE>
<TEXT>



Trabzonspor Başkanı Atay Aktuğ, camianın yönetimi gidene kadar koruması gerektiğini söyledi. 
Aktuğ, "Önemli olan Ahmet, Mehmet, Atay değil, Trabzonspor'dur. Bir yönetim saha sonuçları ile değerlendirilmemeli. Galatasaray liderliğe gidiyor, taraftar bağırıyor. Lig lideri iki şampiyonluk almış. Yönetim de başarılı ama 3 maç yenilse onlarda da aynı şey olur. Ama bu doğru değil. Böyle sesler çıkarırsan, genel kurulun verdiği yetkiye saygısızlık edersin. Kulüp artık gidemiyorsa, bir yerde tıkanırsa bırakılır" dedi. 
Başkan Atay Aktuğ, "Bizden başka kimse yok, o yüzden bırakmayalım" paranoyası içinde olmadıklarını da vurgulayarak, "Genel Kurul'un seçtiği adam doğru adamdır. Musluk bozulunca tamir eder, kullanmaya devam edersiniz. Ama bir kez daha bozulunca tamirci çağırır komple değiştirirsiniz" diye konuştu. 

Emrah korkuttu 

Bordo - mavililer dün sabah PAF takımı oyuncularından takviyeli kadroyla çift kale maç yaptı. Gökdeniz ile ikili mücadeleye giren Emrah Eren'in bir anda yere yığılarak acılar içinde kıvranması teknik heyeti korkuttu. Doktorlar tarafından ilk müdahalesi yapılan Emrah, daha sonra oyuna devam etti. Mehmet Yılmaz, İbrahim Ege ve Szymkowiak fizyoterapist eşliğinde çalıştı. 


</TEXT>
</DOC>
