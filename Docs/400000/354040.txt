<DOC>
<DOCNO> 354040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy10.html </URL>
<DATE> 2005/06/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bahçeli'den süpriz iddia Seçim göründü 
</HEADLINE>
<TEXT>

     MHP Genel Başkanı Devlet Bahçeli, "Erken seçim ufukta gözükmüştür" dedi. 
     Bahçeli, parti genel merkezinde düzenlediği basın toplantısında "Erken seçim ufukta gözükmüştür. AKP’nin artık koltuğa yapışması mümkün değildir" dedi. Erken seçimin artık bir "vade" meselesi olduğunu kaydeden Bahçeli, AKP’nin siyasi iflasının tescil edildiğini savundu. 
     "Bugün AKP yöneticilerinin tek sorunu icraatlarının hesabını vermekten kurtulmaktır" diyen Bahçeli, cumhurbaşkanlığı tartışmalarına da katılarak şöyle devam etti 
     "Başbakan Erdoğan bu nedenle cumhurbaşkanlığı makamını son sığınma yeri olarak görmektedir. Siyasi geleceğinin sona yaklaştığını ve AKP’nin dağılma sürecine girdiğinin farkında olan AKP Genel Başkanı, hiç olmazsa kendisini kurtarmanın telaşına düşmüştür. Cumhurbaşkanı seçimi bu bakımdan kendisi için ölüm-kalım meselesidir." Bahçeli, "Erken seçimin kaçınılmaz olduğunu gören Başbakan’ın, bunu kendisi için en uygun zaman ve şartlarda yapmak, bu arada Cumhurbaşkanlığına kaçış yolunu da açık tutmak hesabıyla Anayasa değişikliği zorlamasına gitmesi şaşırtıcı olmayacaktır" dedi. 
     AKP’nin kendi işine gelen düzenlemeleri kapsayacak bir Anayasa değişikliğini halkoylamasına götürmek ve bunun sonucuna göre erken seçime gitmek üzerinde durduğuna işaret eden bazı emareler bulunduğuna dikkat çeken Bahçeli, başörtüsü sorununun da bu pakete dahil edileceğinin tahminler arasında yer aldığını belirtti. 
     Bahçeli, "AKP yöneticileri siyasi gelecek hesabıyla Anayasa’da yapacakları kapsamlı ve köklü değişiklikler için başörtüsü konusunu bir kere daha siyasi malzeme olarak kullanmak istemektedir" dedi. 
     
     PKK IRAK’TAKİ İNİNDE EZİLSİN 
     Bahçeli, Avrupa Birliği’nin yaşadığı krize de değinerek Türkiye’nin bir "günah keçisi" haline getirildiğini bildirdi. "AKP’nin can havliyle sarıldığı AB ipi kopmuştur" diyen Bahçeli, 3 Ekim’de başlatılması kararlaştırılan müzakerelerin son gelişmeler sonrası ertelenmezse göstermelik bir süreç olacağını savundu. 
     Bahçeli, "Gelinen bugünkü noktada AB ile ilişkilerimizin her yönüyle yeni bir tanıma kavuşturulmasına ihtiyaç bulunmaktadır" önerisinde bulundu. 
     AB büyükelçilerinin PKK’ya yürütülen operasyonlar konusunda "yazılı muhtıra" verdiklerine dikkat çeken Bahçeli, Başbakan’ın ABD ziyaretini de "günah çıkarmak ve hesap vermek için gitmiştir" diye eleştirdi. 
     Erdoğan’ın ABD’nin PKK ile mücadelesi konusunda sadece "nasihat" aldığını savunan Bahçeli, şöyle dedi 
     "Büyük şehirleri de tehdit eden PKK terörünün güvenlik güçlerimizi hedef alan melun faaliyetleri son dönemde hız kazanmıştır. ABD’nin bu konuda ciddi bir tedbir almakta isteksiz olması karşısında, bu yılanın başının Türk Silahlı Kuvvetlerince Irak’taki inlerinde ezilmesi tek yol olarak karşımızdadır." 
     
     TÜRKEŞ’İN VÜCUDUNUN HER ZERRESİ ÜLKÜCÜ HAREKETE EMANET 
     Gündeme ilişkin soruları da yanıtlayan Bahçeli, MHP eski Genel Başkanı Alparslan Türkeş’in mezarı konusundaki tartışmaların anımsatılması üzerine "Türkeş’in fikri, düşüncesi, hayatı, vücudunun her zerresi ülkücü harekete emanettir" dedi. 
     Bahçeli, imza toplayan parti içi muhalefetin sorulması üzerine "Demokratik bir hakkı arkadaşlarımız kullanmak istiyor. Bu hakkı kullanmak isteyenlere MHP saygı duyar. 
     Tüzük ve yasa çerçevesinde hareket edilir, sonuçlarına herkes katlanır" karşılığını verdi. 
     Bahçeli, MHP’li Ramiz Ongun’un kendisine yönelik "DEHAP’lı gibi konuşuyor" açıklamaları sorulunca ise "Bunu ciddiye almak mümkün değil. MHP’ye oldukça yabancılaşmış. 
     Bugün yapılan açıklama MGK toplantısında milli siyaset belgesinin görüşüleceği güne tesadüf etmektedir. MHP’yi ırkçı temele dayalı bir milliyetçilik anlayışı ile geçmişle ilişkisi varmış gibi göstermenin geçmiş dönemlerdeki siaset belgesindeki tarihi hatayı yeniletmek amacını taşımaktadır" diye konuştu. 
     
</TEXT>
</DOC>
