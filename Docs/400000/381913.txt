<DOC>
<DOCNO> 381913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko37.html </URL>
<DATE> 2005/09/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Boeing, yeni uçağı 787 Dreamliner'ı tanıttı... 
</HEADLINE>
<TEXT>

     Boeing Ticari Uçaklar Pazarlama ve Strateji Başkanı Nicole Piasecki, 11 Eylül nedeniyle üretimde yüzde 50 düşüş yaşayarak pazarda ikinci konuma gerilediklerini, ancak bu dönemde yeni ürünleri Boeing 787 Dreamliner ile yeniden yükselişe geçtiklerini söyledi. 
     İstanbul Teknik Üniversitesi'nde konferans veren Piasecki, Boeing'in havacılıkta uyguladığı pazarlama ve iş yapma yaklaşımlarını anlattı. 
     11 Eylül olaylarının yaşandığı 2001 yılında en zayıf durumda olduklarını, ancak doğru yönetim kadroları üzerinde odaklanarak bu konumdan kurtulduklarını belirten Piasecki, ''Dünyada bugün havayolu şirketleri için verimlilik rakamları düşüyor. Bu noktada müşteriyi anlamak çok önemli. Müşteriler teknolojinin hıza değil, ekonomiye uygulanmasını istiyorlar'' diye konuştu. 
     Boeing 787 Dreamliner modelini bu noktadan hareketle tasarladıklarını anlatan Piasecki, bu yeni model uçağın havayolu şirketleri için birim başına maliyetinin daha düşük olduğunu belirtti. 
     Piasecki, uçağın özelliklerini şu sözlerle özetledi 
     ''787'de kabindeki nem oranı daha fazla, basınç daha az. Böylece uzun seyahatlerde yolcu kendini daha dinlenmiş hissedecek. Pencereler yüzde 30 daha büyük. Yolcu kabininde daha fazla alana sahip. Daha fazla kargo kapasitesi var. Pilotlara daha rahat bir çalışma ortamı sunuyor. Yakıt tüketimi yüzde 20 daha az. Daha sessiz. Yeni nesil aerodinamik özelliklere sahip. Daha hafif ve daha fazla uzağa gidebiliyor.'' Önümüzdeki dönemde havayolu trafiğinin ekonomik büyümeden daha hızlı büyüyeceğini söyleyen Piasecki, havayolu şirketlerinin önümüzdeki 20 yıl içinde 250 yolcu kapasiteli, çok daha ekonomik, orta menzilli 3 bin 500 uçağa ihtiyaç duyacaklarını tahmin ettiklerini kaydetti. 
     Piasecki, ''Bu tahminimiz müşterilerimiz tarafından da doğrulanıyor, 787 modelimiz dünyanın dört bir yanından aldığı 270'in üzerindeki siparişle, Boeing'i ve endüstriyi heyecanlandırıyor'' dedi. 
     Türkiye'deki havayolu pazarının genç bir pazar olduğunu da kaydeden Piasecki, buradaki filonun önümüzdeki dönemde en az 2-3 kat büyüyeceğini tahmin ettiklerini de sözlerine ekledi. 
     
</TEXT>
</DOC>
