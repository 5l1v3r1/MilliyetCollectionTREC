<DOC>
<DOCNO> 397994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo18.html </URL>
<DATE> 2005/11/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fenerbahçe'den Le Guen açıklaması 
</HEADLINE>
<TEXT>

     Fenerbahçe Kulübü, AC Milan maçını FB Şükrü Saracoğlu Stadı'nda ülkesinin bir televizyon kanalına yorumlayan Fransız teknik direktör Paul Le Guen ile ilgili medyada yer alan bir haber üzerine açıklama yaptı. 
     Kulübün internetteki resmi web sitesinde yapılan açıklamada, büyük ilgi nedeniyle, karşılaşma sonrası uluslararası 6 televizyon kuruluşunun soyunma odasına giden koridorlarda canlı yayın yaptığı, Fransız teknik adamın da bunlardan birisine maçı yorumladığı belirtildi. 
     Le Guen'in, Daum'un yerine düşünüldüğü yönündeki bilgilerin gerçeği yansıtmadığı bildirilen açıklamada özetle şu ifadelere yer verildi 
     ''Maç sonrası kurallara göre her iki takımımın teknik adamları ile oyuncularının yayıncı kuruluşlarla röportaj yapma zorunlulukları yüzünden koridorda oyuncularımızın bulunması kadar doğal bir hareket olamaz. Oyuncularımızın Le Guen ile görüştüğü özellikle kaptanımız Ümit ve Anelka ile konuştuğu doğrudur. Le Guen bu konuşmasında Anelka ile birlikte top oynadığını kaptanımıza anlatmıştır. Ukrayna maçında da yorumcu olan Fransız teknik adam bu maç sonrasında da oyuncularımızla görüşmüştür. 
     Teknik direktörümüz Christoph Daum, gerek milli maçlarımızda olsun, gerekse Alman milli takımının maçlarında televizyon kanalları için nasıl yorumculuk görevi üstleniyorsa, Sayın Le Guen'in de aynı görevi yapması kadar doğal bir şey olamaz.'' 
     
</TEXT>
</DOC>
