<DOC>
<DOCNO> 384672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/axspo01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın ilk göz ağrıları 
</HEADLINE>
<TEXT>


Beşiktaş Teknik Direktörü Rıza Çalımbay, sezon başında istediği Ersen Martin ve Özgür Bayer'den vazgeçmedi. İki oyuncuyla da görüşen siyah - beyazlı teknik adam, kendilerini ara transferde takıma katacağının müjdesini verdi 

BİLAL MEŞE 


Beşiktaş Teknik Direktörü Rıza Çalımbay, takımdaki savunma ve gol problemlerini çözebilmek için şimdiden arayışa geçti. Sezon başında alabilmek için büyük uğraş verdiği Trabzonsporlu Özgür Bayer ve Ankarasporlu Ersen Martin ile görüşen siyah-beyazlı ekibin çalıştırıcısı, iki oyuncuya da transfer sözü verdi. 
Çalımbay'ın, bordo - mavili futbolcuyu arayarak, "Şartlar ne olursa olsun, ara transferde seni alacağım" dediği öğrenildi. Denizlispor'dan öğrencisi olan Özgür, geçen yıl Trabzonspor'a katılmasına rağmen, Karadeniz ekibinde bir türlü istenen performansı yakalayamadı. 
Denizlispor'un diğer eski oyuncusu Ersen Martin de Beşiktaş'a gelmek için can atıyor. John Carew'in gidişi sonrasında Rıza hocanın alabilmek için büyük ısrar gösterdiği golcü de Başkent'te beklenen istikrarı yakalayamadı. 8 haftalık sürecin tamamlandığı ligde 6 maçta sahaya çıkan Ersen, bugüne kadar gol atma başarısını gösteremedi. 

Beşiktaş nefes açtı 

Beşiktaş, kondisyon ile işe başladı. Samsunspor maçının ardından, milli karşılaşma için lige verilen arayı değerlendiren ve üç gün izin yapan siyah-beyazlılar, dün sabah Belgrad Ormanı'na giderek kros çalışması yaptı. Sabahki çalışmada yer almayan Pancu akşamki çift kalede forma giyerken sakatlıkları süren Ailton, Sergen ve izinli olan Kleberson idmana katılmadı. 

Keskin'den buruk veda 

İstifa eden antrenör Gökhan Keskin, dün Ümraniye'ye giderek eşyalarını topladı ve oyunculara veda etti. Siyah - beyazlıların dünkü antrenmanının bitiminde, önce Rıza Çalımbay ve diğer çalışma arkadaşlarıyla buluşan Keskin, daha sonra futbolcularla bire bir görüştü. Beşiktaş'ın eski antrenörü, veda sırasında duygusal anlar yaşadı. Gökhan hoca, "Hayat devam ediyor. Gönlüm ve kalbim hep sizinle beraber olacak" dedi. 

41 kere maşallah 

Beşiktaş Başkanı Yıldırım Demirören, 41. yaş gününü ailesiyle birlikte küçük bir tatile çıkarak kutladı. UEFA Kupası kura çekimi için gittiği Nyon'dan Göcek'e geçen Demirören, burada ailesiyle buluşarak Yunan adalarına doğru yol aldı. 

Başkandan mesaj 

Başkan Yıldırım Demirören, Beşiktaş Kulübü'nün Ekim sayısındaki yazısında kendilerini tenkit edenlere mesajda bulundu. "Bizi 10 günde göklere çıkartanlar, 10 günde yok saymaya çalıştılar. 10 günde şampiyon olamayacağımız gibi, 10 günde de bitmeyeceğiz" ifadesini kullanan Demirören, taraftara şu çağrıda bulundu "Özellikle BJK İnönü Stadı'na eşlerimizle, çocuklarımızla, formalarımızla takımımıza destek olmaya devam edelim. Güzel günler bizi bekliyor." 

Hassan'a özel 

Siyah-beyazlı teknik heyet, maça üç gün kalıncaya kadar futbolculara oruç izni verirken, Ahmed Hassan bunun dışında kaldı. Mısırlı futbolcu, sözleşmesinde yer alan, "Ramazan'da oruç tutar" maddesi nedeniyle oruca hiç ara vermiyor. 


</TEXT>
</DOC>
