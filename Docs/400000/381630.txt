<DOC>
<DOCNO> 381630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo14.html </URL>
<DATE> 2005/09/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avrupa'da liderler değişmedi... 
</HEADLINE>
<TEXT>

     Avrupa futbolunun önde gelen liglerinden İspanya, İtalya, Almanya ve İngiltere birinci liglerinde liderler değişmedi. 
     İspanya La Liga'da Celta Vigo, İtalya Serie A'da Juventus, Almanya Bundesliga'da Bayern Münih ve İngiltere Premier Ligi'nde Chelsea bu haftayı da lider kapamayı başardı. 
     La Liga'da sezonun sürpriz takımlarından Celta Vigo, 5. haftada sahasında Sevilla ile karşılaşırken, maçtan 2-1'lik galibiyetle ayrıldı ve puanını 12'ye çıkardı. 
     Lige ve Şampiyonlar Ligi'ne kötü başlayan Real Madrid, deplasmanda ligin güçsüz ekiplerinden Alaves'i 3-0 yenerken, geçen yılın şampiyonu Barcelona, yine deplasmanda Real Betis'i 4-1 gibi farklı bir skorla mağlup etti. 
     Milli futbolcu Nihat Kahveci'nin forma giydiği Real Sociedad, Valencia deplasmanından 2-1'lik yenilgiyle döndü. 
     
     İTALYA 

     İtalya Serie A'da geçen sezonun şampiyonu Juventus, ligin 5. haftasını da kayıpsız kapayarak, zirvedeki yerini sağlamlaştırdı. 
     Bu hafta sonu Parma deplasmanına giden Juventus, maçtan 2-1'lik galibiyetle ayrılırken, puan cetvelinde ikinci sıraya yerleşen Inter, Fiorentina'yı 1-0'la geçti. 
     Fenerbahçe'nin Avrupa Şampiyonlar Ligi E Grubu ilk maçında 3-1 yenildiği AC Milan, ligin zayıf takımlarında Treviso'ya konuk oldu ve karşılaşmadan 2-0 üstün ayrıldı. 
     
     ALMANYA 

     Almanya Bundesliga'da haftanın en büyük sürprizi Hamburg'ta yaşandı. Geçen sezonun sonuyla birlikte son 15 maçtır namağlup liderliğini sürdüren Bayern Münih, lig ikincisi Hamburg'a 2-0 yenildi. 
     Yıldıray Baştürk'ün takımı Hertha Berlin, deplasmanda Alpay'ın forma giydiği Köln'ü 1-0 yenerken, Halil Altıntop'un mücadele ettiği Kaiserslautern, VfB Stuttgart'a aynı skorla mağlup oldu. 
     Fenerbahçe'nin Avrupa'daki rakiplerinden Schalke 04 ise Hanover 96'yı 2-0 ile geçti. Werder Bremen ise kendi sahasında Bayer Leverkusen'i 2-1 yendi. 
     
     İNGİLTERE 

     İngiltere Premier Ligi lideri Chelsea sezonun ilk golünü Aston Villa'dan yedi. Bu sezon çıktığı 6 maçta kalesinde gol görmeyen Chelsea, Şampiyonlar Ligi'ndeki maçta da gol yememişti. 
     Sahasında Aston Villa'yı ağırlayan Chelsea, karşılaşmadan 2-1 galip ayrılırken, namağlup liderliğini sürdürdü. 
     Manchester United'in kendi evinde Tugay Kerimoğlu'nun takımı Blackburn Rovers'a 2-1 yenildiği haftada Liverpool, Birmingham City ile 2-2 berabere kaldı. 
     Milli futbolcu Emre Belözoğlu'nun forma giydiği Newcastle United, Manchester City karşısında 1-0 üstünlük sağlarken, Arsenal, West Ham United ile golsüz berabere kaldı. 
     
</TEXT>
</DOC>
