<DOC>
<DOCNO> 367818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun22.html </URL>
<DATE> 2005/08/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gazze'den çekilmeye karşı çıkan İsrail Maliye Bakanı istifa etti... 
</HEADLINE>
<TEXT>

     İsrail Maliye Bakanı Binyamin Netanyahu, Gazze Şeridi'nden çekilme planına karşı olması nedeniyle istifa etti. 
     Netanyahu, Başbakan Ariel Şaron'a sunduğu istifa mektubunda, ''ülkenin güvenliğini tehlikeye düşüren bu gidişe ortak olamayacağını'' belirtti. 
     ''Ateş altındaki bu çekilmenin halkı bölen sorumsuz bir eylem olduğunu ve üyesi olduğu Likud partisinin anlayışına ters düştüğünü'' savunan Netanyahu, ''Şaron'un tek taraflı planının terörizmi güçlendireceği'' görüşünü dile getirdi ve ''barışa ulaşmanın yolunun bu olmadığını'' kaydetti. 
     Netanyahu, istifasını sunduktan sonra parlamentodan ayrıldı. 
     Eski Başbakan Netanyahu, Gazze Şeridi ve Batı Şeria'dan çekilme kararına karşı çıktığını defalarca belirtmişti. 
     Öte yandan, İsrail kabinesinin Gazze'den çekilmenin ilk aşamasını onayladığı bildirildi. 
     Başbakan Ariel Şaron'un bürosundan yapılan açıklamada, kabinenin, Gazze Şeridi'nden ilk Yahudi yerleşimci grubunun çekilmesine onay verdiği kaydedildi. 
     Açıklamada, kararın 5'e karşı 17 oyla kabul edildiği belirtildi. 
     
</TEXT>
</DOC>
