<DOC>
<DOCNO> 382288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy13.html </URL>
<DATE> 2005/09/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Topbaş'ın 'İlla Göztepe Parkı’na cami yapılacak' tavrı yok" 
</HEADLINE>
<TEXT>

     Kadıköy Belediye Başkanı Selami Öztürk, İstanbul Büyükşehir Belediye Başkanı Kadir Topbaş’ın "İlla Göztepe Parkı’na cami yapılacak" gibi bir tavrı olmadığını söyledi. 
     Öztürk, AA muhabirine yaptığı açıklamada, dün Kadir Topbaş ile görüştüğünü hatırlatarak, Topbaş’ın kendisinden konuyla ilgili düşüncelerini aldığını söyledi. 
     Göztepe Parkı’na cami yapılmasına en temel neden olarak "yeşil alana ister cami, ister kültür merkezi, ne olursa olsun inşaat yapılamayacağı" düşüncesiyle karşı olduklarını anlatan Öztürk, "21. 
     yüzyılda hangi amaçla olursa olsun yeşil alana inşaat yapmak, çağdaşlıkla bağdaşmıyor" dedi. Konuyla ilgili hazırlanan raporun yanlışlarla dolu olduğunu savunan Öztürk, raporda "cami yapılması planlanan alanın şahsa ait olduğu ve fidanlık olarak kullanıldığı" şeklinde ifadelerin yer aldığını, oysa o alanın planda İstanbul Büyükşehir Belediyesi’ne ait yeşil alan olarak görüldüğünü belirtti. Göztepe Parkı’na cami yapılması kararında Büyükşehir Belediyesi Başkan Vekili İdris Güllüce’nin imzasının bulunduğuna da dikkat çeken Öztürk, 17 Eylül’de Kadir Topbaş’ın görevinin başında olması nedeniyle vekilinin yetkisinin bulunmadığını ve attığı imzanın da geçersiz sayıldığını savundu. Öztürk, şunları kaydetti "Dünkü görüşmede Sayın Topbaş’a bunları anlattım. Konunun sosyal bir boyuta dönüşmesini, protesto ve yürüyüşlere neden olmasını istemediğimizi söyledim. Sanki Kadıköy’de camiye karşı bir tavır varmış gibi bir hava yaratılmasını ve büyükşehir ile Kadıköy Belediyesi’nin karşı karşıya gelmesini istemediğimizi ifade ettim. Sayın Kadir Topbaş’ın, ’illa Göztepe Parkı’na cami yapılacak’ gibi bir tavrı yok. Fikirlerimizi aldı ve bunları AK Parti ile CHP gruplarıyla görüşeceğini, onlara da anlatacağını söyledi." 
     
</TEXT>
</DOC>
