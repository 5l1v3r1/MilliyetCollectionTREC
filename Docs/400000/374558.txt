<DOC>
<DOCNO> 374558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas14.html </URL>
<DATE> 2005/08/31/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Geleneksel domates festivali "Tomatina" İspanya'da başladı... 
</HEADLINE>
<TEXT>

     İspanya’nın Bunol kasabasında onbinlerce kişi, geleneksel domates festivali "Tomatina" için toplandı. 
     İspanya’nın kıyı kenti Valencia’nın iç kesimlerinde bulunan Bunol kasabasında başlayan, insanların ve çevrenin kan kırmızısına bulandığı festivalde, 130 ton kadar domates kullanıldı. 
     Kasabanın ana meydanında toplanan onbinler, belediyenin satın aldığı kamyonlar dolusu "yenebilir füzeleri" birbirine fırlattı. 
     Çılgın kalabalık, bir saat süren "domates savaşı"ndan sonra diz boyu domates suyunun içinde kaldı. 
     Bir yetkili, 1940’lı yıllardan bu yana ağustos ayının son çarşambası düzenlenen festivale bu yıl rekor sayıda 40 bin kişinin katıldığını belirtti. 
     Kasabalılar, festivalin, kasabanın meydanında bir sebze tezgahının yakınında duran gençler arasında yapılan "sebze savaşı"yla başladığını, gençlerin bir sonraki yıl tekrar buluşarak bu kez yoldan geçenlere "saldırdığını" anlatıyor. 
     
</TEXT>
</DOC>
