<DOC>
<DOCNO> 366380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko13.html </URL>
<DATE> 2005/08/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Universiade yaklaşıyor, turizmciler işlerin durgunluğundan yakınıyor 
</HEADLINE>
<TEXT>

     İzmir'de bu yıl 23'üncüsü yapılacak olan Dünya Üniversiteler Yaz Spor Oyunları ile ilgili otel rezervasyonlarının yavaş ilerlemesi, kentteki konaklama tesisleri yetkililerini endişelendiriyor. 
     Konaklama tesisleri meslek odaları yetkilileri, rezervasyonların yavaş ilerlemesinin, son hafta talep patlaması ile kendini göstermesi anlamına geldiğini kaydettiler. 
     İzmir Ticaret Odası Konaklama Tesisleri Meslek Komitesi Başkanı ve Balçova Termal Otel Genel Müdürü Turabi Çelebi, 3,4 ve 5 yıldızlı otellerde toplam 7 bine yakın yatak kapasitesi bulunduğunu belirterek, ''Oyunlara 9 gün kala rezervasyonlarımızda UNIVERSIADE ile ilgili çok önemli bir değişiklik yok. Maalesef yavaş gidiyor'' dedi. 
     
     ''YURTİÇİNDEN GELECEKLER'' 
     Otellerin UNIVERSIADE komitesiyle anlaşmaları bulunduğunu ve rezervasyonların gelecek haftadan itibaren hızla dolmasını beklediklerini de kaydeden Çelebi, şunları söyledi 
     ''Sanıyorum ki, komitenin organize ettiği rezervasyonlar geldi ancak bize henüz ulaşmadı. Orada bir yavaş ilerleme söz konusu. UNIVERSIADE Komitesi ile anlaşmamızın dışında beklediğimiz yerli ziyaretçiler var. Bunlar İzmir'de aynı zamanda turizmin de yüksek sezonda olduğunu unutmamalı ve hiç vakit kaybetmeden rezervasyonlarını yaptırmalı. Yurtiçinden gelecek olanların önceden rezervasyon alışkanlığı olmadığını biliyoruz. Son anda böyle bir patlama olursa biraz sıkıntı yaratabilecektir.'' Turabi Çelebi, rezervasyon patlaması halinde bile İzmir'de açıkta kalacak konuk olmayacağını belirtti. 
     
     OTELCİLER HAZIR 
     İzmir Otelciler Odası Başkanı Mehmet Gönen de, esnaf otellerinin 4 bin yatak kapasitesi ile organizasyon için hazır beklediğini bildirdi. 
     Gönen, az miktarda rezervasyonun otellerine yapıldığını, ancak beklenen büyük çaplı rezervasyonların henüz gelmediğini söyledi. 
     Çoğu Basmane ve Çankaya semtlerindeki esnaf otellerinin her yıl İzmir Enternasyonal Fuarı gibi uluslararası genel ticaret fuarı başta olmak üzere çeşitli organizasyonlarda konaklamada genellikle yurtiçinden gelenlere kapılarını açtığını anlatan Mehmet Gönen, bu organizasyonda da üzerlerine düşeni yapmak için aylar öncesinden hazırlıklarını tamamladıklarını bildirdi. 
     Mehmet Gönen, ''Talep fazlası olmasını beklemiyorum. Eğer olursa da ev pansiyonculuğu yöntemiyle bu kısa sürede çözülebilir diye düşünüyorum'' dedi. 
     Bu tür organizasyonlarda ev pansiyonculuğunun tüm dünyada yaygın olduğuna işaret eden Gönen, sözlerini şöyle sürdürdü 
     ''Güzelyalı, Alsancak başta olmak üzere İzmir'in birçok semtindeki insanlar yazlıklarında ve evleri boş duruyor. Bu insanlar ev pansiyonculuğu yaparak hem gelir elde edebilir hem de rezervasyonla ilgili sıkıntı kolayca aşılabilir. Bence belediye bir masa kurmalı ve ev pansiyonculuğu yapabileceklerin başvurularını vakit geçirmeden kabul etmeli.'' 
     
</TEXT>
</DOC>
