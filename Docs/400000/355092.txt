<DOC>
<DOCNO> 355092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko07.html </URL>
<DATE> 2005/06/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dünya Bankası'ndan 213 milyon avro yeni kredi... 
</HEADLINE>
<TEXT>

     Dünya Bankası, Türkiye'ye verilmek üzere 212 milyon 900 bin avroluk 275 milyon dolar Belediye Hizmetleri Projesi Kredisi'ni onayladı. 
     Dünya Bankası'ndan yapılan açıklamada, Hazine'nin garantörlüğünde İller Bankası tarafından kullandırılacak kredinin, 17 yıl vadeli ve 5 yıl geri ödemesiz olacağı bildirildi. 
     Krediyle bazı belediyelerde su kalitesinin artırılması, katı atıkla ilgili yatırımların artırılması ve kanalizasyon sistemleri gibi çalışmalar yapılacak. 
     Su altyapısında kayıp kaçak oranının düşürülmesi, daha fazla atıksu arıtılması ve yeni kanalizasyonların inşası gibi hedefleri bulunan Belediye Hizmetleri Projesi Kredisi, İller Bankası'nın güçlendirilmesini öngörüyor. 
     Dünya Bankası Türkiye Temsilcisi Andrew Vorkink, Belediye Hizmetleri Projesi Kredisi'nin onaylanması dolayısıyla yaptığı açıklamada, Türkiye'de halkın yüzde 70'inin şehirlerde yaşadığına dikkati çekerek ''Böyle yüksek oranda bir şehirleşme su, atıksu, atıksu arıtma ve ulaşım gibi temel belediyecilik hizmetlerine olan talebin artmasını beraberinde getiriyor. Dünya Bankası su, atıksu ve katı atık yatırımlarıyla şehirlerdeki halkın daha kaliteli suya kavuşmasını ve çevre şartlarının geliştirilmesini sağlama adına Türk Hükümeti'ne destek vermekten mutluluk duymaktadır'' dedi. 
     Türkiye'nin AB çevre yönetmeliklerine uyum sağlaması ve hızlı şehirleşmesi karşısında büyük altyapı yatırımlarına ihtiyaç duyduğunu belirten Vorkink, bu krediyle söz konusu ihtiyaçların karşılanması için önemli bir adım atılmış olacağını ifade etti. 
     Dünya Bankası'nın, onayladığı son Belediye Hizmetleri Projesi Kredisi'yle Temmuz 2004'ten bu yana Türkiye'ye sağladığı kredi miktarı, 1.8 milyar doları geçti. 
     
</TEXT>
</DOC>
