<DOC>
<DOCNO> 352326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur19.html </URL>
<DATE> 2005/06/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
20 yıllık öfke 
</HEADLINE>
<TEXT>

     İsmail AKDUMAN SAMSUN, DHA 

SAMSUN’un Kavak ilçesi Belalan köyünde 20 yıl önce düğün sırasında eşini kaçırmaya teşebbüs eden 38 yaşındaki Cemal Altunay’ı, tabancayla vurarak öldüren 39 yaşındaki Abdullah Sinkaya hakkında ömür boyu hapis cezası istendi. 
     Tutuklu olarak yargılanan Sinkaya, Cemal ile tesadüfen karşılaştık. Beni görünce, beni tanıdın mı karını almaya geldim’ deyince sinirlendim ve ateş ettim'' dedi. 
     Kavak’ın Belalan köyünde 3 ay önce meydana gelen olayda, iddiaya göre, Abdullah Sinkaya, ilçe merkezinde çatı ustası olarak çalışan ve 20 yıl önce eşini düğün sırasında kaçırmaya teşebbüs eden 2 çocuk babası Cemal Altunay ile karşılaştı. Çıkan tartışmada Altunay’ı vücuduna 5 kurşun sıkarak öldüren 6 çocuk babası Abdullah Sinkaya jandarma tarafından yakalandıktan sonra tutuklandı. Samsun 1’inci Ağır Ceza Mahkemesi’nde, cinayet suçundan 24 yıl hapis cezası istemiyle hakkında dava açılan Abdullah Sinkaya, savunmasında Cemal Altunay’ın 20 yıl önce eşini kaçırmaktan 4 yıl 3 ay hapis cezası aldığını ve cezaevinde yattığını söyleyerek, Bu olaydan sonra kendisini görmedim. 20 yıl sonra Cemal birden ortaya çıktı. Köyde karşılaştık ve bana Beni tanıdın mı, ben senin karını kaçıran kişiyim. Onu geri almaya geldim’ deyince sinirlendim. Kavga sırasında tabancamla ateş ettim. Amacım onu korkutmaktı'' dedi. Duruşmaya katılan ölen Cemal Altunay’ın eşi 34 yaşındaki Güllü Altunay ise, Cemal ile 9 yıldır evliyiz. 20 yıl önceki kaçırma olayından haberim yok. Sanıktan davacıyım'' diye konuştu. 
     Duruşmada tanık olarak dinlenen 38 yaşındaki Aynur Sinkaya ise, sanık olan kocasının doğru söylediğini, ölen Cemal Altunay’ın düğünlerini basarak kendisini kaçırdığını belirterek, Köy çıkışında elinden kurtulup kaçmıştım. Sonra bu olay unutuldu'' dedi. Cemal Altunay’ın yapılan otopsi sonucunda vücuduna isabet eden 5 kurşunun sırtından girdiğinin tespit edilmesi üzerine, cumhuriyet savcısı sanığın ömürboyu hapis cezası ile yargılanmasını talep etti. Mahkeme, sanığa ve avukatına son savunmalarını hazırlamaları için süre vererek duruşmayı erteledi. 
     
</TEXT>
</DOC>
