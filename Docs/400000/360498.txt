<DOC>
<DOCNO> 360498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur24.html </URL>
<DATE> 2005/07/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Askeri, künyesini görüp kaçırmışlar 
</HEADLINE>
<TEXT>

     Tekin ATAY TRABZON, DHA 

ADIYAMAN’da vatani görevini yapan ve memleketi Trabzon’a izne gelirken Tunceli’de yol kesen teröristler tarafından bindiği otobüsten indirilerek kaçırılan jandarma er Coşkun Kırandi’nin, Trabzon'un Akçaabat İlçesi'ndeki evinde büyük üzüntü yaşanıyor. 
     Kaçırılan asker Coşkun Kırandi'nin, ailesine sürpriz yapmak amacıyla 17 Temmuz’da izne geleceğini bildirdiği, ancak dün izne ayrıldığı belirtildi. Askerlerin bölgede terör nedeniyle otobüsle yolculuk yapmalarının yasak olmasına karşın, Coşkun Krandi'nin otobüsle yolculuk yaptığı ortaya çıktı. Terminaldeki inzifatlara ve yolda kontrol yapan askerlere sivil kimlik gösterdiği belirtilen Coşkun Kırandi'nin, yol kesip otobüsü durduran teröristlere de sivil kimlik gösterdiği, ancak teröristlerce son anda boynundaki asker künyesinin farkedilmesi üzerine kaçırıldığı kaydedildi. 
     Otobüs yolcuları ifadelerinde, er Coşkun Kırandi'yi teröristlere vermek istemediklerini, ancak engel olamadıkları teröristlerin Biz ona zarar vermeyeceğiz, iki gün sonra serbest bırakacağız'' dediklerini söyledi. 
     
     TELEVİZYONDAN ÖĞRENDİLER 

     Akçaabat'ın Yaylacık Mahallesi'nde oturan Kırandi Ailesi'nin fertleri, oğulları Coşkun'un kaçırıldığı haberini önce televizyonlardan, daha sonra da kendilerini arayan askeri yetkililerden öğrendi. 
     Aile fertleri bu haberle şoke olurken, yakınları da olayı öğrenince evlerine akın etti. Tüpgaz bayiinde işçilik yapan baba 44 yaşındaki İlhan Kırandi, kendilerine moral vermek için evlerine gelenlerle konuşurken gözyaşlarını tutamadı. 
     TEK OĞLUMDU, İÇİM YANIYOR'' Tunceli'de dün yol kesen PKK'lıların kaçırdığı jandarma komando er Coşkun Kırandi'nin ailesinin oturduğu Trabzon'un Akçaabat İlçesi'ndeki evde endişeli bekleyiş sürüyor. Eve akın eden yakınlarının tesilli etmeye çalıştığı iki çocuk babası baba İlhan Kırandi, Coşkun tek oğlum, içim yanıyor. Oğlumun bir an önce kurtarılıp sağ salim getirilmesini istiyorum'' dedi. 
     
     YAKIN DİYE TUNCELİ'Yİ SEÇMİŞ'' 

     Kaçırılan erin akrabalarından Metin Kırandi ise, Coşkun’un teröristlere sivil kimlik göstermesine rağmen boynundaki künyeyi görününce kaçırıldığını anlattı. Askeri yetkililerle konuştuğunu ifade eden Metin Kırandi, şöyle dedi 
     Tunceli’ye giriş çıkışta otobüsler kontrol ediliyor ve askerlerin yolculuk etmesine izin verilmiyor. Coşkun, Tunceli girişinde kontrol eden askerlere sivil kimliğini göstermiş. Teröristler otobüsü durduklarında, onlara da sivil kimliğini göstermiş. Ancak tam otobüse bineceği sırada boynundaki künyeyi görmüşler. Asker olduğunu anlayıp almışlar. Otobüsteki yolcular Coşkun’u vermek istememiş, ancak örgüt mensupları, Biz ona zarar vermeyeceğiz. Bizim askerle işimiz yok. İki gün içinde serbest bırakacağız’ diyerek götürmüşler. Coşkun Malatya üzerinden gelebilirdi ama diğer yol daha yakın olduğu için, bir an önce ailesine kavuşmak amacıyla Erzincan güzergahını tercih etmiş.'' 
     
     ERKEN GELİP SÜRPRİZ YAPACAKTI 

     Askerliğinin bitmesine 4.5 ay kalan ve son kez izne gelmek amacıyla yola çıktığı belirtilen Coşkun Kırandi’nin, kısa süre önce ailesini arayarak 17 Temmuz’da izne geliyorum'' dediği, yakın arkadaşlarına ise ailesine sürpriz yapmak için 6 gün önce izne ayrıldığını söylediği belirtildi. 
     Bu arada bazı yakınları Coşkun Kırandi’nin kaçırılmasının, geçen nisan ayında Trabzon’da yaşanan olaylarla ilişkili olabileceği yönünde kaygıları bulunduğunu dile getirdi. Bu kişiler, Trabzon’da 6 ve 10 nisan günleri terör örgütlerine gösterilen büyük tepkinin ardından, örgüt mensuplarının özellikle Trabzonlu askerlere yönelik eylem hazırlığında olduğu iddialarının ortaya atıldığını hatırlattı. 
     

     
</TEXT>
</DOC>
