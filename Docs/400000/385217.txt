<DOC>
<DOCNO> 385217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yazar/altan.html </URL>
<DATE> 2005/10/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Zart zurt eder lafı çok, kuyusu var suyu yok... 
</HEADLINE>
<TEXT>


Miras bırakabileceği hiç kimsesi bulunmayan bir YTL milyarderi, ölüm yatağına düştüğünde, uzun yıllardan beri kendisine sekreterlik yapan hanımı çağırmış 
- Bakın, demiş düşündüm taşındım bütün servetimi size bırakmaya karar verdim. Hemen bir noter çağırın... 
Kadın, sevinçten parlayan gözleriyle 
- Ah, demiş ne kadar yüce bir ruha sahipsiniz nasıl teşekkür edeceğimi bilemiyorum... Acaba bir şey yapabilir miyim şu sırada, sizi mutlu edecek 
YTL milyarderi 
- Evet, demiş ayağınızı, üstüne bastığınız oksijen tüpünün hortumundan kaldırın lütfen... Hiç değilse yüce ruhum, başka yerimden çıkmasın... 

Can çekişen İstanbul trafiğinin de ricası aynı 
- Hiç değilse gündüzleri kapatıp durmayın nefes yollarımı... Yüce ruhum, o egzoz borularından cartlaya cartlaya çıkmaya uğraşmasın... 

Nasreddin Hoca'ya sormuşlar 
- AB ile üyelik müzakerelerini başlatan anlaşma hakkında ne düşünüyorsun Hoca 
Hoca 
- Şey, demiş anlaşma, küçük bir çocuğa oyuncak olarak verilen bir bumeranga benziyor sanki... Çocuk boyuna uzaklara fırlatmayı deniyor yeni oyuncağını... Deniyor da deniyor... Deniyor da deniyor... Deniyor da deniyor... Deniyor da deniyor... 

Bektaşi babasını ramazanda oruç yerken yakalamışlar 
- Saçından sakalından utan zındık herif, demişler ramazan günü nasıl yiyebiliyorsun bu yemeği 
Bektaşi erenler 
- Kusura bakmayın, demiş millet, oralarda buralarda tıkınıp dururken bu fakir aç dolaşıyordu ortalıklarda. Kırk yılda bir aç yakaladım hepsini, öcümü alıyorum şimdi... 

Her yere kolayca inip kalkabilen, tek pervaneli küçük bir uçağın pilotu, Büyük Sahra'nın üstünde uçarken kum tepelerinin uzaklarında kaybolup gitmiş bir insan silueti görmüş. 
Biraz daha yaklaştığında bakmış ki, sırtında havlusuyla mayolu bir adam yürümekte... 
Hemen indirmiş uçağı çöle ve yanına koşmuş adamın 
- Başınıza bir şey mi geldi, demiş kayıp mı oldunuz çölde 
Adam 
- Yok, demiş kaybolmadım, denize gireceğim... 
- Denize mi gireceksiniz yahu aklınızı mı oynattınız siz çöllerin tam ortasındasınız, deniz en az 500 km uzakta... 
Adam, gülümseyerek omzunu silkmiş 
- Bu kadar büyük, tenha, güzel bir plajı başka bir yerde bulma olanağı var mı, demiş. 

AB üyeliği için müzakerelerin başlaması kesinleştiğine göre iktidar da dilediği gibi değerlendirebilir bu fıkrayı, muhalefet de... 

İncili Çavuş, AB ile Türkiye ilişkilerini vatanı çok, pek çok sevip de vatandaşların neler çekip, neler yaşadığını unutanlara, uzaktan kibarca parmak sallamaya benzetiyormuş. 
Haklı mı, haksız mı kararı isteyen versin... 

Muhalefet partileri, pek bozulmuşa, pek öfkelenmişe benziyorlar "Çerçeve Belgesi"nin ileri sürdüğü koşullara karşın, imzalanmış olmasına... 
Başbakan Tayyip Bey'in yakınlarından bir diplomat, muhalefetin gösterdiği tepki için 
- Afrika kabileleriyle ilgili bir fıkraya benziyor, dedi. 
Ve anlattı fıkrayı 
Afrika'da, hayvanlarla insanların birlikte yaşadığı ilkel kabilelerden birine, "insan hakları"nı savunan bir heyet gitmiş. 
Yapılan toplantılarda, heyetin başkanı 
- Biz hepimiz kardeşiz, diyormuş sizleri çok seviyoruz... 
Yerliler bağırıyorlarmış 
- Guikra, guikra... 
- Çocuklarınıza iyi bir eğitim sağlamak, hepimizin boynunun borcu... 
- Guikra, guikra... 
- Hastalarınıza da, üst düzey bir bakım sağlanmalı... 
- Guikra, guikra... 
- Siz-biz ayrımını da, kaldırmalıyız aramızdan... 
Bütün kabile, hep bir ağızdan bağırıyormuş 
- Guikra, guikra... 
"İnsan hakları" heyetinin başkanı, çaktırmadan sormuş kendisini ağırlamaya çalışan kabile şefine 
- Guirka, ne demek 
Şef, utanarak önüne bakmış 
- Bokumu ye, demek efendim... 

Suat Taşer'den bir şiirle bitirelim yazıyı 

Olmalı 
Y r güzel olmalı 
Olunca civelek olmalı 

Bahar olmalı bahar 
Baharda akşam olmalı 

Bir pencere olmalı 
Denize karşı 
Ve her şeyden evvel insan 
şık olmalı 

Pişman değil 
Perişan değil 
Ümitsiz de değil 
şık dediğin 
Sabırlı olmalı 



</TEXT>
</DOC>
