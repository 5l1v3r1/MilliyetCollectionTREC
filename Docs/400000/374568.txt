<DOC>
<DOCNO> 374568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/eko01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
18 doları spekülasyon 
</HEADLINE>
<TEXT>


Alman Ekonomi Bakanı, petrol fiyatlarının 70 dolara kadar yükselmesinden rafineri kapasitesini artırmayan ABD yönetimi ile fiyatları 18 dolar civarında artıran spekülatif fonları sorumlu tuttu 

EKONOMİ SERVİSİ 

Petrol fiyatları ABD ile Avrupa'nın en büyük ekonomisi Almanya'yı karşı karşıya getirdi. Almanya Ekonomi Bakanı Wolfgang Clement, rafineri kapasitesini uzun zamandır artırmayan ABD yönetimini sert bir üslupla eleştirdi. Clement, çoğu ABD kökenli olan büyük hedge fonlarının yaptığı spekülasyonun fiyatlara 18 dolar civarında yükseltici etki yaptığını belirtti. 
Bakan Wolfgang Clement, Alman radyosuna verdiği demeçte, petrol fiyatlarının yüksekliğinde ABD ve hedge fonlarını işaret etti. 

'Durum ciddi' 
Petrol piyasasında durumun 'çok ciddi' olduğunu söyleyen Clement, fiyatlardaki yükselişten petrol şirketlerinin değil ABD yönetiminin ekonomi politikasının sorumlu olduğunu kaydetti. 
Alman Bakan, ABD hükümetinin yaklaşımını değiştirip petrol işleme kapasitesini artırmak yönünde harekete geçmesini umduğunu belirtti. Bakan, ABD'nin petrol tesislerini vuran Katrina Kasırgası'ndan sonra Avrupa'dan daha fazla petrol almaya yöneleceğini, bunun da fiyatlar üzerinde baskıyı artıracağını ifade etti. 

Fonları eleştirdi 
'Para sihirbazı' olarak anılan George Soros'un Quantum Fonu'nun da aralarında bulunduğu, 'hedge fon'larını da eleştiren Clement, 70 dolara ulaşan petrolün varil fiyatında, bu fonların yaptığı spekülasyon payının 18 dolara ulaştığını söyledi. Clement, spekülasyonların uluslararası gözetime tabi tutulması çağrısında da bulundu. 
Petrol fiyatlarındaki yükseliş Avrupa ekonomilerinde büyüme hedeflerini riske etmesi bakımından ciddi bir tedirginlik yaratmış durumda. Almanya'da petrol fiyatlarının ekonomide büyüme ve özellikle de ihracat için büyük bir tehlike oluşturduğu belirtiliyor. 
Fransa Cumhurbaşkanı Jacques Chirac da petrol fiyatlarının uzun süre yüksek seyredebileceğini kaydetti. Fransa Ekonomi Bakanı Thierry Breton ise çarşamba günü yaptığı açıklamada, yüksek petrol fiyatlarının euro bölgesinin ikinci büyük ekonomisi olan Fransa için de tehdit oluşturduğunu söyledi. 

Yüz milyarlarca doları ülkeden ülkeye dolaştırıyor 'Hedge' fon terimi, zengin yatırımcıların yüz milyarlarca dolara ulaşan paralarını, yüksek k r amacıyla piyasadan piyasaya dolaştıran yatırım şirketlerini adlandırmak için kullanılıyor. Bu fonlar yüksek k r gördüğü yerlere hızla girip, k rlar düşünce hızla çıkıyorlar. Pek çok ekonomist, bu fonları küresel ekonomide krize neden olabilen en önemli etmenler arasında gösteriyor. Hedge fonların en ünlü örneğini 'para sihirbazı' denen ünlü yatırımcı George Soros'un şirketleri oluşturuyor. 

ABD açıklama yaptı fiyatlar 69 doların altına düştü ABD Enerji Bakanı Sam Bodman, ABD tarihinin en şiddetli kasırgalarından biri olan Katrina'nın enerji üretiminde meydana getirdiği kesintilerin etkisini dengelemek için stratejik rezervleri kullanıma açacaklarını söyledi. Açıklamanın ardından ABD'de ham petrolün varil fiyatı 69 doların altına indi. ABD Enerji Bakanlığı sözcüsü ise bakanlığın rezervlerden petrol alınması talebinin bugün dün onaylanacağını ve Meksika Körfezi'ndeki rafinerilere petrol akışının başlayabileceğini açıkladı. 

Avusturalyalı bakan OPEC'e sesimizi yükseltelim Avusturalya Hazine Bakanı Peter Costello da bir radyoya yaptığı açıklamada petrol fiyatlarının yükselmesindeki en önemli etkenin petrol üreticisi ülkeler olduğunu söyleyerek OPEC'e çattı. Costello, OPEC'e karşı uluslararası alanda ses yükseltmenin zamanının geldiğini söyledi. 
Paris merkezli Uluslararası Enerji Ajansı da Katrina tahbiratı dolayısıyla acil rezervleri devreye sokabileceğini açıkladı. 



</TEXT>
</DOC>
