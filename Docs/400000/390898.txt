<DOC>
<DOCNO> 390898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur02.html </URL>
<DATE> 2005/10/30/ </DATE>
<TIME> 01.45 </TIME>
<AUTHOR>  </AUTHOR>
<HEADLINE>
Fethiye'de orman yangını... 20 hektarlık alan zarar gördü... 
</HEADLINE>
<TEXT>

     Muğla’nın Fethiye İlçesi’nde çıkan orman yangınında ilk tespitleri göre 20 hektarlık ormanlık alanın zarar gördüğü bildirildi. 
     AA muhabirine yangın hakkında bilgi veren Muğla Orman Bölge Müdürü İbrahim Çiftçi, yangının yüksek gerilim hatlarından çıktığını belirterek, ilk tespitlere göre 20 hektarlık ormanlık alanın zarar gördüğünü söyledi. 
     Yangının çıktığı bölgenin dağlık bir arazi olması nedeniyle bu alana arazöz ve itfaiye araçlarını sokamadıklarını belirten Çiftçi, zarar gören alanla ilgili asıl tespitleri yarın sabah yapacaklarını ifade etti. 
     Çiftçi, yangına 26 ayrı ekiple müdahale edildiğini kaydederek, "Yangın söndürme çalışmalarına 330 orman işçisi, 36’sı Muğla’dan olmak üzere toplam 45 arazöz, 4 dozer gönderildi. Yangına müdahale eden işçilere ilaveten 50 mükellef de yangın söndürme çalışmalarına katılıyor" dedi. 
     Etkili olan rüzgar ve bölgenin dağlık arazi olması nedeniyle yangının kontrol altına alınamadığını kaydeden Çiftçi, "Rüzgarın etkisini kaybetmesiyle birlikte ormanda dozerlerin açacağı yoldan yangın mahalline arazöz ve itfaiye araçlarını sokarak, yangını kontrol altına almayı planlıyoruz. Tek temennim rüzgarın etkisini kaybetmesi" diye konuştu. 
     
</TEXT>
</DOC>
