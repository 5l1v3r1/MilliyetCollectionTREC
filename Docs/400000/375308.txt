<DOC>
<DOCNO> 375308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/uras.html </URL>
<DATE> 2005/09/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Batman hızlı değişim ve gelişim içinde 
</HEADLINE>
<TEXT>


BATMAN 

Tüpraş'ın özelleştirilmesi, Batmanlıları pek, hem de pek çok ilgilendiriyor. Çünkü Batman'da Tüpraş'ın bir rafinerisi var. Bu rafinerinin kapasitesi küçük 1.1 milyon ton , teknolojisi eski. Ama bu rafineri Batman'ın can damarı. 
TPAO'nun bu bölgedeki 600 dolayındaki kuyudan çıkardığı petrolün düşük kaliteli bölümü bu rafineride işleniyor. Genelde siyah ürün elde ediliyor. 
Bu rafinerinin yenilenmesi için 250-300 milyon dolar yatırıma ihtiyaç var. 
Tüpraş özelleştirildiğinde, Tüpraş'ı satın alacak sermaye grubunun Batman Rafinerisi'ne yenileme yatırım ve kapasite artırımı için para ayıracak yerde, rafineriyi kapatmasından korkuluyor. 
Bunun için Batmanlıların bekleyişi, Batman Rafinerisi'nin özelleştirilme paketinden çıkarılarak, çıkardığı petrolü işletmesi için TPAO'ya verilmesi. 

Batman'ın can damarı 
Rafineri'de bin, TPAO'nun petrol kuyularında iki bin beş yüz işçi çalışıyor. Fakat kamu kuruluşlarının dışarıdan hizmet satın almaları çok kişiye dolaylı istihdam sağlıyor. 
Rafineri ve petrol arama ve çıkarma trafiği Batman ekonomisine hareket getiriyor. 
Batman'ın merkez nüfusu 300 bin, il nüfusu 500 bin dolayında. 
Bir yıl önce İzmir Vali Muavinliği'nden Batman Valiliği'ne atanan Haluk İmga Mülkiye, 1977 pırıl pırıl, dinamik, işini seven bir idareci. Batman'ın bölgenin sağlık merkezi haline gelmek üzere olduğunu söylüyor. Devlet hastaneleri yanında özel hastane sayıları hızla artıyormuş. 
Belediye, Alman Kalkınma Bankası'ndan "Hazine" garantisi ile 22 milyon euro kredi almış. Bu para ile Batman'ın altyapı sorunu çözülüyor. Vali Haluk İmga, son bir yılda 260 km köy yolu yapıldığını, 43 köye içme suyu götürüldüğünü, Batman ilinde suyu ve elektriği olmayan köy kalmadığını anlatıyor. 

Doğu artık eski Doğu değil 
Beş yüz bin Batman nüfusunun dörtte biri öğrenci. İl genelinde okullarda 126 bin öğrenci var. İlin en önemli sorunu derslik ve öğretmen açığı. İl genelinde 1500 derslik ve 1511 öğretmen açığı var. Ama buna rağmen okula gitmek isteyip de okul bulamadığı için hiçbir çocuğun sokakta kalmadığına dikkat çekiliyor. 
Batman'da şehir içinde terör sorunu diye bir şey yok. Şu günlerde çevre yollara mayın döşeyenler dağlardaki mağaralarda saklanan teröristler. 
Uzun anlatımın özeti, Batman yeni ve geniş yolları, yolları süsleyen ağaçları, yol kenarlarındaki modern apartmanları, mağazaları, sokaklarda dolaşan insanları ile Batı Anadolu'nun zengin şehirlerinden farkı olmayan ve hatta onların çoğundan daha iyi durumdaki bir "Doğu ili". 
Doğu'da şehirlerin ve yaşamın daha iyi olması için devlet, devlet görevlileri büyük çaba gösteriyor. Devlet sınırlı bütçesinden imk nlar aktarıyor. Şehirlerdeki insanlar daha iyinin arayışında bir şeyler yapıyor. Kısacası, Doğu Anadolu eski Doğu Anadolu değil. 



</TEXT>
</DOC>
