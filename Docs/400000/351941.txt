<DOC>
<DOCNO> 351941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur19.html </URL>
<DATE> 2005/06/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dayakçı damadını av tüfeğiyle öldürdü 
</HEADLINE>
<TEXT>

     Süleyman ELÇİN- Tülin KORKUT KONYA, DHA 

      KONYA'da 68 yaşındaki Mustafa Sözer, kızı 25 yaşındaki Hatice Kuşçu'yu sürekli döven damadı 23 yaşındaki Kamil Kuşçu'yu av tüfeğiyle vurarak öldürdü. Cinayetin ardından sinir krizi geçiren Sözer, polisler tarafından Konya Numune Hastanesi'ne kaldırıldı. 
     Yaklaşık 5 yıl önce kendisinden 2 yaş küçük olan Kamil Kuşçu ile evlenen Hatice Kuşçu, iki çocuk sahibi olmalarına rağmen eşiyle sürekli tartışmalar yaşadı. Hurdacılık yaptığı öğrenilen Kamil Kuşçu'nun sürekli borçlandığı, borcunu ödeyemeyince evine gelen hacizlerin kayınpederi Mustafa Sözer tarafından karşılanarak defalarca ödendiği öğrenildi. 
     Eşinden sürekli şiddet gören Hatice Kuşçu, boşanmak için geçen yıl Konya Adliyesi'ne giderek Aile Mahkemesi'ne başvurdu. Hatice Kuşçu'nun geçen yıl duruşma günü Adliye'ye gittiği sırada, boşanmaya çalıştığı eşi Kamil Kuşçu tarafından kaçırıldığı öğrenildi. Bu olayın ardından yine birlikte yaşamaya devam eden karı-koca, bir süre sonra yine aile içi şiddet yüzünden ayrı yaşamaya başladı. Hatice Kuşçu yeniden Küçük Kovanağzı Mahallesi'ndeki baba evine döndü. Bir süre sonra Kamil Kuşçu, yine aileyi rahatsız etmeye başladı. 
     Dün gece eve telefon açtığı öğrenilen Kamil Kuşçu, telefona çıkan kayınpederine küfürler ettikten sonra Yarın evi yakmaya geleceğim'' dedi. Emekli memur olduğu öğrenilen Mustafa Sözer'in damadının tehditleri nedeniyle defalarca savcılığa suç duyurusunda bulunduğu öğrenildi. 
     Kamil Kuşçu, bugün öğle saatlerinde kayınpederi Mustafa Sözer'in Küçükovanağzı Mahallesi, Taşkıran Sokak'taki bahçeli evine geldi. Görgü tanıklarının ifadesine göre, zorla kayınpederinin evine girmeye çalışan Kuşçu, tehditler savurmaya başladı. Bu sırada dışarı çıkan Sözer, damadını gitmesi için uyardı. Kuşçu, uyarılara küfürle karşılık verdi. Sinirlenip içeri giren Sözer, bir iki dakika sonra avlu kapısını açtı ve elindeki ruhsatlı av otomatik av tüfeğiyle duvarın üzerine çıkmaya çalışan damadı Kamil Kuşçu'ya üç el ateş etti. Sol koltuk altından, kasıklarından ve göğsünden aldığı saçmalarla Kamil Kuşçu yere yığılırken, kayınpeder Mustafa Sözer sinir krizi geçirdi. Olduğu yere yığılan Sözer'in dişleri kilitlendi. Olay yerine gelen polis tarafından Konya Numune Hastanesi'ne götürülen Mustafa Sözer'e sakinleştirici iğne yapıldı. Kendisine gelen Mustafa Sözer, karakola götürülünceye kadar yolda uykuya daldı. 
     Mustafa Sözer'in ifadesinin yarın alınıp mahkemeye çıkartılacağı öğrenilirken, ifadesine başvurulan Hatice Kuşçu'nun üzgün olduğu görüldü. Babası tarafından kocası öldürülen Hatice Kuşçu, annesi Havva Kuşçu'yla birlikte Lalebahçe Karakolu'na götürüldü. Katil zanlısı Sözer'in eşi Havva Sözer, 5 yıldır çekmediğimiz kalmadı bu adamın elinden. Biz çok uğraştık adam olsun diye ama bizi mahvetti. Neler çektik elinden neler'' dedi. Cinayetle ilgili soruşturma sürdürülüyor. 
     
</TEXT>
</DOC>
