<DOC>
<DOCNO> 395589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas07.html </URL>
<DATE> 2005/11/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Zararı sadece insanlara değil Bush'tan bozayılara darbe... 
</HEADLINE>
<TEXT>

     ABD yönetiminin, bugün bozayıları soyu tükenmekte olan türler listesinden çıkaran ilk adımı atmasıyla yaklaşık 30 yıldır koruma altında olan Yellowstone Ulusal Parkı yakınındaki bozayılar avcıların hedefi haline gelebilir. 
     Genellikle hayvanları ve bitkileri yiyen, ancak ara sıra turistlere saldıran Amerika’nın batısının simgesi bozayıların sayısı 1975 yılında soyu tükenmekte olan türler listesine dahil edildiğinde 
     220 kadar iken, bu sayı şimdi 600’ü aşmış durumda. 
     İçişleri Bakanı Gale Norton düzenlediği basın toplantısında, bir zamanlar sayıları azalan bozayıların sayısında artış olduğunu ve bu hayvanların uzun süre soyunun tükenme tehlikesi taşımadığını söyledi. 
     Bozayıların korunmasıyla ilgili kararın iptal edilmesi halinde Yellowstone Ulusal Parkı’nı çevreleyen İdaho, Montana ve Wyoming eyaletleri sıkı kota sistemi altında ulusal parklar dışında sınırlı avlanmaya izin vermeyi planlıyor. 
     Amerikan hükümetinin bozayıları listeden çıkarma planı doğal hayatı koruma yanlılarını bölerken, ülkenin en büyük çevreci grubu Ulusal Vahşi Yaşam Federasyonu NWF hükümetin kararını destekliyor. 
     
     AMERİKA’NIN DOĞAL MİRASI 
     NWF’nin koruma programları başkan yardımcısı Jim Lyon, "En iyi bağımsız bilim ve araştırmalar kesinlikle Yellowstone bozayılarının nüfusunun artırılması çalışmalarının başarıya ulaştığını gösteriyor ve şimdi onlar listeden çıkarılmalı. Bozayıların durumunun düzelmesi Soyu Tükenen Türler Yasası’nın tamamen yanlış işlemediğini söyleyenler için en iyi kanıtı sunuyor" dedi. 
     Ancak Doğal Kaynakları Savunma Konseyi ve Sierra Club dahil diğer güçlü gruplar, bozayıların korunmasıyla ilgili kararın kaldırılmasının, bu hayvanların uzun dönemde korunması garanti edilemediği için erken olduğunu belirtiyorlar. 
     Sierra Club Yönetim Kurulu Başkanı Carl Pope, "Bu ilerlemeyi kutlamamıza ve bundan memnun olmamıza rağmen ayıların geleceğiyle oynanmasına izin veremeyiz. Yellowstone bozayısı Amerika’nın doğal mirasının yeri doldurulamaz bir parçasıdır, vahşi ve özgür yaşamın simgesidir" diye konuştu. 
     Dünyanın en büyük ayısı bozayılar, binlerce yıldır Kuzey Amerika’nın batısında dolaşıyorlar. Alaska’da 30 bin kadar olduğu tahmin edilen bozayıların sayısı geçen yüzyılda avlanma ve yaşam alanlarının yok olması nedeniyle azalmıştı. 
     Ağırlığı 500 kilograma ulaşan, insan parmağı uzunluğunda tırnaklara sahip boz ayılar, nadiren de olsa insanlarla karşılaştığında vahşice davranışıyla tanınıyor. 
     ABD’de avcılar bozayıları helikopterden dürbünlü tüfekle avlayabiliyorlardı. 
     
</TEXT>
</DOC>
