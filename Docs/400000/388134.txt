<DOC>
<DOCNO> 388134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/axspo02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşkilat ayaklandı 
</HEADLINE>
<TEXT>


Milliyet'in gündeme taşıdığı Sağlık Bakanlığı'nın okul sporlarına darbe vuran 12 milyonluk lisans vize ücretlerine, Gençlik ve Spor ile Milli Eğitim teşkilatlarından da büyük tepki geldi 

MURAT AĞCA 


Gençlik ve Spor Genel Müdürü Mehmet Atalay, Sağlık Bakanlığı'nın geçmişte ücretsiz olan okul takımlarının sporcu vizelerinden kişi başına 12 milyon ücret alması uygulamasını aşmak için harekete geçeceklerini söyledi. 
Milliyet'in gündeme taşıdığı mağduriyetin önemli bir sorun olduğunu dile getiren Genel Müdür Atalay, "Bakanlıklar arası diyalogla tüm sorunların aşılabileceğini düşünüyorum. Değişen kanunlar nedeniyle bir takım zorluklarla karşılaşıldığı doğrudur. Her şeyin bir anda çözülmesi mümkün değil. Ancak sporu tabana yaymak için okullarımıza ihtiyacımız var. Sağlık ve Milli Eğitim Bakanlığı yetkilileriyle temasa geçerek bir an önce çözüm bulmaya çalışacağız" dedi. 
Milli Eğitim Bakanlığı Okul İçi Beden Eğitimi, Spor ve İzcilik Dairesi Başkanı Ali Eker de uygulamadan yakındı. Daire olarak sporu okullara yaymak için çalıştıklarını vurgulayan Eker, "Geçen yıl da Sağlık Bakanlığı'na başvuruda bulunduk ama maalesef bize olumsuz yanıt verdiler. SESAM'larda çözülmesi için girişimde bulunduk, olmadı. Bu sorunun gündeme gelmesi çok iyi oldu. Şimdi başvurularımızı yenileyeceğiz. Bu büyük sorunun bir an önce çözülmesi lazım. Yoksa okullarımız spordan iyice kopacak" ifadelerini kullandı. 

İstanbul'a geçici çözüm 

Sağlık Bakanlığı'nın "paralı vize" uygulamasına karşı illerdeki Gençlik ve Spor teşkilatları geçici çözümler üretmeye çalışıyor. İstanbul Gençlik ve Spor İl Müdürlüğü de kurduğu Sporcu Sağlık Merkezi'nde üç milyon bedelle okullara hizmet veriyor. İl Müdürü Tamer Taşpınar, "Dört doktorumuz özveriyle çalışıyor. Ayrıca, sporu tabana yayma projesi dahilinde de ilçe belediyeleriyle işbirliği yapıyoruz. Sporcularımızın belediyelere ait sağlık merkezlerinden de ücretisiz olarak faydalandırmaya çalışıyoruz" diye konuştu. 


</TEXT>
</DOC>
