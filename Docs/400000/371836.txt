<DOC>
<DOCNO> 371836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko05.html </URL>
<DATE> 2005/08/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Zamlara çözüm bulundu Karbüratör ayarıyla tasarruf... 
</HEADLINE>
<TEXT>

     Benzin ve motorine gelen zamlardan sonra birçok araç sahibi, otomobillerine yüzde 30’lara varan yakıt tasarrufu sağlayan cihazlar taktırırken, bazıları ise araçlarının daha az yakması için karbüratöre ayar yaptırmak için soluğu sanayide alıyor. 
     Bu yıl benzin ve motorine yapılan zamlar, çok sayıda araç sahibini yakıtta tasarruf sağlayan bazı önlemlere yöneltti. Özellikle bu yılın son 6 aylık dönemi içinde benzine gelen yaklaşık yüzde 12 oranındaki zamdan sonra Konya’da 95 oktanlık kurşunsuz benzinin pompa fiyatı 2.71 YTL’ye, yüzde 17.3 oranında zam gören motorin ise 2.10 YTL’ye çıktı. Motorinin 1 Ocak’tan bu yana gördüğü zam, yüzde 20’ye yaklaştı. 
     Benzinin pompa litre fiyatının 3 YTL’ye yaklaşması, motorinin litre fiyatında giderek benzini yakalamasıyla artan maliyet nedeniyle çok sayıda araç sahibi, bu maliyeti düşürmenin yollarını aramaya başladı. 
     Birçok araç sahibi yakıtta yüzde 30’lara varan tasarruf sağlayan cihazlar taktırırken, bazı sürücüler ise çeşitli ayarlar yaptırmak için soluğu sanayide alıyor. 
     Konya’da kurulu Erol Otomotiv Ticaret Ltd. Şti’nin sahibi Mehmet Erol, yaklaşık 36 yıldır otomobil tamirciliği yaptığını bu yıl kadar yoğunluk hiç yaşamadığını söyledi. 
     Özellikle yakıtta tasarruf sağlayan cihazlardan araçlarına taktırmak için araç sahiplerinin adeta sıraya girdiğini ifade eden Erol, şunları kaydetti 
     "Şu anda en fazla elektromagnetik dalga oluşturduğu için tam yanma sağlayan süpermax adlı ithal cihazdan taktırılıyor. İçinde mıknatısın yer aldığı bu küçük cihaz, karbüratör ya da enjeksiyon girişine takılıyor. Daha önce yapılan testlerde olumlu sonuç veren bu cihaz yüzde 10 ile yüzde 30 arasında yakıt tasarrufu sağlıyor. Tam yanma sağladığı için aracın çekiş gücünü artıran bu cihazın hiçbir yan etkisi yok. Kullanan sürücüler bu cihazdan oldukça memnun." Bunun yanı sıra bir sistem aracılığıyla yakıta su ve özel sıvı karıştıran cihazların da tercih edildiğini dile getiren Erol, "Cihazlara güvenmeyen bazı sürücüler ise karbüratörde başta olmak üzere araçlarına yakıt ayarı yaptırıyor. Benzine ve mazota gelen zamlardan sonra cihaz taktırmak ve ayar yaptırmak isteyen sürücülerin akınına uğruyoruz" dedi. 
     Erol, sadece benzinli otomobillerin değil motorin ve LPG’li otomobiller ile minibüs ve kamyonet sahiplerinin de yakıtta tasarruf için arayış içinde olduğunu vurgulayarak, araçların fazla yaktığını düşünen sürücülerin bazı ayarları yaptırmasını, hava ve yağ filtrelerini düzenli olarak yenilemesini önerdi. 
     
     SÜPERMAX, 5 DEPODA AMORTİ EDİYOR 
     Süpermax adlı cihazın distribütörlüğünü yapan şirketin Genel Müdürü Niyazi Küçükoğlu ise cihazı yaklaşık 9 yıldır sattığını ancak bu yıl yoğun talep aldığını anlattı. 
     Montaj dahil 100 YTL’ye satılan bu cihazın benzinin litresinin 3 YTL’ye yaklaştığı dönemde kendini kısa sürede amorti ettiğini belirten Küçükoğlu, en fazla 5 depo doldurmada cihazın parasının, yakıtta ortaya çıkan tasarrufla geri kazanıldığını bildirdi. 
     Küçükoğlu, yüzde 30’a varan oranlarda tasarruf sağlayan bu cihazın, hava kirliliğine de yol açmadığını ifade ederek, şunları anlattı 
     "Cihaz, Sanayi ve Ticaret Bakanlığı’ndan onaylı. Çok sayıda makine mühendisinin testinden geçti. Birçok sürücü, kullandıktan sonra cihazın sağladığı faydayı bize gönderdiği mektupla anlatıyor. Bu cihaz evlerdeki tüp ve kat kaloriferlerinde de kullanılabiliyor. Bugün sadece benzinli araçların değil motorin ve LPG’li araçların sahipleri de yakıt tasarrufu için bu cihazdan tercih ediyor." 
     
</TEXT>
</DOC>
