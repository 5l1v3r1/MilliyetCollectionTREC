<DOC>
<DOCNO> 364138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo26.html </URL>
<DATE> 2005/07/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fenerbahçe'de Rüştü'nün durumu çarşamba günü netlik kazanacak... 
</HEADLINE>
<TEXT>

     Fenerbahçe Yönetim Kurulu Üyesi İlhan Ekşioğlu, Fenerbahçe’nin bu sezon sahada göze daha hoş gelen ve daha üst düzey bir futbol sergileyeceğini ifade etti. 
     Fenerbahçe TV’de canlı yayınlanan bir programa katılan Ekşioğlu, bu sene geçmiş sezonlara göre takımın daha iyi hazırlanabilmesi için güçlü takımlarla hazırlık maçları yaptıklarını belirterek, "Fenerbahçe bu sene sahada göze daha hoş gelen, daha üst düzey bir oyun sergileyecek. Futbolcularımız çok kaliteli. Dünya standartlarında oyuncular. Teknik ekibimiz çok kaliteli. Saha da takım oyunu ve bireysel oyun olarak, bu sene çok daha güzel bir Fenerbahçe seyredeceğiz" dedi. 
     
     ANELKA KONUSU 
     İlhan Ekşioğulu, futbolcuları Anelka için kulübe gelmiş ciddi bir teklifin olmadığını açıkladı. 
     Anelka’nın sözleşmeli futbolcuları olduğunu vurgulayan Ekşioğlu, "Anelka ile ilgili olarak kulübümüze yapılmış ciddi bir teklif yok. 
     Sakatlığı geçiyor, Everton maçında forma giyecek. Kendisi geçen sezon takımda önemli görevlerde bulunmuştur. Fenerbahçe’nin başarısında Anelka’nın büyük bir katkısı vardır" diye konuştu. 
     
     RÜŞTÜ’NÜN DURUMU- 
     Yönetici İlhan Ekşioğlu, transferi gündemde olan kaleci Rüştü’nün FC Barcelona Kulübü yöneticileri ile görüştüğünü söyledi. 
     Rüştü’nün durumunun 27 Temmuz Çarşamba günü netlik kazanacağını düşündüğünü kaydeden Ekşioğlu, gelişmeleri yayın organlarından duyuracaklarını açıkladı. 
     
</TEXT>
</DOC>
