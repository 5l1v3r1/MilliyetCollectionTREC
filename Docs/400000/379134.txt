<DOC>
<DOCNO> 379134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/asiy.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yönetimi, PKK'ya gereken tavrı alacak 
</HEADLINE>
<TEXT>


ABD'deki zirvede Iraklı liderlerle görüşmelere PKK damgasını vurdu. Diplomatlarımız "Irak yönetimi, PKK konusunda çok net konuştu. Ne işitmek istiyorsak işittik" dedi 

Yasemin Çongar - New York Sema Emiroğlu - New York 


George Bush yönetiminin son açıklamalarının ardından Irak yetkililerinin Türkiye'ye verdiği güvenceler de, K. Irak'taki PKK varlığına karşı yakın bir zamanda somut önlem alınacağı beklentisini yükseltti. 
BM Zirvesi için New York'ta bulunan Başbakan Recep Tayyip Erdoğan'ın Irak Cumhurbaşkanı Celal Talabani ve Irak Başbakanı İbrahim Caferi ile ayrı ayrı yaptığı görüşmelere, PKK sorunu damgasını vurdu. Türk tarafı bu görüşmelerde, Irak yönetiminin PKK'ya karşı tutumu konusunda, "bugüne kadarkinden daha net bir siyasi irade beyanı" işitti. 

Kararlı ifadeler kullanıldı 
Görüşmelere katılan bir Türk yetkilisi, Iraklıların kendilerine verdiği güvenceleri, "Ne işitmek istiyorsak işittik. PKK'ya karşı mümkün olan herşeyin yapılacağı konusunda son derece kararlı ifadeler kullandılar" diye aktardı. Aynı yetkili, Irak'ta PKK'ya karşı topyekun bir askeri harek tın, "Bu aşamada gerçekçi olmadığını", yine de sonuç getirecek birçok adımın Iraklı güçler ya da koalisyon askerleri tarafından atılabileceğini söyledi. 
Talabani - Erdoğan görüşmesi, planlanan sürenin iki katını buldu ve yaklaşık 50 dakika sürdü. Bu nedenle, Başbakan Erdoğan'ın Nijer Başbakanı ile olan bir sonraki randevusu iptal edildi. 
Talabani görüşme ardından gazetecilerin sorularını yanıtlarken, "Terörist grup PKK'yı" kınadıklarını söyledi. "Türkiye'ye karşı savaşan herhangi bir grup, Kürt halkının ulusal çıkarlarına aykırıdır. Türkiye'ye karşı tehdit oluşturmasından önce, Kürt halkının ulusal çıkarlarını tekdit eder" diyen Talabani, PKK'ya karşı Türkiye ile işbirliği yapacaklarını bildirdi. 
Talabani, "PKK'ya karşı somut polisiye önlem alacak mısınız " sorusunu ise, "Elimizden geleni yapacağız" diye yanıtladı. 
Irak Başbakanı Caferi de, Erdoğan ve heyetiyle 1 saat 15 dakika görüştükten sonra yaptığı açıklamada, PKK'ya karşı Türkiye ile Irak arasında varılan anlayış birliğini 3 başlık altında aktardı "Topraklarımızın komşu ülkeye saldıran asiler tarafından kullanılmasına izin vermeyeceğiz güvenlik konusunda istihbarat alışverişi yapacağız ve topraklarımızdaki asileri ortadan kaldıracağız." 

Caferi İlişkimiz stratejik 
Caferi, Türkiye-Irak ilişkilerini, "Komşuluktan kaynaklı stratejik ilişkiler" diye tanımladı. Iraklı yetkililerden alınan güvenceler, Türk tarafına, "Sözler mükemmel, eyleme bakalım" dedirtiyor. Erdoğan, Talabani ile görüştükten sonra, Irak'taki PKK kamplarına karşı önlemler, özellikle de Irak yönetiminin bu konuda Türk güvenlik güçleriyle irtibat halinde olması üzerinde "mutabakat" sağlandığından söz etti. 
"Ellerinden gelen desteği vereceklerini söylüyorlar" diyen Erdoğan, bir gazetecinin, "Açıklamalar sizi tatmin etti mi " sorusunu ise, "Uygulamasını görürüz" diye yanıtladı. 
ABD askerlerinin PKK'ya karşı atabileceği adımlar, Abdullah Gül'ün Condoleezza Rice'la yapacağı görüşmede de ele alınacak. 

NOTLAR... 
BİR ZİRVE BÖYLE GEÇTİ 

SEMA EMİROĞLU 

Zirve, BM gökdeleninin dışında da ilginç görüntülere sahne oldu. Çin'de inanç özgürlüğünü savunan Falun Gong'cuların sesleri, nükleer silahlanmayı kınayan protestocuların seslerine karıştı. Sokak direkleri, İran'ın yeni cumhurbaşkanı Mahmut Ahmedinecad karşıtlarının astıkları bildirilerle doluydu. 2 yıl önce BM podyumundan savaş trampetleri çalarken, dünyaya "ya bizdensiniz, ya da bize karşı" uyarısını yapan ABD Başkanı George Bush'un, bu yıl çok daha uzlaşmacı bir üslup kullanması dikkat çekti. Bu yılki zirve toplantısının ana teması, dev bir bilezik imajıyla tanımlandı. Duvarlara yansıtılan imaj, bugünlerde Amerika'da hayır kurumlarına verilen desteği göstermek için takılması çok moda olan renkli bilek bantlarından esinlenmişti.Dünya liderlerinin toplu "aile fotoğrafı"nı çekme çabaları, BM fotoğrafçılarına zor anlar yaşattı. Dünyanın yönetiminde söz sahibi olan 170'i aşkın devlet ve hükümet başkanından sessiz kalmalarını ve yerlerinden kıpırdamamalarını isteme işi, BM'nin protokol memurlarına düştü. Liderlerin gülümsemelerini sağlamak için kendilerine hoparlörle altı dilde "gülümseyin" denildi ve dev bir "smiley" gülen yüz resmi gösterildi. Resmi gören Bush kahkahalarını tutamadı. 

Clinton'un panelinde... 

Eski ABD Başkanı Bill Clinton'ın liderliğinde dün New York'ta düzenlenen "Clinton Küresel Girişimi" panelinin "Uygarlıklar Birbirleriyle Nasıl Konuşmalıdır " başlıklı oturumuna katılan Erdoğan, "AB üyesi ülkelerin bazılarında oluşturulan bana göre sanal hava, aslında tribünlere verilmek istenen birer mesajdan öte bir şey değildir. Bunlar medeniyetler ittifakına gölge düşüren çıkışlardır" dedi. Modern İslami bir parti olarak AKP hükümetinin AB'ye girme konusundaki çabaları konusunda görüşleri sorulan Erdoğan, "Dini istismar etmeyi kabul etmedik ve bunun prensip olarak da kararını alıp çalışmalarımıza başladık" dedi. 


</TEXT>
</DOC>
