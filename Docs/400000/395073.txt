<DOC>
<DOCNO> 395073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun41.html </URL>
<DATE> 2005/11/15/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Hollanda'da öğretmene türban taktırmak isteyen okul haksız bulundu 
</HEADLINE>
<TEXT>

     Hollanda'da, orta dereceli bir İslam okulunun bayan öğretmene zorla türban taktırmak istemesi, Eşit Muamele Komisyonu tarafından ''kabul edilemez'' bulundu. 
     Eşit Muamele Komisyonu, 32 yaşındaki Tunuslu öğretmen Samira Haddad'ın başvurusu üzerine yaptığı değerlendirmede, öğretmenin türban takmadığı için okuldan uzaklaştırılmasının da ''haksızlık'' olduğunu bildirdi. 
     Samira Haddad, Amsterdam'da görev yaptığı İslam okulunda, okul yönetiminin istemine rağmen türban takmadığı için görevine son verilmişti. 
     Okul yönetimi, türban takılmasını, okulun koyduğu bir kural olmasından dolayı istediklerini ve öğrencilere iyi bir örnek oluşturması açısından da zorunlu gördüklerini bildirmişti. Okul yönetimine göre, Samira Haddad'dan, Müslüman olmasaydı, bu kurala uyması istenmeyebilecekti. 
     Samira Haddad ise okul yönetiminin ısrarına rağmen türbana alışık olmadığını, üstelik öğretmenlik stajını da bir İslam okulunda yapmasına rağmen kendisinden bu kuralın uygulanmasının istenmediğini bildirerek türban takmamakta direnmişti. 
     Bayan öğretmenin türban takmasını zorunlu kılan orta dereceli İslam okulu Amsterdam'da 2001 yılında faaliyete geçti ve okulun 750 dolayında öğrencisi bulunuyor. 
     Bu arada, İslam okulunun türban takarak derslere girmediği için işten çıkardığı öğretmen Samira Haddad'ın Utrecht'te orta dereceli bir başka okulda iş bulduğu öğrenildi. 
     Hollanda'da Eşit Muamele Komisyonu'nun kararlarına uyma zorunluluğu bulunmuyor, ancak konu yargıya intikal ettiği zaman, komisyonun kararı büyük ölçüde dikkate alınıyor. 
     
</TEXT>
</DOC>
