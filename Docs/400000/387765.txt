<DOC>
<DOCNO> 387765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur48.html </URL>
<DATE> 2005/10/18/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Asselborn "Türkiye'nin üyeliği AB'nin ağırlığını arttıracak" 
</HEADLINE>
<TEXT>

     Lüksemburg Dışişleri Bakanı Jean Asselborn, ''Türkiye bir gün tam üye olduğunda, AB'nin dünya haritası üzerindeki ağırlığı artmış olacak'' dedi. 
     Temaslarda bulunmak üzere Türkiye'de bulunan Asselborn ve beraberindeki heyet, Dışişleri Bakanı ve Başbakan Yardımcısı Abdullah Gül ile görüştü. İki bakan, Dışişleri Konutu'ndaki görüşmenin ardından ortak basın toplantısı düzenledi. 
     Görüşmede Türkiye ve Lüksemburg arasındaki ikili ilişkilerin ve AB meselelerinin ele alındığını kaydeden Gül, AB'nin kurucu üyelerinden Lüksemburg'un, Türkiye'ye 3 Ekim öncesinde ve sırasında verdiği destekten ötürü Asselborn'a Türk halkının teşekkürlerini ilettiğini söyledi. 
     Gül, nüfus bakımından küçük olmasına rağmen, özellikle finans sektöründe AB'nin en müreffeh ülkelerinden biri olarak nitelediği Lüksemburg ile ilişkilerin iyi olmasından duyduğu memnuniyeti dile getirdi. 
     Konuk bakanın, yarın Lüksemburg'un İstanbul Fahri Konsolosluğu'nun açılışını yapacağını hatırlatan Gül, en kısa zamanda Ankara'da daimi büyükelçilik açılmasını da umduklarını ifade etti. 
     
     ASSELBORN 
     Türkiye'nin AB ile müzakerelere başlaması kararının alındığı 3 Ekim gününden bu yana Türkiye'yi ziyaret eden ilk Avrupalı bakan olduğunu belirten Lüksemburg Dışişleri Bakanı Jean Asselborn, ''Türkiye'nin bir gün tam üye olması durumunda, AB'nin dünya haritasındaki ağırlığının artmış olacağını'' söyledi. 
     Tam üyelik müzakerelerinin başlatılmasının Türkiye'de insan hakları, Kıbrıs ve Türk halkı için faydalı olacağını belirten Asselborn, bu kararın verilmesiyle Türkiye'nin hümanizm temelinde bir kültürü olduğunun ve bu kültür çerçevesinde ilişkiler kurulacağının ispatlanmış olduğunu söyledi. Asselborn, ''hümanizmden bahseden, demokrasiden bahseder, demokrasi de bizim için Kopenhag kriterleridir'' diye konuştu. 
     ''Şu ana kadar AB içinde Türkiye'nin üyeliği kadar yazılıp çizilen tartışılan bir konu olduğunu zannetmiyorum'' diyen Lüksemburglu bakan, AB'nin Türkiye ile tam üyelik müzakerelerini başlatmasında ekonomik ve bölgesel unsurların etkili olduğunu ifade etti. 
     Yarın İstanbul'da Fahri Konsolosluk açacaklarını hatırlatan Asselborn, bunun bir başlangıç olduğunu, bunun ardından büyükelçilik açılmasının da gündemde olduğunu ifade etti. 
     Gül ile görüşmesinden önce Başbakan Recep Tayyip Erdoğan tarafından kabul edilen Asselborn, yarın İstanbul'a geçecek. 
     
</TEXT>
</DOC>
