<DOC>
<DOCNO> 352082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yasam/axyas01.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehineyle birlikte soygun yaptılar 
</HEADLINE>
<TEXT>


Babasının 1500 YTL borçlandığı kişinin isteği üzerine E.'yi kaçıran 8 kişi, 15 bin YTL fidye istedi. Sonra fidyeyi beklerken, yanlarına E.'yi de alıp parktaki 4 genci soydular 

Elvan Ezber 

Hanım-Erdal T. çifti, 9 Mayıs 2005'te oğullarının kaybolduğunu veya kaçırıldığını söyleyerek şikayette bulundu. Erdal T., polise "Dairemizi satmak için cama ilan asmıştık. İlanda telefonumuz vardı. Bir gece telefon çalınca bir kişi evi görmek istediğini söyledi. Tamam dedik. Yarım saat sonra tekrar arayıp evi bulamadıklarını söyledi. Bunun üzerine büyük oğlumu onları karşılaması için gönderdim. Bir daha ondan haber alamadım" dedi. 

'Bu da ona ders olsun' 
Ticari taksi işine girmeyi planladığı için senet karşılığında 1500 YTL borçlanan T.'ye olaydan bir gün sonra telefon geldi. 15 bin YTL fidye isteyen zanlılar, Alibeyköy Meydanı'nda randevu verdi. Ancak ailenin polise haber verdiğini anlayınca kaçtılar. 
Polis bunun üzerine dün sabah cep telefonu takibi sonucu Gültepe ve Halıcıoğlu'nda belirlenen adreslere operasyon düzenledi. Baskında 8 kişi yakalanırken, rehine kurtarıldı. 
Çocuğun, babasının 1500 YTL borçlu olduğu kişinin isteği üzerine kaçırıldığı bildirildi. Azmettiricinin, "Bana 1500 YTL getirin, üstüne kopardığınız sizin olsun. Bu da ders olsun" dediği öne sürüldü. 
Öte yandan zanlıların silahlarından birinin, Beşiktaş'ta 18 Mayıs 2005'teki travesti Kemal Satılmış cinayetinde kullanıldığı belirlendi. 

Çığlıklarını dinlettiler 

E. başından geçenleri şöyle anlattı "Hastane önünde bekleyen otomobile bindim. Silah gösterip 'ses çıkarma' dediler. Geceyi otomobilde geçirdik. Ertesi gün Alibeyköy'e geldik. Burada bir evde kaldık. Beni sandalyeye bağlayıp dışarı çıktılar. Sonra 'Ailen polise haber vermiş' diyerek dövdüler. Bıçakla bacaklarımı kestiler. Aileme çığlıklarımı dinlettiler." 
Ertesi gün tekrar otomobile binerek dolaştıklarını söyleyen E., "Gasp yapacaklarını ancak beni bırakacak bir yerleri olmadıklarını söylediler. Bunun üzerine bir parka geldik. Bankta oturan 4 gencin parasını gasp ettiler. Ben de seyrettim" dedi. 


</TEXT>
</DOC>
