<DOC>
<DOCNO> 385981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yasam/yas01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş Cami kararı geçerli 
</HEADLINE>
<TEXT>


Büyükşehir Belediye Başkanı, Göztepe Parkı'na cami konusunda 'Karardan dönüş yok' dedi. Kadıköy Belediyesi ise yargıya gidecek 

MEHMET DEMİRKAYA 

İstanbul Büyükşehir Belediye Başkanı Kadir Topbaş ile Kadıköy Belediye Başkanı Selami Öztürk'ün, tartışmalara neden olan Göztepe Parkı'na cami yapılması konusunda dün gerçekleştirdikleri görüşmelerinden bir sonuç çıkmadı. İstanbul Büyükşehir Belediye Başkanlığı'ndaki görüşmenin ardından Topbaş, 'Karardan dönüş yok' derken, Öztürk yargıya başvuracaklarını açıkladı. 

'Planı 3 ayda yapmalılar' 
Topbaş, yarım saat süren görüşmeden sonra, cami kararının Göztepe Parkı'na değil, bitişiğindeki Büyükşehir Belediyesi Park ve Bahçeler Müdürlüğü'nün fidanlık olarak kullandığı alana alındığını belirterek şunları söyledi 
"Karar gündemde ve geçerli. Başkan Vekili onaylamış. Karardan geriye dönüş yok. Meclis'in verdiği karara saygılı olmalıyız. Caminin yapılmasına yasal hiçbir engel yok. Bu karara istinaden 3 ay içinde ilgili belediyece 1 1000'lik uygulama planlarının yapılması gerekiyor. Yapılmadığı takdirde 5216 sayılı yasa, Büyükşehir Belediyesi'ne 3 ay sonra bu planı yapma yetkisi veriyor. Aksi çıkmadığı sürece, bu karar geçerlidir. Ancak yargı yolu açık." 

'Cami 500 metrekare olacak' 
Topbaş, planlanan caminin 500 metrekare olacağını kaydederek, "Bu cami mutlaka yarışmaya girip bir Cumhuriyet dönemi tasarımı, yansıması olsun diye düşünüyorum. Bundan sonra yapılacak camilere de örnek olur" dedi. 
Kadıköy Belediye Başkanı Öztürk ise, Topbaş'a yeşil alan yerine, Diyanet İşleri'nin ihtiyaç bildirmesi halinde konuyu başka alanda çözmeyi önerdiğini, tek amaçlarının insanların oksijenini daha fazla kesmemek olduğunu söyledi. 

'Mahkeme bu kararı bozar' 
Topbaş ve Meclis'ten anlayış isteyen Öztürk, sözlerini şöyle tamamladı "Meclis bu adımı atmıştır. Başkan, Meclis'in kararını bekliyor. Kimse bu işi eline almak istemiyor, elinde kalsın da istemiyor. Ama yöneticiler olarak bir şeyleri elimize almak ve çözmek zorundayız. Mücadelemize devam edeceğiz. Bugünden itibaren Kadıköy'de dava açılmaya başlanacak. İstanbul Barosu Çevre Komisyonu da bu konuda vatandaşlarımıza yardımcı olacak. Konu İdare Mahkemesi'ne gidecek. Mahkemenin bu kararı bozacağı kesin. Çünkü hukuki temelden yoksun." 

Bilgisayar çizimini sundu 

İstanbul Büyükşehir Belediye Başkanı Kadir Topbaş, dün görüştüğü Kadıköy Belediye Başkanı Selami Öztürk'e, içerisinde yapılması düşünülen caminin basit bir çizimi ile cami yapılması için toplanan imzaların bulunduğu bir zarf sundu. Bilgisayar ortamında yapılan çizimin, Topbaş tarafından, Öztürk'ü bilgilendirmek amacıyla hazırlatıldığı öğrenildi. 



</TEXT>
</DOC>
