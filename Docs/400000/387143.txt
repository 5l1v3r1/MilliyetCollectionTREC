<DOC>
<DOCNO> 387143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonspo11.html </URL>
<DATE> 2005/10/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fenerbahçe-Schalke 04 maçı Alman basınında... 
</HEADLINE>
<TEXT>

     Alman basını, Avrupa Şampiyonlar Ligi çerçevesinde Fenerbahçe'nin 19 Ekim'de FC Schalke 04 ile yapacağı karşılaşmayla ilgili haberlere yer verdi. 
     ''Welt am Sonntag'' gazetesi, ''İstanbul'daki çılgınlık Schalke'yi endişelendiriyor'' başlığıyla verdiği haberde, İstanbul'da çok sayıda futbolseverin bulunduğunu, Fenerbahçe taraftarlarının tutkulu desteğinin FC Schalke 04 için en büyük endişe kaynağı olduğunu yazdı. 
     Fenerbahçe Teknik Direktörü Christoph Daum'un bile takımın bir yenilgisinden sonra yoğun şekilde eleştirildiği ifade edilen haberde, ancak Fenerbahçe Başkanı Aziz Yıldırım'ın kendisini her zaman desteklediği kaydedildi. 
     Haberde, Fenerbahçe'nin, 100. kuruluş yılını kutlayacağı 2007 yılında başarılı olabilmek için çok büyük paralar harcadığını ve takıma faydalı olabilecek her bir futbolcu için büyük meblağlar ödediği ifade edildi. 
     ''Bild am Sonntag'' gazetesi de ''Anelka, Daum'un başağrısı'' başlığıyla verdiği haberde, Anelka'nın çok disiplinsiz bir futbolcu olduğunu, ancak Şampiyonlar Ligi'nde başarılı olabilmek için çok azimli olduğunu yazdı. 
     Real Madrid'de oynadığı dönemlerde asi hareketleri ile dikkatleri üzerine çeken Anelka'nın, ''Fenerbahçe'de imza atmamın tek nedeni Şampiyonlar Ligi'' şeklinde konuştuğu belirtildi. 
     Haberde Anelka ile ilgili olarak, ''Hiçbir şeye ve hiç kimseye saygı göstermiyor. Acaba Daum, kimi görevlendirdiğini biliyor mu'' şeklinde ifadeye yer verildi. 

     
</TEXT>
</DOC>
