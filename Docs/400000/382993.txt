<DOC>
<DOCNO> 382993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko03.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB ile anlaşmazlık felaket olmaz' 
</HEADLINE>
<TEXT>


AB'nin Türkiye ile müzakere çerçeve belgesinde anlaşamaması olasılığını değerlendiren IMF Avrupa Başkanı Deppler, 'Lira ve bono olumsuz etkilenebilir ancak piyasalarda felaket olmaz' dedi 

EKONOMİ SERVİSİ 

IMF Avrupa Bölümü Başkanı Michael Deppler'e göre, AB müzakere süreci piyasalarda dramatik bir etki yaratmayacak. 
Deppler, AB'ye katılım müzakereleri öncesinde pazar akşamı, AB yetkililerinin müzakere çerçeve belgesi üzerinde anlaşma sağlayamaması sonucunun, lira ve bono üzerinde olumsuz etkisinin olabileceğini, ancak bunun bir felaket olmayacağını kaydetti. Michael Deppler, AB'nin, Türkiye'deki reformlar açısından önemli bir yol gösterici olduğunu da vurguladı. 

'Türk lokumu için erken' 
The Economist dergisi ise, Türkiye'nin 3 Ekim öncesinde Avrupa Birliği ile birçok konuda sorun yaşadığını belirterek, "Türk lokumu için çok erken" ifadesini kullandı. AB çevrelerinde Türkiye'nin tam üyelik için hazır olup olmadığı konusunda tartışmaların varlığına dikkat çeken dergi, AB'nin önem verdiği Kıbrıs meselesinden Ermeni sorununa dek birçok konunun çözümsüz kaldığının altını çizdi. 
Analizde, Başbakan Tayyip Erdoğan'ın çözmesi gereken sorunların başında güçlenen aşırı milliyetçilik olduğu belirtilerek, "Kamuoyu araştırmaları MHP'nin gelecek seçimde barajı geçeceğini gösteriyor" denildi. Erdoğan'ın hem içerideki tabanını hem de AB'li yandaşlarını, "temiz bir iktidar" olduğuna inandırdığı kaydedilen haberde, "Tüpraş ve Galataport ihalelerinde yaşananlar buna gölge düşürebilir" denildi. 
Haberde, Türkiye'nin tam üyeliğine karşı olan Avusturya'nın AB dönem başkanı olacağı 2006 yılında, Erdoğan'ın bir liderlik testine tabi tutulacağı kaydedildi. 

Yabancı yatırımda kararlı 
Yabancı Sermaye Derneği YASED de, Türkiye'deki yabancı sermaye temsilcilerinin, 3 Ekim'de çıkacak kararın Türkiye'de faaliyette bulunan yabancı yatırımcıların mevcut faaliyetlerini ve yatırım kararlarını etkilemeyeceği görüşünde olduklarını bildirdi. YASED'den yapılan yazılı açıklamada, anket yoluyla görüşleri alınan dernek üyesi yabancı sermayeli kuruluşların yüzde 71'inin, 3 Ekim'deki müzakerelerin başlayıp başlamamasının Türkiye'ye ilişkin yeni yatırım kararlarını olumsuz yönde etkilemeyeceğini ilettiği kaydedildi. 


</TEXT>
</DOC>
