<DOC>
<DOCNO> 355611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun14.html </URL>
<DATE> 2005/06/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Saddam Hüseyin'in son kitabı Ürdün'de yasaklandı... 
</HEADLINE>
<TEXT>

     Ürdün, Irak'ın devrik lideri Saddam Hüseyin'in Irak savaşından önce yazdığı son kitabı ''Defol Melun''u piyasaya çıkmadan yasakladı. 
     Ürdün Basın ve Yayın Dairesi Başkanı Ahmed Kude, bu kitabın yayımlanmasının Irak-Ürdün ilişkilerine zarar vereceğini, kendilerinin Irak'la iyi ilişkiler konusunda kararlı olduklarını belirtti. 
     Kitabın yayımlanmasına izin vermeyeceklerini söyleyen Kude, ''Kitabı yayımlamak istiyorlarsa bunu yurtdışında yapmak zorundalar'' dedi. 
     Adının açıklanmasını istemeyen yayıncı ise Ürdün ve Irak dahil Arap ülkelerinde dağıtmayı planladığı kitaptan 10 bin adet bastıklarını, ancak hükümetin kararı üzerine, kapağı değiştirerek kitabı yurtdışında yayımlayacağını söyledi. 
     Dürüstlük ve Arap milliyetçiliğini temsil eden soylu bir Arap aşiret üyesinin Amerikalı ve Yahudi düşmanlarını yendiği, Arap aşiret üyelerini düşmana karşı birleştirdiğinin anlatıldığı kitabın, Saddam'ın ailesinin izniyle bir Ürdün şirketi tarafından perşembe günü piyasaya sürüleceği belirtilmişti. 
     
</TEXT>
</DOC>
