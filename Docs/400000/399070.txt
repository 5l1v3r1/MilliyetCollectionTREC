<DOC>
<DOCNO> 399070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur27.html </URL>
<DATE> 2005/11/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Rektör Aşkın'ın sağlık durumunda iyileşen özellikler de var 
</HEADLINE>
<TEXT>

     Van Yüzüncü Yıl Üniversitesi Tıp Fakültesi Araştırma Hastanesi Başhekimi Doç. Dr. Hüseyin Avni Şahin, Rektör Prof. Dr. Yücel Aşkın’ın sağlık durumuyla ilgili olarak, "Rektörün sağlık durumunda iyileşen özellikler de var, aynı olan özellikler de var. Bir kıyaslama yapmak çok zor. Kalp rahatsızlığı ilk geldiği günde kötüydü, şu anda iyi" dedi. 
     Doç. Dr. Şahin, gazetecilere yaptığı açıklamada, Rektör Aşkın’ın, muhtelif sağlık sorunlarının yanı sıra 2 ayrı hastalığının söz konusu olduğunu belirtti. Şahin, bunlardan birinin ruhsal yakınmalar, ötekinin de kalbiyle ilgili yakınmalar olduğunu bildirdi. 
     Rektör Aşkın’ın kalbiyle ilgili sorununa gerekli müdahalenin ve tedavilerin uygulandığını ifade eden Doç. Dr. Şahin, bir hafta önce anjiyo yapılan Aşkın’a, stent takılabilmesi için tedavi uygulandığını, ruhsal yönden de uzmanlar tarafından terapi yapıldığını ifade etti. 
     Doç. Dr. Şahin, ruhsal durumunda dalgalanmaların söz konusu olduğu Aşkın’ın ilaçlı tedavisine devam edildiğine ve sağlık durumunun henüz istenilen düzeye gelmediğine değinerek, "Hocamızın ruhsal sorunları devam ediyor. Umarız onlara da çözüm getirerek istenilen düzeye getireceğiz" dedi. Şahin, şöyle devam etti 
     "Hocamızın sağlık durumu ne zaman ki istikrarlı bir hale gelir ve endişe edilecek bir durum olmaz, o zaman biz ’yakınması yok, tedavi bitti’ deriz. Ruhsal tedavi terapi şu anda uygulanıyor. Ancak detayları hakkında konuşmayı etik bulmuyorum. Ruhsal durumundan dolayı tabii ki endişe duyuyoruz. Bu çok sık rastlanan bir durum değil. 
     Herhangi bir hasta cezaevi koşullarında intiharla yüz yüze gelse ve bize başvursa o hasta bizi endişelendirir. Bu hastalar benzer tepkiler gösterebilir. Bu konuda bizim hassas olup gerekli tedaviyi gerçekleştirmemiz gerekir." Hastaneye yatırıldığı günden beri Aşkın için yiyecek olarak tuzsuz ve potasyum yönünden zengin bir diyet uygulandığını anlatan Doç. Dr. 
     Şahin, konuşmasını şöyle sürdürdü 
     "Ben hocamıza özel diyet uygulanıyor diyorum. Ertesi gün gazetede ’Rektör kebap yiyor’ diye çıkıyor. Diyet ayrı bir şey, kebap ayrı bir şeydir. Rektörün sağlık durumunda iyileşen özellikler de var, aynı olan, kötü olan özellikler de var. Bir kıyaslama yapmak çok zor. Kalp rahatsızlığı ilk geldiği günde kötüydü, şu anda iyi. Ama ruhsal durumu ilk geldiği günkü gibi." Gazetecilerin, "Aşkın, 14 Aralık’taki mahkemeye çıkarılacak mı" yönündeki sorusu üzerine Şahin, "Bu aşamada oldukça zaman var, bir şey söylemek mümkün değil. İleriki bir zaman da ancak yorum yapılabilir" şeklinde onuştu. 
     
</TEXT>
</DOC>
