<DOC>
<DOCNO> 383999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur35.html </URL>
<DATE> 2005/10/04/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Orhan Pamuk "Yaşar Kemal hakkında söylediğim iddia edilen sözler yalan" 
</HEADLINE>
<TEXT>

     Orhan Pamuk'un, İletişim Yayınları'na gönderdiği açıklamada, ''Yaşar Kemal hakkında söylediği iddia edilen sözlerin hepsinin yalan olduğunu belirttiği'' bildirildi. 
     İletişim Yayınları'ndan yapılan yazılı açıklamada, halen yurtdışında bulunan Orhan Pamuk'un, gönderdiği açıklamada, bugün yayınlanan gazetelerde haber olarak yer alan, İsveç'in Svenska Dagbladet gazetesine Yaşar Kemal hakkında söylediği iddia edilen sözlerin hepsinin yalan olduğunu kaydettiği belirtildi. 
     Orhan Pamuk'un, ''adı geçen İsveç gazetesine Yaşar Kemal hakkında tek bir söz söylemediğini ısrarla vurguladığı ve Svenska Dagbladet gazetesinin bu yalanlamayı yarın yayınlayacağını'' söylediği bildirilen açıklamada, Pamuk'un şu ifadelerine yer verildi 
     ''Yaşar Kemal'in mahkumiyeti hakkında gazetenin yazdığı şey, aslı esası olmayan bir yalandır. Bu yalandan ben de durumdan utanarak özür dileyen ve düzeltme yapacağını söyleyen gazete sayesinde haberdar oldum ve tabii ki hem kendi adıma, hem de Yaşar Kemal adına üzüldüm. Yaşar Kemal'e saygıdan ve hayranlıktan başka bir duygu beslemediğimi beni tanıyanlar bilir. Yalanlarla, Türkiye'nin iki yazarını üzmek kimsenin hakkı değildir.'' Açıklamada, Orhan Pamuk ile telefonla görüştüğü belirtilen Yaşar Kemal'in, ''Söz konusu iddia gerçekten alçakça. Tepkimi verirken söylediğine inanmadığımı ve inanmak istemediğimi belirtmiştim. Haklı çıkmak beni çok sevindirdi. İkimizi karşı karşıya getirmek isteyen çok kişi var yazık ki...'' şeklindeki ifadelerine de yer verildi. 
     
</TEXT>
</DOC>
