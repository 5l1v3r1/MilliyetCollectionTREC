<DOC>
<DOCNO> 387807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da panik 
</HEADLINE>
<TEXT>


Romanya'da kuş gribi olduğu düşünülen yeni vakalara rastlanırken, Sibirya'daki 2 köyde daha virüs görüldü. Yunanistan'da ise ölü güvercinlerin bulunmasıyla halk paniğe kapıldı 

DIŞ HABERLER SERVİSİ 

Romanya'da kuş gribi olduğundan şüphelenilen yeni vakalar tespit edildi. Tarım Bakanı Gheorge Flutur, biri Ukrayna sınırı yakınında, diğeri Tuna deltasında yeni şüpheli vakalar görüldüğünü söyledi. 
Flutur, Ukrayna sınırı yakınındaki C.A. Rosetti köyü civarındaki bir kuğuda, kuş gribi antikor testinin pozitif çıktığını belirtti. Tarım Bakanı Flutur, Maliuç'taki birkaç kuğuda ve Ceamurlia de Jos'taki bir yabanördeğinde de test sonuçlarının pozitif olduğunu kaydetti. 
Rusya'nın Sibirya bölgesindeki 2 köyde daha kuş gribi virüsüne rastlandığı bildirildi. 
Yunanistan'da, Sakız Adası'nda ilk kuş gribi vakasına rastlanmasından sonra, büyük panik yaşanıyor. 
Rodos yakınlarındaki Kilimli adasında son günlerde bir dizi tavuk ölümü görüldüğü, dün ölü tavukların 100'ü geçmesi üzerine gerekli analizlerin yapılması için Atina'ya örnek gönderildiği bildirildi. Atina'da da yaşanan panik, Ambelokipi semtinde 10 ölü güvercin bulunmasıyla boyut kazandı. Her 2 vaka hakkındaki inceleme sonuçlarının bugün açıklanması bekleniyor. 

AB Global tehdit 
AB dışişleri bakanları, Yunanistan'ın Sakız Adası'nda da görülmesiyle resmen AB sınırlarından içeri adım atmış olan "kuş gribi"ni masaya yatırdı. Kuş gribinin "global bir tehdit" olarak tanımlandığı Lüksemburg'daki toplantıda, bu konuda uluslararası işbirliğinin kaçınılmaz olduğu vurgulandı. AB bakanları, Batı Avrupa'nın olası bir salgına tam olarak hazır olmadığına dikkat çekti. 


</TEXT>
</DOC>
