<DOC>
<DOCNO> 394461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo02.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex manşetlerde 
</HEADLINE>
<TEXT>


World Soccer dergisi, yıldız oyuncuyu Avrupa'da gelecek vaadeden altı Brezilyalı futbolcudan biri olduğunu yazdı 


Dünyaca ünlü futbol dergisi World Soccer, Fenerbahçeli futbolcu Alex'i, Avrupa'da gelecek vaadeden en iyi 6 Brezilyalı oyuncudan biri olarak gösterdi. 
Dergi, yıldız oyuncuyu, Olympique Lyon'dan Fred, Real Betis'ten Oliveira, Schalke 04'ten Lincoln, CSKA Moskova'dan Carvalho ve Inter'den Julio Cesar ile birlikte değerlendirirken, "Orta sahanın muhteşem ismi. Harika bir sol ayak, kale önünde etkinlik ve frikikte affetmeyen bir yetenek. Sadece istikrarında devamlılığını sağlayamıyor. Genç oyuncu, Kaka, Baptista ve Juninho gibi Brezilya'nın önemli yeteneği" görüşlerine yer verildi. 
Alex, idman sonrası basın mensuplarının sorularını yanıtlarken, "Şampiyonlar Ligi'nde şu an son sırada olmamızın bir anlamı yok. Milan'ı yenersek PSV ile kader maçına çıkarız. Türkiye'deki futboluma rağmen basın kendi bildiği gibi yazıyor. Ben kendime inanıyorum. Brezilya Milli Takımı'na da seçilmeyi umuyorum" dedi. 

Çalışmaya doymadılar 

Sarı - lacivertliler, Vestel Manisaspor maçının hazırlıklarına tek antrenmanla devam etti. Antrenör Roland Koch yönetiminde, yaklaşık 1.5 saat süren çalışmada futbolcular koşunun ardından 5'e 2 top kapma, dar alanda top sektirme ve şut çalışması yaptı. Çift kale maçta mavi takım, yeşil takımı 10-8 yendi. Hakemlik yapan antrenör Koch'un verdiği kararlara futbolcular sık sık itiraz etti. İdman bitiminde Koch, oyunculara, "Gidelim mi, yoksa 5 dakikalık bir maç daha yapar mısınız " diye sordu. Yenilen mavi takım büyük bir istekle antrenmanın uzamasını isteyince Alman antrenör, bu talebi dikkate alarak idman bir süre daha uzattı. 5 dakika süren ikinci çift kale maçı ise bu kez 4-2 mavi takım kazandı. Antrenman boyunca oldukça neşeli oldukları gözlenen oyuncular sık sık birbirleriyle şakalaştı. 


</TEXT>
</DOC>
