<DOC>
<DOCNO> 393118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy18.html </URL>
<DATE> 2005/11/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TBMM'de 215 tezkereden 201'i üzerinde işlem tamamlandı 
</HEADLINE>
<TEXT>

     TBMM’de, 115 milletvekilinin yasama dokunulmazlığının kaldırılmasına ilişkin 215 Başbakanlık Tezkeresi’nden 201’i hakkında gerekli işlem yapıldı. Bazı milletvekillerinin yasama dokunulmazlığının kaldırılmasına ilişkin 14 Başbakanlık Tezkeresi ise görüşülmeyi bekliyor. 
     AA muhabirinin aldığı bilgiye göre, 215 dosyadan 201’i hakkındaki işlem sonuçlandı. 201 dosyadan 6’sı konusu kalktığı ya da af kapsamına girdiği gerekçesiyle Başbakanlığa geri verildi. Diğer 195 dosyayla ilgili TBMM Anayasa ve Adalet Karma Komisyonu’nun "milletvekili dokunulmazlığının kaldırılmasının dönem sonuna ertelenmesi"ne ilişkin raporları da Genel Kurul’un bilgisine sunuldu. 
     Kalan 14 dosya hakkında ise henüz alt komisyon kurulmadı. Karma Komisyon, dosya sayısı 20’ye ulaştığında alt komisyon oluşturarak dosya üzerinde çalışma yapacak. 
     
     5 DOSYASI VAR 
     Öte yandan, hafta sonunda gittiği sinemada silahla vurulan Mardin Bağımsız Milletvekili Süleyman Bölünmez hakkında 5 ayrı dokunulmazlık dosyası bulunuyor. Bölünmez hakkındaki kovuşturmanın milletvekilliği sıfatının sona ermesine kadar ertelenmesini içeren Karma Komisyon raporları da daha önce Genel Kurul’da okunmuştu. 
     
</TEXT>
</DOC>
