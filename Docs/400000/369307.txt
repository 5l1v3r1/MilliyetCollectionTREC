<DOC>
<DOCNO> 369307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo20.html </URL>
<DATE> 2005/08/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Peru Erkek Basketbol takımı malzemelerini kaybetti... 
</HEADLINE>
<TEXT>

     
     Şemsettin Evran-Ethem Geylan Bildiriyor 



     UNIVERSIADE 2005 için İzmir'e gelen Peru Erkek Basketbol Takımı, içinde malzemelerinin bulunduğu valizlerini kaybetti. Peru ekibi, Türkiye Basketbol Ligi'nin İzmirli ekiplerinden Tuborg Pilsener'den sağlanan formalar ve malzemelerle karşılaşmaya çımktı. 
     Tuborg Pilsener Kulübü Basketbol Şubesi Başkanı Önder Bingöl, AA muhabirine yaptığı açıklamada, Peru Erkek Basketbol Takımı oyuncularının valizlerinin havalimanında kaybolduğunu bildirdi. 
     Bunun üzerine yetkililerin kendilerini arayarak Peru ekibine malzeme desteği verip veremeyeceklerini sorduklarını kaydeden Bingöl, ''Ülkemizde yapılan bu organizasyonda üzerimize böyle bir görev düştü. Benzeri bir olay olursa üzerimize düşen görevi yine yaparız'' dedi. 
     Erkekler E Grubu'nda mücadele eden Peru ekibi, Çin ile Manisa'da yaptığı maça Tuborg Pilsener formalarıyla çıktı. 

     
</TEXT>
</DOC>
