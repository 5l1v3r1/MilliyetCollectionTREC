<DOC>
<DOCNO> 391841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/ekonomi/eko05.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan enflasyonu 
</HEADLINE>
<TEXT>


Ekimde tüketici fiyatları, gıda ve giyim fiyatlarındaki yüksek artışlar nedeniyle bir önceki aya göre yüzde 1.79 arttı. Üretici fiyatlarındaki artış yüzde 0.68 oldu 

EKONOMİ SERVİSİ 

Ekimde, ramazan ve mevsimsel nedenlerle gıda ve giyim fiyatlarında yaşanan artış, tüketici fiyatlarını yüzde 1.79'la, aylık bazda bu yılın en yüksek oranına çıkardı. Yıllık enflasyon, TÜFE'de tüketici fiyatları yüzde 7.52'ye gerilerken, ÜFE'de üretici fiyatları ise yüzde 2.57'yle tarihi bir noktaya indi. 
ÜFE endeksi özellikle imalat sanayi fiyatlarındaki döviz kuru ve ham petrol fiyatlarındaki düşüşe bağlı olarak, yüzde 0.68 ile son üç ayın en düşük noktasında kaldı. 
İlk 10 aylık toplam artış TÜFE'de yüzde 5.79, ÜFE'de ise yüzde 3.69 oldu. Bu yıl sonunda enflasyonun yüzde 8 olan hedefin altında kalabilmesi için yılın kalan iki ayında TÜFE'deki toplam artışın yüzde 2.09'un altında kalması gerekecek. ÜFE'de ise iki aylık artışın yüzde 4.1'in altında kalması yüzde 8 için yeterli olacak. 
Tüketici fiyatları, geçen yılın aynı ayına göre bu yıl ekim ayında yüzde 7.52'lik artış kaydetti. Üretici fiyatlarında bu yıl ekim ayı itibariyle son bir yıllık artış ise yüzde 2.57 ile bu yılın ilk 10 ayındaki toplam artışın da altında kaldı. 

Zam şampiyonu domates 
TÜFE'yi oluşturan alt harcama grupları içinde en yüksek artış, endeksteki ağırlığı yüzde 8.09 olan giyim ve ayakkabı grubunda gerçekleşti. Giyim ve ayakkabı fiyatlarında mevsimlik nedenlerle geçen aya göre yüzde 7.25 artış yaşandı. Bu artışta, Ramazan Bayramı öncesi olması ve kış mevsimi nedeniyle piyasaya sezonluk ürünlerin çıkması etkili oldu. 
Ekim ayının zam şampiyonu ise fiyatı yüzde 58.05 artan domates oldu. Fiyatı en çok uzuzlayan ürün ise kuş gribi nedeniyle büyük darbe yiyen tavuk eti oldu. Tavuk eti yüzde 15.52 oranında geriledi. Buna göre çekirdek enflasyon yerine açıklanan TÜFE göstergeleri mevsimlik ürünler hariç ekimde yüzde 0.54, işlenmemiş gıda ürünleri hariç yüzde 1,39, enerji hariç yüzde 1.89 oranında arttı. 




</TEXT>
</DOC>
