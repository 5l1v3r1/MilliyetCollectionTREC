<DOC>
<DOCNO> 376449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy14.html </URL>
<DATE> 2005/09/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Arınç'tan 16 ülkenin parlamento başkanlarına kınama mektubu 
</HEADLINE>
<TEXT>

     TBMM Başkanı Bülent Arınç, bugüne kadar sözde Ermeni soykırımı konusunda karar alan 16 ülkenin parlamento başkanına kınama mektubu gönderdi. 
     Arınç, İsviçre, Polonya, Slovakya, Lübnan, Kanada, Arjantin, Almanya, Belçika, Fransa, Hollanda, İtalya, Yunanistan, Uruguay, İsveç, Rusya Federasyonu ve Venezuela parlamentolarının başkanlarına gönderdiği kınama mektubunda, "Tarihimizde sakladığımız ya da bizi utandıracak hiçbir şey yoktur" ifadesine yer verdi. 
     TBMM Başkanı Arınç, Türkiye’yi soykırım yapmakla itham eden bir kararın kabul edilmesinin büyük üzüntü ve hayal kırıklığına yol açtığını belirtti. Türkiye’yi soykırım yapmakla itham eden bir kararın kabul edilmesinin büyük üzüntü ve hayal kırıklığına yol açtığını vurgulayan Arınç, bu kararın TBMM üyeleri tarafından da büyük bir tepki ve infialle karşılandığına işaret etti. 
     
     "TARİHİ TARİHÇİLER DEĞERLENDİRMELİ" 
     Arınç, mektubunda şu görüşlere yer verdi 
     "Birinci Dünya Savaşı koşullarında Türkler ile Ermeniler arasında yaşanan karşılıklı trajik olayların dost bir ülkenin meclisi tarafından tek yanlı yorumlanması halkımızı derinden üzmüştür. Tarihin bu döneminin, Türkiye ve Türk Ulusu aleyhinde önyargılar yaratacak siyasi emellere alet edilmesini kabul etmek mümkün değildir. 
     Türkiye her zaman tarihin tartışmalı dönemlerinin tarihçiler tarafından değerlendirilmesi gerektiğini savunmuş ve arşivlerini bütün araştırmacıların hizmetine sunmuştur. Son olarak, Ermenistan’a Türk ve Ermeni tarihçilerden oluşacak bir grubun ilgili bütün arşivlerde 1915 dönemine ait gelişme ve olayları inceleyerek, bulgularını uluslararası kamuoyuna açıklamalarını önermiştir." Ulusal parlamentoların, tarihin tartışmalı dönemleri hakkında bir yargıda bulunmak için uygun forumlar olmadığını kaydeden TBMM Başkanı Arınç, bunun yerine parlamentoların, ülkeler ve halklar arasındaki dostluk ve işbirliğinin geliştirilmesini sağlayacak bir ortam yaratılması için gayret göstermeleri gerektiğini bildirdi. 
     
</TEXT>
</DOC>
