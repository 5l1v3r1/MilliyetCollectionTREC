<DOC>
<DOCNO> 381846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun20.html </URL>
<DATE> 2005/09/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Türkiye karşıtlığının asıl nedeni İslam korkusu' 
</HEADLINE>
<TEXT>

     SAADET ORUÇ Paris DHA 

      FRANSA’da iktidardaki Halk Hareketi Birliği UMP partisi milletvekili olan ve adı Paris’in önümüzdeki dönem belediye başkan aday adayları arasında geçen NATO Parlamenterler Asamblesi Başkanı Pierre Lellouche, Liberation gazetesinde bugün kendi imzasıyla yayımlanan makalede, Fransa’daki Türkiye karşıtlığının, Türkiye’nin bugün bulunduğu noktayla ilgisinin olmadığını yazdı. Lellouche, Paris banliyölerindeki Mağrip kökenli Arapların yaşadığı entegrasyon sorununun yol açtığı ’İslam korkusu’nun, Türkiye karşıtlığına neden olduğunu savundu. 
     Partisinin savunma konusundaki önemli isimlerinden olan Lellouche, "Terörizme ve cihat radikalizmine karşı küresel mücadelede, Batı yanlısı ve Avrupa değerlerine göre yaşayan bir Türkiye’ye ihtiyacımız var" cümlesiyle, Türkiye ile ilişkilerin önemine işaret ederken, bu ilişkinin Türkiye’nin koşullarına göre değil, Avrupa’nın koşullarına göre kurulması gerektiğini söyledi. 
     
     'AB'NİN TÜRKİYE’DEN BEKLENTİSİ KIBRIS’I TANIMASIYDI' 
     Makalesinde, "AB’nin Türkiye’den beklentisi, Kıbrıs’ı tanımasıydı" diyen Lellouche, Ermeni konusuna da geniş yer ayırdı. İstanbul’da toplanan konferansa değinen Lellouche, "Ancak daha da ileriye gitmek gerekmektedir. Sonunda yaşanmış olanları kabul etme cesaretine sahip olacak şekilde" ifadelerini kullandı. Fransız parlamenter, Türkiye ile Ermenistan arasındaki ilişkilerin normalleşmesi, diplomatik ilişkilerin kurulması, sınır kapısının açılması ve diplomatik ilişkilerin kurulmasının önemine de dikkat çekti. 
     "3 Ekim’de Türkiye’nin atmasını beklediği adımlar atılmadan müzakerelerin başlaması vakitsiz olur. Ben de bu ülkeyle stratejik ortaklığı savunan partideki meslektaşlarımın yanında yerimi alıyorum" diyen Lellouche, makalesinde, Türkiye’nin AB üyeliğini eskiden savunduğuna yer vedi. 
     
     CHIRAC’IN DİPLOMASİ DANIŞMANLIĞINI DA YÜRÜTMÜŞTÜ 
     Lellouche, 2008 yılında yapılacak olan belediye seçimlerinde Paris Belediye Başkanlığı için yarışmak istiyor. NATO Parlamenterler Asamblesi Başkanı da olan Lellouche, Sarkozy’nin UMP liderliğine gelmesinden bu yana partinin Milli Savunma Sekreteri. Geçmişte Chirac’ın diplomasi danışmanlığını yapmış olan Lellouche, Cumhurbaşkanı Jacques Chirac’ın diplomasi danışmanlığı görevini de yürütmüştü. Tunus doğumlu olan Lellouche, Fransa Uluslararası İlişkiler ve Strateji Enstitüsü IRIS yöneticilerinden. 
     
</TEXT>
</DOC>
