<DOC>
<DOCNO> 373793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko30.html </URL>
<DATE> 2005/08/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fransa'dan uçak biletlerine "insani" vergi... 
</HEADLINE>
<TEXT>

     Fransa, küresel yoksullukla mücadelede kaynak olarak kullanmak üzere gelecek yıldan itibaren hava ulaşımına yeni bir vergi koymayı planlıyor. 
     Cumhurbaşkanı Jacques Chirac, Fransız büyükelçileriyle yaptığı toplantıda, hükümetten bilet başına belli bir oranda vergi konması için çalışmalara başlanması istediğini söyledi. 
     Chirac, bu vergiyle sağlanacak fonun öncelikle Aids, verem ve sıtma ile mücadelede kullanılacağını bildirdi. 
     Fransa cumhurbaşkanı, insani vergi için uçak biletlerinin seçilmesine gerekçe olarak, uçak kullanıcılarının varlıklı olmasını, sektördeki vergi yükünün ağır olmamasını ve havacılık sektörünün küreselleşmeden en çok kazanç sağlayan sektörler arasında yer almasını gösterdi. 
     Fransa, küresel yoksullukla mücadeleye kaynak sağlamak üzere uçak biletlerine tüm dünyada vergi konulmasını ve hasılatın ortak bir havuzda toplanmasını istiyor. 
     Chirac, öneriyi destekleyen Almanya, Cezayir, Şili ve İspanya ile birlikte, bu konuda uluslararası bağlayıcı bir karar çıkartmak için bu ay ortasında New York'ta toplanacak Birleşmiş Milletler zirvesinde ortak çaba göstereceklerini de ifade etti. 
     
</TEXT>
</DOC>
