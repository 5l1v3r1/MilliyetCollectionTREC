<DOC>
<DOCNO> 392939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/axsiy02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devletin işlemleri, yargı denetimine bağlı olmalı' 
</HEADLINE>
<TEXT>


ANKARA Milliyet 


Cumhurbaşkanı Ahmet Necdet Sezer, 1962'de mezun olduğu Ankara Üniversitesi Hukuk Fakültesi'nin 80. kuruluş yıldönümü törenine katıldı. Fakültenin konferans salonunda gerçekleştirilen törende, kürsüye öğrenci ve öğretim üyelerinin ayakta alkışları arasında çıkan Sezer, konuşmasına "fakülte mezunu olmaktan gurur duyduğunu" söyleyerek başladı. 
Cumhuriyetin tüm aşamalarının çok iyi düşünülmüş siyasal, toplumsal, hukuksal ve kültürel alanlarda yenilenme, çağdaşlaşma ve aydınlanma tasarımı olduğunu ifade eden Sezer, şöyle devam etti 
"Hukuk reformu Atatürk devrimlerinin itici gücüdür. Atatürk hukuk reformunun temeline ulusal egemenlik ve laiklik ilkelerini yerleştirmiştir. Anayasamızda Cumhuriyetin değiştirilemez nitelikleri arasında sayılan hukuk devleti ilkesi, özgürlükçü, çoğulcu, çağdaş demokrasinin olmazsa olmaz koşuludur. Devletin eylem ve işlemlerinin anayasaya, hukukun evrensel kurallarına uygunluğunun yanı sıra yargısal denetime bağlı olması, hukuk devletinin vazgeçilmez koşuludur. Yasama ve yürütmenin bu bağlamda yönetimin bağımsız yargı tarafından denetlenmesi, denetimin sonucu oluşan yargı kararlarının uygulanması, hukuk devletinin işlerlik kazanması yönünden zorunludur." 

Öğretim üyelerine arama 
YÖK'ün kuruluş yıldönümü protesto gösterileri nedeniyle fakülte çevresinde olağanüstü güvenlik önlemleri alınırken, cüppe giymiş öğretim üyeleri dahil konferans salonuna giren herkesin üstü ve ellerindeki çantalar fakülte özel güvenlik görevlileri tarafından elektronik cihazlarla arandı. Bazı öğretim üyeleri şaşkınlık yaşarken, bazıları cüppelerini göstererek, "Görmüyor musunuz, öğretim üyesiyiz" dedi. 

Artık gözlüklü 
SERDAR ÖZSOY 

Ankara Üniversitesi Hukuk Fakültesi'nin 80. kuruluş yıldönümü törenine katılan Cumhurbaşkanı Ahmet Necdet Sezer'in gözlükleri dikkat çekti. Daha önce sadece okurken gözlüklerini takan Sezer'in, 29 Ekim'den bu yana artık sürekli gözlük kullandığı belirtildi. 


</TEXT>
</DOC>
