<DOC>
<DOCNO> 380887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy05.html </URL>
<DATE> 2005/09/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye, Öcalan'ın avukatlarına 195.8 milyar lira ödedi 
</HEADLINE>
<TEXT>

     AİHM nezdinde Türkiye aleyhine açtığı dava sonucunda, Abdullah Öcalan’ın avukatlarına devletin ödemesi gereken 120 bin euronun 195 bin 840 YTL 19 Ağustos’ta bir İngiliz bankasına havale edilerek ödendiği öğrenildi. 
     ANAP İstanbul Milletvekili Emin Şirin’in, Bilgi Edinme Hakkı Yasası uyarınca Adalet Bakanlığı’na yaptığı başvuruya yanıt, Bakanlığın Uluslararası Hukuk ve Dış İlişkiler Genel Müdürü Aykut Kılıç’tan geldi. 
     Kılıç, Avrupa İnsan Hakları Mahkemesi Büyük Dairesi’nin Abdullah Öcalan kararı gereğince ödenmesi gereken yargılama giderinin 120 bin euro 195 bin 840 YTL olduğunu anımsattıktan sonra, "Bu meblağ söz konusu kararda adı geçen dört avukat adına, Avukat Mark Muller’in İngiltere’deki banka hesabına 19 Ağustos 2005 tarihinde transfer edilmiştir" dedi. 
     
     DELEGELER KOMİTESİ 11-12 EKİM’DE 
     AİHM Büyük Dairesi’nin Öcalan başvurusuna ilişkin 12 Mayıs 2005 tarihli kararının uygulanmasının denetlenmesi için Avrupa Konseyi Delegeler Komitesi’nin gündeminde olduğunu anımsatan Uluslararası Hukuk ve Dış İlişkiler Genel Müdürü Aykut Kılıç, "İlk olarak komitenin 5 Temmuz 2005 tarihli oturumunda ele alınan karara ilişkin inceleme 11-12 Ekim tarihlerinde yapılacak toplantıya ertelenmiştir" dedi. 
     Kılıç, Delegeler Komitesi’nin söz konusu kararın uygulanmasını, düzenli aralıklarla yapacağı toplantılarda incelediğini belirterek, ne zaman ve nasıl bir görüş beyan edeceğinin tahmin edilemediğini de açıkladı. 
     
</TEXT>
</DOC>
