<DOC>
<DOCNO> 397317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko25.html </URL>
<DATE> 2005/11/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İSMMMO'nun Türkiye Raporu Ekonominin yüzde 90'ı kayıt dışı 
</HEADLINE>
<TEXT>

     İstanbul Serbest Muhasebeci Mali Müşavirler Odası İSMMMO tarafından hazırlanan ''Türkiye'nin Mali Görünümü'' başlıklı raporda, Türkiye ekonomisinin yüzde 80-90'ının kayıt dışı olduğu belirtilerek, bu durumun doğurduğu yıllık vergi kaybının ise 9-11 milyar dolar seviyesinde bulunduğu tahmin edildi. 
     ''Türkiye'nin Mali Görünümü'' başlıklı rapor, İSMMMO Başkanı Yahya Arıkan'ın katılımıyla İstanbul'da düzenlenen basın toplantısında kamuoyuna tanıtıldı. 
     Rapora göre, Türkiye'de işsizlik oranı 1990-2000 dönemindeki yüzde 6-7'lik düzeyden, günümüzde yüzde 10'un üzerine çıktı. İstihdamın yarısından fazlası kayıt dışı çalışmakta, tarımda bu kayıt dışılık yüzde 90'larda iken tarım dışı sektörlerde yüzde 34 seviyesinde bulunuyor. 
     Türkiye'nin dışa açıklık yönünden, gelişmekte olan birçok ülkenin önünde yer aldığı belirtilen raporda, ekonomik büyümeye bağlı olarak görülen en önemli sorunun cari işlemler açığı olduğu, iç ve dış borç stokları ile bunların GSMH'ya oranlarının düzenli olarak arttığı kaydedildi. 
     Rapora göre, vergi daireleri 29 temel görevinin yanı sıra yüksek öğrenim kredi borcu takibinden Mera Kanunu'na göre kesilecek para cezasına kadar 30 civarında ilave görevi de yüklenmiş durumda. 
     2004 yılında tahakkuk eden 97.7 katrilyon liralık vergi gelirinin 90 katrilyon liralık kısmının yüzde 92.17 tahsil edildiği belirtilen rapora göre, tahsil edilen 90 katrilyon liralık vergi geliri toplamının 28 katrilyon lirası dolaysız vergilerden, 62 katrilyon lirası ise dolaylı vergilerden elde edildi. 
     Dolaysız vergilerde ilk sırada gelir vergisi yer alıyor. 2004 yılında toplanan 17.8 katrilyon liralık gelir vergisinin yaklaşık 16 katrilyon lirası stopajlardan oluştu. Kesinti yoluyla elde edilen gelir vergisinin oranı yüzde 90. 
     Vergi gelirlerinin illere göre dağılımında, en çok vergi toplanılan il, Türkiye'de toplanan verginin yüzde 43'ünü ödeyen İstanbul olurken, en az vergi hasılası Bayburt ilinde görüldü. 
     Aralarında, İstanbul, Kocaeli, Ankara, İzmir, Bursa, İçel, Antalya, Tekirdağ ve Hatay illerinin bulunduğu 10 il ise Türkiye vergi gelirlerinin yüzde 88'ini topluyor. Söz konusu illerin Türkiye vergi gelirleri içindeki payı 84.1 katrilyon lira. 
     Her 100 liralık verginin yüzde 43'ü İstanbul'dan tahakkuk ediliyor. 
     
     GELİR VE KURUMLAR VERGİSİ MÜKELLEFLERİ 
     Rapora göre, 100 milyar lira ve üzerinde matrah beyan eden gelir vergisi mükellefi sayısı 4 bin 683. Bu da toplamın sadece yüzde 1.32'sini oluşturuyor. 
     Bu çarpıcı durum, kurumlar vergisinde de söz konusu. 100 milyar lira ve üzerinde matrah beyan eden mükellef sayısı 352 olup toplam mükellef sayısının sadece yüzde 4.22'sini oluşturuyor. 
     Mükelleflerin sadece yüzde 1'i toplam gelir vergisinin yüzde 64'ünü öderken, yüzde 99'u verginin yüzde 36'sını ödüyor. 
     Rapora göre, geçen yıl 3 bin 192 denetim elemanı 1 bin 881 inceleme sonuçlandırdı, 22.1 katrilyon liralık matrah incelendi ve 18.7 katrilyon liralık matrah farkı tespit edildi. 
     Gelir ve kurumlar vergisi beyannameleri incelendiğinde 2004'te gelir vergisi mükelleflerinin yüzde 27'si, yani her 3 kişiden 1'i zarar ettiğini bildirdi. Kurumlar vergisi mükelleflerinin de yüzde 55'i sıfır matrah beyan etti. 
     
     KAYIT DIŞI EKONOMİ 
     Rapora göre, Türkiye ekonomisinin yüzde 80-90'ı kayıt dışı. Bu durumun doğurduğu yıllık vergi kaybı 9-11 milyar dolar olarak öngörülüyor. 
     İSMMMO Başkanı Yahya Arıkan, Türk vergi sisteminin dolaylı vergiler üzerine kurulduğunu belirterek, ''Bu da açıkça Anayasa'ya aykırıdır'' dedi. 
     Arıkan, Türkiye'de vergi vermekten pek hoşlanılmadığını, bu durumun doğal olarak vergi denetim elemanlarına iş yarattığını söyledi. 
     Türkiye'de özelleştirmenin başladığı 1986 yılından bugüne kadar elde edilen gelirin 10 milyar 788 milyon dolar olduğunu bildiren Arıkan, ''Yani kayıt dışının sebep olduğu bir yıllık vergi kaybı, Tüpraş, Telekom, demir çelik tesisleri gibi Türkiye'nin 80 yılda ürettiği en gözde tesislerin elden çıkartılmasıyla elde edilen toplam gelir kadardır'' diye konuştu. 
     Arıkan, yapılması gerekenlere değinirken de, yasal ve idari düzenlemelere gidilmesi, belge sisteminin değiştirilmesi, vergi tabanının genişletilmesi, servet beyanı esasının getirilmesi, istihdam üzerindeki maliyetlerin düşürülmesi, en az geçim indiriminin uygulanması, vergi idaresinin ve vergi denetimlerinin etkinliğinin artırılması, vergi suçlarına uygulanacak vergi cezalarının caydırıcı nitelikte yeniden yapılandırılması, vergi kaçakçılığını da teşvik eden vergi aflarına başvurulmaması gerektiğini kaydetti. 
     
</TEXT>
</DOC>
