<DOC>
<DOCNO> 387467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas15.html </URL>
<DATE> 2005/10/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gebelikte demir takviyesi gerekiyor 
</HEADLINE>
<TEXT>

     Ege Üniversitesi Tıp Fakültesi Hematoloji Bilim Dalı Öğretim Üyesi Prof. Dr. Seçkin Çağırgan, demir eksikliğinin, bebeklerde zeka geriliğine neden olabileceğini belirtti. 
     Prof. Dr. Çağırgan, yaptığı açıklamada, özellikle 15-50 yaş arası kadınlarda demir eksikliği anemisine çok sık rastlandığını ifade ederek, "Kemik iliğindeki kırmızı kan hücrelerinin oluşabilmesi için, demir önemli faktördür. Demir eksik olduğu zaman kan yapılamıyor ve kansızlık problemi ortaya çıkıyor" dedi. 
     Kadınlarda özellikle doğurganlık döneminde demir eksikliği anemisinin daha fazla görüldüğünü belirten Prof. Dr. Çağırgan, adet dönemlerinde de normalden daha fazla kan kaybedilmesinin demir eksikliğine yol açabileceğini söyledi. 
     Gebelik sürecinde anne adaylarının beslenmelerine dikkat etmeleri ve mutlaka demir takviyesi yapmaları gerektiğini vurgulayan Prof. Dr. 
     Çağırgan, şöyle konuştu 
     "Gebelikte annedeki demirin önemli bir bölümü bebeğe geçer. Bu yüzden annedeki demir oranı azsa, vücutta ve bebekte demir eksikliği ortaya çıkar. Bebeklerde demir eksikliği zeka geriliğine neden olabilir. Annenin demir eksikliği olmasa bile bunu ilaçlarla takviye etmesinin hiçbir zararı yoktur. Kadınlarda saç dökülmesi, tırnakların incelip çabuk kırılması gibi belirtiler, demir eksikliğine bağlı aneminin habercisidir." 
     
     BELİRTİLERİ 

     Prof. Dr. Seçkin Çağırgan, erişkinlerde hastalığın belirtilerinin renk solgunluğu, halsizlik, yorgunluk, çarpıntı, nefes darlığı olduğunu, bu kişilerin normalden daha çok uyuduğunu, aktivitelerin yavaşladığını, hızlı hareket edemediklerini kaydetti. 
     Bu tür şikayetleri olanların mutlaka kan sayımı yaptırması gerektiğini ifade eden Prof. Dr. Çağırgan, demir eksikliğine bağlı aneminin, bebeğin zihinsel gelişimini etkileyeceğini belirtti. 
     Prof. Dr. Çağırgan, şöyle dedi 
     "Bebeğin aktiviteleri yavaşsa, hareket ritmi düşükse, yüz rengi ve avuç içlerindeki yaşam çizgileri soluksa, ağlaması diğer bebeklerden farklı olarak çığlık çığlığa değilse demir eksikliği anemisi olma olasılığı yüksektir. Bu durum tedavi edilmezse, bebek zeka açısından geri kalabilir." Beslenme programında hayvansal gıdalara da yer verilmesi gerektiğini belirten Prof. Dr. Çağırgan, "Özellikle kırmızı et ve sakatatlar, demir açısından çok zengindir. Sanıldığının aksine ıspanakta yüksek miktarda demir yoktur. Bu besinlerle birlikte demir hapları da kullanılmalıdır" diye konuştu. 
     
</TEXT>
</DOC>
