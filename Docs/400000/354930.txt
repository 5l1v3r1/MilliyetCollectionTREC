<DOC>
<DOCNO> 354930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko05.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TSE Başkanı, TSE'ye rakip şirket kurmuş 
</HEADLINE>
<TEXT>


Bir süre önce yolsuzluk iddialarıyla gündeme gelen TSE'de ilginç bir gelişme daha ortaya çıktı. TSE Başkanı Malatyalı'nın CE belgesi veren Global MT'nin ortağı olduğu belirlendi 

ANKARA Milliyet 

Yolsuzluk ve rüşvet iddialarıyla çalkalanan Türk Standartları Enstitüsü'nün TSE Başkanı Kenan Malatyalı'nın, kalite belgesi düzenleyen ve danışmanlık hizmeti veren Global MT şirketinin kurucu ortağı olduğu ortaya çıktı. Malatyalı, CE belgesi veren Avrupa onaylı kuruluşların temsilciliklerinin Türkiye'yi 4-5 milyar dolar zarara uğrattığını söylemişti. 
Söz konusu temsilciliklerden birinin ortağının Gökhan Terlemez'in şirketi olduğu belirlendi. Malatyalı, bir süre önce, TSE'de özellikle ithal malları belgelendirmede usulsüzlükler olduğunu ancak yolsuzluklarla başedemediğini açıklamıştı. 

6 ay ortaklık yaptı 
Malatyalı'nın 27 Nisan 2004'te kurduğu Global MT adlı şirketin sistem ve personel belgesi verdiği, araştırma-geliştirme çalışması yaptığı, özel ve kamu kuruluşlarına danışmanlık eğitimi verdiği kaydedildi. 
Buna göre, Malatyalı, ortağı Gökhan Terlemez ile birlikte kurduğu şirketin hisselerini şirket faaliyete geçtikten 6 ay sonra yeğeni Adnan Malatyalı'ya devretti. 

"CE" verebiliyor 
Öte yandan, Global MT'nin ortağı olan Terlemez'in ortağı olduğu diğer şirket olan Akter'in ithal malların kalite standartını belgeleyen "CE belgesi" verebildiği ortaya çıktı. Daha önce TSE'nin CE belgesi verme yetkisi tanımamasından dolayı Avrupa'daki şirketlerin Türkiye'de faaliyet gösterdiği ve ülkenin 4-5 milyar dolar kayba uğradığı açıklanmıştı. 
Malatyalı, Avurupalı şirketlerin Türkiye'yi bir pazar gibi gördüğünü ve Türkiye'de yaklaşık 80 temsilcilik açtıklarını bildirmişti. Malatyalı, önceki gün yaptığı açıklamada, şirketteki hisselerini sattığını ve şirketle ilişkisi kalmadığını ifade ederek, "Firmanın amacı yurtiçi ve yurtdışı fuarlar için danışmanlık hizmeti vermek. Ailemden birinin şirket kurma hakkı var" demişti. 


</TEXT>
</DOC>
