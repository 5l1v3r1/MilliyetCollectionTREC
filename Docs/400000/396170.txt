<DOC>
<DOCNO> 396170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonyas04.html </URL>
<DATE> 2005/11/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AIDS hastalığı, Amerikalı siyahlar arasında geriliyor... 
</HEADLINE>
<TEXT>

     ABD'de AIDS hastalığının, beyazlara göre sekiz kat daha yaygın olduğu siyahlar arasında da gerilemeye başladığı bildirildi. 
     Amerikan Hastalıkları Kontrol ve Önleme Merkezleri'nin CDC açıklamasına göre, 2001 yılından bu yana siyahlar arasındaki AIDS vakaları her yıl yüzde 5 oranında azalma kaydetti. 
     CDC'nin ABD'nin 33 eyaletinin 2001-2004 yılları arasındaki konuyla ilgili verilerini incelemek suretiyle yaptığı araştırmanın sonuçları, AIDS teşhisi konan siyahların sayısındaki nispi düşüşü ortaya koydu. 
     Araştırma sonuçlarına göre, 2001 yılında bu eyaletlerde AIDS teşhisi konan tüm hasta sayısı 41 bin 207 iken, bu sayı 2004 yılında 38 bin 685'e geriledi. Bu eyaletlerdeki AIDS'li Amerikalıların oranı da 2001 yılında her 100 bin kişide 22,8'den 2004 yılında her 100 bin kişide 20,7'ye düştü. 
     Bu azalma siyahlar arasında ise daha belirgin olarak gözlendi. 2001 yılında AIDS'li siyah Amerikalıların oranı her 100 bin kişide 88,7 iken, 2004 yılında bu oran her 100 bin kişide 76,3'e geriledi. Sadece beyazlar arasındaki AIDS'li oranı ise aynı dönemde her 100 bin kişide 8,7'den 9,0'a yükseldi. 
     
</TEXT>
</DOC>
