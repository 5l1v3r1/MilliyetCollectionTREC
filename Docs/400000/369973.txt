<DOC>
<DOCNO> 369973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy14.html </URL>
<DATE> 2005/08/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Baykal Başbakan demokrasiyi bir etnik kesimin hakları için kullanıyor 
</HEADLINE>
<TEXT>

     CHP Genel Başkanı Deniz Baykal, "Başbakan, demokrasiyi, bireylerin hak ve özgürlükleri açısından değil, bir etnik kesimin, kesim olarak hak ve özgürlükleri açısından kullanmaya başladı" dedi. 
     Partisinin Bursa İl Başkanlığı’nı ziyaret ederek, dünkü kongrede yeniden göreve seçilen İl Başkanı Abdullah Özer ve yönetim kurulu üyelerine başarı dileğinde bulunan Baykal, gazetecilerin sorularını yanıtladı. 
     Baykal, bir gazetecinin, "Başbakan Erdoğan, Türkiye’de Kürt sorunu vardır diye açıklamada bulundu. Bu tanımlama doğru mudur" sorusu üzerine, konunun basında, CHP’nin bundan önceki çalışmalarıyla bağlantılı olarak gündeme getirildiğini söyledi. 
     Partisinin, 8 yıl önce gerçekleştirdiği bir çalışmada, demokratikleşme anlayışı içinde bir Kürt sorunu değerlendirmesi yaptığını anlatan Baykal, "Şimdi karşı çıkıyorsunuz, o zaman siz de böyle değerlendirme yaptınız" şeklindeki bir anlayışla konunun yeniden ele alındığını söyledi. 
     
     "8 YIL ÖNCE KISITLAMALAR VARDI" 
     Baykal, CHP’nin 8 yıl önce raporu yazdığı zaman, Türkiye’de bütün vatandaşların kendi etnik kimliklerini özgürce ortaya koymaları ve bu kimliklerinin gereğini insan hakları ve demokrasi anlayışı içinde yerine getirmeleri açısından çok ciddi kısıtlamaların bulunduğunu hatırlatmak gerektiğini ifade ederek, şunları söyledi 
     "Anadili konuşma, öğrenme, yayın yapmayla ilgili kısıtlamaları hatırlıyoruz. Herkesin kendi kimliğini açıkça ortaya koyması, bunun çok doğal bir insan hakkı olduğu anlayışı ne yazık ki 8 yıl önce bütün toplumumuzda ve hukuk sistemimizde kabul görebilmiş değildi. Birtakım kısıtlamalar, düzenlemeler vardı. Bu düzenlemelere göre, herkesin kendi etnik kimliğini ortaya koyması, o dilde yayın yapması, kitap, gazete yayınlaması söz konusu değildi. Bizim raporumuz yayınlandığı zaman üzerinde durduğumuz nokta, bunların aşılması ve herkesin kendi etnik kimliğini özgürce ortaya koyabilmesi, kendi etnik kimliğiyle ilgili faaliyetlerde bulunabilmesi, yayın yapabilmesi, onu öğrenebilmesi, öğretebilmesi, bu konudaki kısıtlamaların demokrasi anlayışıyla ortadan kaldırılması gerektiğine yönelikti. Biz bunu söylüyor, buna ihtiyaç var diyorduk. Bu anlamda bir sorun vardır 
     diyorduk." 
     
     "ETNİK SORUNLA, TERÖRÜ BAĞLAMAYIN" 
     Baykal, bugün gelinen noktada geçmişteki kısıtlamaların söz konusu olmadığını, ancak uygulamada bazı kısıtlamaların yaşandığını belirterek, Türkiye’de artık kimsenin kendi etnik kimliğini ifade etmesinin yadırganmadığını bildirdi. 
     Raporda, "Sakın ha, bu etnik sorunla terör sorununu birbirine bağlamayın. Bu etnik sorunu çözerek, terör sorununu çözebileceğinizi zannetmeyin" denildiğini ifade eden Baykal, "Nitekim son 8 yılda yaşanan gelişmeler bunu açıkça ortaya koymuştur. Bu anlamda, etnik sorunun çözümü konusunda iyi adımlar atıldığı halde terör sorunu maalesef çözülememiş, demiryollarına mayınlar koyulmaya devam edilmiş, Çeşme’sinde, Kuşadası’nda patlamalar devam etmiştir" dedi. 
     Baykal, "Başbakan Erdoğan’ın, etnik sorunu terör sorununun çözümü açısından bir çare olduğunu söyleyerek büyük bir yanlış yaptığını" öne sürerek, şöyle konuştu 
     "Terör örgütünün bu konudaki taleplerini önemseyerek, onları muhatap alarak, onlarla bu konuyu müzakere ederek terör sorununu kontrol edebileceğini zannediyor. Halbuki onlarla bu temasa yöneldiği anda, ne terör sorununu çözebiliyor ne de etnik sorunla ilgili doğru bir çizgide durmayı başarabiliyor. Başbakan, demokrasiyi şimdi bireylerin hak ve özgürlükleri açısından değil, bir etnik kesimin hak ve özgürlükleri açısından kullanmaya başladı. Bu yanlış. Bu çerçevede Başbakan, son günlerde çok yanlış bir iş yaptı. 10 gün önce reddettiğini 10 gün sonra söylemeye başladı. Birileri onu yönlendirdi, destek verdi. Başbakan, bu söyleme yöneldi. Fakat bu söylem toplumda çok ciddi rahatsızlık, tepki yarattı. Şimdi Başbakan’ın bu rahatsızlık, tepki karşısında sürüklendiğini görüyoruz. Üslubunu bozmaya başladı, gerginleşti, saldırganlaştı ve iç dünyasındaki çalkantıyı muhalefet partisine saldırarak yansıtmaya başladı." 
     
     "KAN ÜZERİNDEN SİYASET..." TARTIŞMASI 
     Baykal, Başbakan Erdoğan’ın, "Kan üzerinden siyaset yapıyorlar, oy toplamaya çalışıyorlar" şeklinde bir başbakana yakışmayan üslupla muhalefet partilerini suçlamaya başladığını savunarak, Başbakan’ın, CHP’nin ülkenin bütünlüğü, insanların sorunlarının çözümüne katkı vermekten başka siyaset anlayışında hiçbir ölçüyü kullanmadığını bilmesi gerektiğini söyledi. 
     "Biz kan üzerinden siyaset yapmış olsaydık, 1 Mart’ta Başbakan’ın Türkiye’yi bir kan ve şiddet bataklığına sürüklemesine göz yumardık" diyen Baykal, şunları kaydetti 
     "Demokratikleşme ve etnik sorunun çözümü konusunda birtakım açılımlar yaparak terör sorununu ortadan kaldırmayı umut etmek, geçerli bir bekleyiş değildir. Demokratikleşmenin gereği vardır. Ama bilinsin ki terör, ’demokratikleşme var’ diye sona ermez ve demokratikleşme talebiyle kontrol edilmez. Bu ayrı bir olay. Terörün arkasında siyasi bir proje var. Bir etnik kesimi devletle muhatap haline getirmeyelim. Etnik kesimleri devletle karşılıklı pazarlık yapar noktaya getirmeyelim. Dikkat edilmesi gereken nokta budur." Baykal, açıklamasının ardından karayoluyla Antalya’ya hareket etti. 
     
</TEXT>
</DOC>
