<DOC>
<DOCNO> 395981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/yas05.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş kişilik aile trafik kurbanı 
</HEADLINE>
<TEXT>


Felç geçiren kardeşlerini Eskişehir'e götüren aynı aileden beş kişi, hatalı sollama sonucu meydana gelen kazada öldü 

SEZER KÜÇÜKKURT, ALİ BALLI Konya Afyonkarahisar DHA 

Çanakkale'den Niğde'ye giden Kemal Güleç'in kullandığı 50 AF 700 plakalı yolcu otobüsü ile Antalya'dan Eskişehir'e giden Hüsnü Kapar yönetimindeki 26 RA 169 plakalı otomobil, dün saat 03.00 sıralarında çarpıştı. Otomobilde bulunan Hüsnü, Mübeccel, Sucaattin, Süleyman ve Bahar Kapar olay yerinde yaşamını yitirdi. 
Hüsnü Kapar'ın, ablası Mübeccel ve erkek kardeşi Sucaattin'le önceki gün Antalya'ya gittiği belirlendi. iki gün önce felç geçirerek bilincini yitiren erkek kardeşleri Süleyman ve eşi Bahar Kapar'ı alan üç kardeşin, Eskişehir'e döndükleri belirtildi. 
Otobüste bulunan 17 yolcu ile Güleç ve servis görevlisi ise kazayı yara almadan atlattı. Adliyeye sevk edilen sürücü, tutuksuz yargılanmak üzere serbest bırakıldı. Kazanın, Hüsnü Kapar'ın hatalı sollama yapması sonucu meydana geldiği kaydedildi. 

Yine hatalı sollama 4 ölü 
Konya'nın Karapınar ilçesinde de midibüs sürücüsü Cemal Erdoğan 36 , hatalı sollama sonucu karşı yönden gelen Baki Tunçbilek yönetimindeki yolcu otobüsüyle çarpıştı. Kazada Erdoğan, muavini Hacı Memiş 28 ile yolculardan Sinem Erdoğan 48 ve Sibel Erdoğan 25 olay yerinde can verdi. 



</TEXT>
</DOC>
