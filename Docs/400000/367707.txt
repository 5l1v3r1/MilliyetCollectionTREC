<DOC>
<DOCNO> 367707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/dunya/axdun01.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmedinecad Boyun eğmeyiz 
</HEADLINE>
<TEXT>


DIŞ HABERLER SERVİSİ 


Haziran'daki seçimi sürpriz bir şekilde kazanarak İran'ın yeni cumhurbaşkanı olan eski Devrim Muhafızı ve eski Tahran Belediye Başkanı Mahmud Ahmedinecad, dün mecliste yemin ederek cumhurbaşkanlığı görevine resmen başladı. Ahmedinecad, meclisteki ilk konuşmasında, "tüm dünya için adalet ve barış istediklerini" söyledi. 
Ahmedinecad, mecliste düzenlenen törende, Kuran üzerine yemin etti. Yemin töreninde, Yargı Erki ve Anayasayı Koruyucular Konseyi üyeleri, cumhurbaşkanlığı görevini devreden Muhammed Hatemi ile bakanlar, milletvekilleri ve yabancı ülke büyükelçileri de hazır bulundu. 
Mahmud Ahmedinecad, yemin ettikten sonra yaptığı konuşmada, "mantıklı ve uluslararası kurallara saygılı" olduklarını belirtti ancak İran'ın haklarını çiğneyenlere karşı teslimiyetçi olmayacaklarını söyledi. Ahmedinecad, "Kimse İran halkının gözünü korkutamaz" dedi. 

'Haksızlığa direniriz' 
Bazı ülkelerin barıştan bahsettiklerinde, "diğer ülkelere hakaret etme ve onları uluslararası camiada küçük düşürme" niyetinde olduklarını söyleyen Mahmud Ahmedinecad, İran halkının dış müdahaleler karşısında her zaman direniş gösterdiğini ve haksızlığı kabul etmediğini kaydetti. 
"Ne savaş, ne terör, ne de olumsuz propagandanın bizim milletimizin iradesi üzerinde bir etkisi olacak" diyen Ahmedinecad, "Bazı ülkeler bizi meşru haklarımızdan mahrum etmek istiyorlar, ama biz hiçbir zaman baskıyı kabul etmedik" diye konuştu. 
Yeni Cumhurbaşkanı Ahmedinecad'ın, kabine listesini ve hükümet programını 15 gün içinde meclise sunması gerekiyor. 


</TEXT>
</DOC>
