<DOC>
<DOCNO> 391754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo09.html </URL>
<DATE> 2005/11/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alman basını Schalke, Daum’un kırmızı Türkler’ini cezalandırdı 
</HEADLINE>
<TEXT>

     Alman gazeteleri, dün akşam FC Schalke 04’ün Fenerbahçe’ye karşı oynadığı Avrupa Şampiyonlar Ligi karşılaşması sonucunu farklı yorumlarla okuyuculara aktardılar. 
     Bild Gazetesi, "Schalke, Daum’un kırmızı Türkler’ini cezalandırdı" başlığıyla verdiği haberde, FC Schalke 04’ün özellikle ilk yarıda iyi oynadığını, Fenerbahçe’den 2 oyuncunun kırmızı kart görmesinden sonra da ligdeki bu sezonki ilk zaferini elde ederek bir süreden bu yana yaşadığı krizi atlattığını bildirdi. 
     B.Z Gazetesi, "Schalke’den Daum’un 9’una Fener dayağı" başlığıyla verdiği haberde, karşılaşmanın çok heyecanlı geçtiği, Kuranyi’nin attığı ilk golden sonra FC Schalke 04’ün rahatladığı yorumunu yaptı. 
     Berliner Kurier Gazetesi de, "Kevin, Schalke üzerindeki laneti kafa golüyle kaldırdı" başlığıyla verdiği haberde, Kevin’in golünden sonra FC Schalke 04’ün rahatladığını ve kriz dönemini atlattığını yazdı. 
     "Frankfurter Allgemeine Zeitung" Gazetesi ise, "Schalke, 9 rakibe karşı uzun zaman zafer için titredi" başlığıyla verdiği haberde, Fenerbahçe’nin sahada 9 kişi kalmasına karşın FC Schalke 04’ün ikinci yarıda oldukça zorlandığı görüşüne yer verdi. 
     Berliner Morgenpost Gazetesi de, "Üstün durumda titrek zafer" başlığıyla verdiği haberde, FC Schalke 04’ün sağladığı 2-0’lık galibiyete karşın futbolcuların, Fenerbahçe’nin sahada 9 oyuncu kalmasına karşın zorlandıklarını savundu. 
     
     İTALYAN BASINI FENER SCHALKE'YE HAYAT VERDİ 

     Lütfullah Göktaş AA 

Fenerbahçe'nin, dün gece Almanya'nın Gelsenkirchen kentindeki maçta FC Shcalke 04'e 2-0 yenilmesi, İtalyan basınının sayfalarına da yansıdı. 
     La Gazzetta dello Sport, ''9 kişi kalan Türkler, Schalke 04'e yaşam verdiler'' başlığını kullandı. 
     Evsahibi Alman takımının, kötü bir oyun çıkarmasına karşın önemli bir galibiyet elde etmesinde Fenerbahçe'den 2 oyuncunun kırmızı kart görmesinin de belirleyici olduğuna değinen La Gazzetta dello Sport'ta maç, şu ifadelerle yorumlandı 
     ''Fenerbahçe'nin, 42. dakikada savunma oyuncusu Fabia Luciano'nun kırmızı kart görmesiyle 10 kişiye düşmesi, ikinci yarının 10. dakikasında da Marco Aurelio'yu yitirmesi, Schalke'nin işine yaradı. Evsahibi Almanların oyun anlayışındaki zavallılığa hiç de denk düşmeyen bir sonuç elde edildi. Ama bu galibiyet Schalke'nin grupta canlanmasını da sağladı.'' Corriere dello Sport Gazetesi, gollerin kahramanlarını da başlığa taşıyarak, ''Kuranyi-Sand. Schalke 04 Türkleri geride bıraktı. Almanlar, şimdi 2. sıraya yükseldi'' dedi. 
     Haberde, ilk golün ardından Fenerbahçe'nin gol arama telaşıyla savunmayı ihmal etmesinin, evsahibi takımın 2. golü yakalamasını kolaylaştırdığına da değinildi. 
     Tuttosport Gazetesi ise Gelsenkirchen'deki maça ilişkin haberinde, ''Kuranyi, 9 kişi kalan Türkler'i ağlattı'' başlığını kullandı. 
     
</TEXT>
</DOC>
