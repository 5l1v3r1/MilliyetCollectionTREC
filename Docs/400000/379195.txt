<DOC>
<DOCNO> 379195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun14.html </URL>
<DATE> 2005/09/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'de teröre karşı yeni önlemler... 
</HEADLINE>
<TEXT>

     İngiltere'de hükümetin çeşitli çalışma grupları oluşturarak Londra'ya yönelik bombalı saldırıların neden ve nasıl meydana geldiğine, medyanın Müslüman toplum üzerindeki etkisine ve Müslüman toplumun nasıl terörizmden uzak tutulacağına dair kapsamlı raporlar hazırlattığı bildirildi. 
     Guardian gazetesi, bu raporların sonucunda hükümetin yeni bir dizi radikal önlemle Müslümanların terörist grupların etkisine girmesinin önlenmesine çalışılacağını yazdı. 
     Müslümanların İngiliz toplumu tarafından dışlanmış oldukları duygusuna kapılmasının önüne geçilmesi için de önlemler arayan İngiliz hükümetinin, hazırlanacak raporlardaki önerileri titizlikle uygulayacağı belirtiliyor. 
     Önlemler dizisinin gelecek hafta Başbakan Blair ve İçişleri Bakanı Charles Clarke'ın önüne konulmuş olacağını da duyuran Guardian, basın ve medyada yer alan Müslümanlar ve İslam'la ilgili Müslüman toplum üzerinde olumsuz etki bırakan haberlerin de önleneceğini kaydetti. 
     Hükümetin bunun için İslam'a ve Müslümanlara ilişkin sert ve eleştirel ifadeler içeren makalelerin ''bir dine ve mensuplarına saldırı'' kapsamında ele alınmasının yolunu açacağına da dikkati çeken Guardian, yeni önlemleri hazırlayan 7 ayrı grupta Müslüman milletvekilleri, lordlar, akademisyenler ve toplum liderlerinin de bulunduğunu yazdı. 
     
</TEXT>
</DOC>
