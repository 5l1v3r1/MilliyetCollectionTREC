<DOC>
<DOCNO> 380882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko53.html </URL>
<DATE> 2005/09/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
İş bankası , İDC'yi yerli firmaya satacak... 
</HEADLINE>
<TEXT>

     İş Bankası, iştiraklerinden İzmir Demir Çelik Sanayi A.Ş’de sahip olduğu yüzde 54,68 oranındaki hisseyi 79 milyon 50 bin dolar peşin bedelle Şahin-Koç Çelik Sanayi A.Ş’ye satma kararı aldı. 
     İş Bankası’ndan Borsa’ya gönderilen açıklamada, İzmir Demir Çelik Sanayi A.Ş. hisselerinin satışına ilişkin sözleşme ve ilgili diğer belgelerin imzalanması ile gerekli işlemlerin yürütülmesi konularında genel müdürlüğün yetkili kılınmasına karar verildiği bildirildi. 
     Açıklamaya göre, satışı öngörülen hisselerin değer tespitinde bir uzman kuruluş tarafından yapılan değerleme çalışması esas alındı. 
     Değerleme çalışmasında "İndirgenmiş Nakit Akımları Yöntemi" kullanıldı. 
     Satış bedelinin tahsili ile hisse devir işlemleri, Rekabet Kurulu’ndan gerekli izinin alınmasını müteakip gerçekleştirilecek. 
     Hisse satış karı, satış bedelinin tahsili ile kesinlik kazanacak. 
     Satış işlemi tamamlandıktan sonra bankanın İzmir Demir Çelik Sanayi A.Ş. sermayesinde payı kalmayacak. 
     İş Bankası’nın İzmir Demir Çelik Sanayi A.Ş. sermayesindeki hisselerinin satışı amacıyla daha önce Global Steel Holdings Ltd. ile hisse alış sözleşmesi imzalanmış, ancak şirket bankaya 14 Temmuz 2005 tarihinde gönderdiği bir faks ile sözleşmeyi, dünya çelik piyasası koşullarının değiştiği iddiasıyla sona erdirdiğini bildirmişti. 
     
</TEXT>
</DOC>
