<DOC>
<DOCNO> 356636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko55.html </URL>
<DATE> 2005/06/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Tüzmen, Rusya'da ithalat sorunlarını görüştü... 
</HEADLINE>
<TEXT>

     Devlet Bakanı Kürşad Tüzmen, yaş sebze-meyve ticaretindeki sorunların çözülmesi için Rusya ve Türkiye arasında önümüzdeki sonbaharda bitki karantinası konusunda bir işbirliği anlaşmasının imzalanacağını bildirdi. 
     Çeşitli temas ve ziyaretlerde bulunmak için Rusya Federasyonu'nun başkenti Moskova'da bulunan Devlet Bakanı Kürşad Tüzmen, bugün Türkiye-Rusya Federasyonu Karma Ekonomik Komisyonu KEK eş Başkanı ve Sanayi ve Enerji Bakanı Victor Hristenko ile görüştü. 
     Görüşmenin ardından açıklamalarda bulunan Tüzmen, Hristenko ile Rusya'nın Türkiye'den yaptığı yaş sebze-meyve ithalatı konusunun ele alındığını belirtti. 
     Rusya'nın Türkiye'ye uyguladığı ithalat yasağının 109 ürün grubunda tamamen kaldırıldığını hatırlatan Tüzmen, yarın ve Cuma günü Rusya'dan iki grup halinde gelecek uzmanların Türkiye'nin sertifikasyon sistemini yerinde gördükten sonra kalan 27 ürün grubu için yasağın kaldırılmasının görüşüleceğini söyledi. 
     Sorunun kökten çözülmesi için iki ülke arasında bitki karantinası konusunda bir işbirliği anlaşması hazırlandığını ifade eden Tüzmen, ''İki ülke heyetleri arasındaki görüşmelerden sonra önümüzdeki sonbaharda bu anlaşma imzalanacak ve sorun kökünden çözülmüş olacak'' dedi. 
     
</TEXT>
</DOC>
