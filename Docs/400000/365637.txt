<DOC>
<DOCNO> 365637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/uras.html </URL>
<DATE> 2005/07/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sultanahmet yabancı turist dolu 
</HEADLINE>
<TEXT>


İstanbul'un Sultanahmet semtinde Anadolu anlatımıyla "turist kaynıyor"... Geçen hafta cumartesi sabahı Sultanahmet'e gitmese idim, Sultanahmet'teki yabancı turistleri görmese idim, "İstanbul'da bu yıl çok sayıda turist var. Otellerde yer bulunmuyor, İstanbul'un yeni otellere ihtiyacı var" diyenlere inanmazdım. 
Hiçbir hafta sonu erkenden Sultanahmet Meydanı'na gitmek İstanbul'da yaşayanların aklına gelmez. Benim de gelmezdi de... Bir yabancı misafirim geldi. Daha gelmeden "Sultanahmet'te bir otelde kalacağım" diye mesaj yolladı. Eski "Dersaadet Mahpushanesi"nden bozma, Four Seasons isimli otelde yer ayırtmış. Cumartesi sabahı otele, yabancı misafirimi görmeye gittim. Odasını gördüm. Otelin çatı katında, iki yana balkonu olan odanın tam karşısında Ayasofya bütün ihtişamı ile duruyor. Yabancı misafir otelin konumuna, odalarına, hizmetlerine hayran olmuş. 
Eskiden "mahpusların volta attıkları" avlu, şimdilerde otelin bahçesi. Yemyeşil bahçe haline getirilen avluda çay içtik. Otel müdürü Marcos Bekhit, "Bu yıl İstanbul'da turizmin altın yılı. Yüzde doksana yaklaşan doluluk oranıyla çalışıyoruz. Oteli Yapı Kredi'den satın alan tekstilci Mesut Toprak'a ait Astay grubu, Beşiktaş'taki eski Devlet Konukevi arsasında yeni otel yatırımını en kısa sürede gerçekleştirme arayışında" dedi. 

Ayasofya'yı geziniz 
Erken erken otelden ayrıldık. Ayasofya Müzesi'ni gezmeye gittik. Sabahın o erken saatinde yabancı turistler bilet kuyruğunda. Ben Ayasofya'yı daha önce de gezdim. Ama kapıdan girerken insan etkileniyor. 
Gözü ile görmeyen inanmaz. Koskoca Ayasofya'nın içi insan dolu. Hele üst galeriye çıkılan tırmanma yollarında insanlar birbirini ite kaka ilerliyor. 
Üst galeride İznik Vakfı'nın "çağdaş çini örneklerinin sergilendiği" "Çiniiçin" sergisi ile Ahmet Ertuğ'un Ayasofya fotoğrafları sergisi var. Ahmet Ertuğ'un fotoğraflarında mozaik ikonaların fotoğrafları, gerçekleri kadar canlı. 
Ayasofya Müzesi yetkililerine günde kaç yabancı turistin müzeyi gezdiğini sordum. Tur gemileri limana geldiğinde günde 50 bin, salı ve çarşamba günleri 25 bin, en tenha günler 15 bin kişi Ayasofya'yı gezermiş. 
Ayasofya'dan çıkışta, duvar dibinde çay bahçesinde ben çay içtim 1 YTL . Yabancı misafir Türk kahvesi istedi. 2.5 YTL 

Çiftehamam'ı görünüz 
Daha sonra Ayasofya'nın karşısındaki "Haseki Hürrem Sultan" hamamını gezdik. Bu hamamın bir adı da "Ayasofya Çiftehamam". Kanuni'nin başkadını Haseki Hürrem Sultan adına 1556 yılında yaptırılmış. Mimar Sinan'ın eserlerinden biri. Bu kadar büyük bir hamamı başka yerde göremezsiniz. Kültür ve Turizm Bakanlığı tarafından onartılan maalesef onartılırken yepyeni hale getirilen hamamda bakanlığın halı ve kilim satış mağazası var. 
Yabancı dostumun esas görmek istediği "Mavi Cami" dediği Sultanahmet Camii idi. Sultanahmet Camii'nin içi de yabancı turist ile doluydu. 
Cumartesi sabahı yabancı misafirim görmek istiyor diye dolaştığım yerlerin tamamını yazmaya bu köşe yetmez. 
Düşündüm... Biz neden sahip olduğumuz güzellikleri gezmeyi, görmeyi ihmal ediyoruz. Hafta sonları, tatil günleri evde tembellik etmek yerine çoluk çocuk neden Sultanahmet'e gidilmez. Yabancılar Sultanahmet'i görmek, yaşamak için ta nerelerden geliyor. Biz otobüse binip Sultanahmet'e gitmeye üşeniyoruz. 
Uzun anlatımın sonu. Sultanahmet'e gidiniz. Güzel bir gün geçireceksiniz. 



</TEXT>
</DOC>
