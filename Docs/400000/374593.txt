<DOC>
<DOCNO> 374593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/axsiy02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümetten son derece memnunuz' demedim 
</HEADLINE>
<TEXT>


Genelkurmay Başkanlığı, Genelkurmay Başkanı Org. Özkök'ün, terörle mücadele konusunda "Hükümetten son derece memnunuz" ifadesini kullanmadığını açıkladı 

ANKARA Milliyet 


30 Ağustos Zafer Bayramı nedeniyle Gazi Orduevi'nde önceki gün verilen resepsiyonda gazetecilerle sohbet eden Genelkurmay Başkanı Orgeneral Hilmi Özkök, terörle mücadele birimi kurulması konusunda hükümetle Genelkurmay arasında bir kavga varmış havası yaratıldığı için bu birimin şu ana kadar kurulamadığını ifade etti. 

'Birlikte göreceğiz' 
Özkök, "Kurulacak mı " sorusuna da "Hep beraber göreceğiz" karşılığını verdi. Bu birimin kurulmasıyla ilgili yetki tartışması olmadığını da vurgulayan Özkök, bir süre önce kullandığı "kısıtlı yetki" ifadesine de, "Yetkimiz kısıtlı değil. Ben, eskiye nazaran, OHAL dönemiyle karşılaştırarak söylemiştim" sözleriyle açıklık getirdi. 
Özkök, şöyle devam etti "O dönemle karşılaştırınca yetkiler kısıtlıdır. Ama bu bir şik yet değildir. Hiçbir kurum için sınırsız yetki yoktur. Yetki dediğin, şartlara göre kısıtlanır, genişletilir. İngiltere'ye bakın. Bombalar patlayınca yetkileri artırdılar. Ben kısıtlı imk nlar derken şik yet etmiyorum. Bunu anlamayanlar meseleyi hükümetle aramızda bir sorunmuş gibi takdim etti. Hatta biz istiyoruz da hükümet vermiyormuş gibi anlamlar yüklendi." 

Yunan'ın parmağı 
Özkök, resepsiyonda OHAL istedikleri yönündeki haberleri de yalanladı. Özkök, "Biz OHAL'i hiç talep etmedik. Önceki gün İsviçre'de böyle bir haber vardı. Araştırdık, arkasında Yunanlılar çıktı. Yunan tezg hı. Hemen ortalığı karıştırmak istiyorlar" dedi. 

Genelkurmay açıklaması 
Bu arada, dün Yeni Şafak ve Star'da Orgeneral Özkök'e atfen çıkan, "Hükümetten memnunuz" şeklindeki açıklamalar, Genelkurmay tarafından yalanlandı. Genelkurmay Başkanlığı'ndan dün yapılan yazılı açıklamada, "Sayın Genelkurmay Başkanı 'hükümetten son derece memnunuz' ifadesini kullanmamıştır. Söz konusu haber gerçeği yansıtmamaktadır. Sayın Genelkurmay Başkanı, görüşmelerinde siyasi içerikli konuşma yapmaktan hassasiyetle kaçınmaktadır" denildi. 

Büyükanıt, PKK'lılar ile burun buruna gelmiş 

Resepsiyonda, Kara Kuvvetleri Komutanı Orgeneral Yaşar Büyükanıt'ın açıklamalarının satır arasında çok önemli bir olay yer aldı. Büyükanıt, 17 Aralık zirvesinden bir gün sonra Brüksel'de PKK'nın düzenlediği yürüyüşte, göstericilerle karşı karşıya kaldığını açıkladı. Büyükanıt, terörizmle aktif mücadele etmeyen müttefiklere sitemde bulunurken, "Bütün dünya teröre karşı ortak tavır alma eğilimindeyken niye müttefiklerimiz bize yardım etmiyor 17 Aralık'tan 1 gün sonra Brüksel'deydim. Örgüt gösteri yürüyüşü yapıyordu. Hatta bana da el salladılar" dedi. 

'Türkiye, Ersoy'un yalanını yemedi' 

AYDIN HASAN Ankara 

Devletin zirvesinin bir araya geldiği resepsiyonda davetliler, TSK Armoni Mızıkası'nın konseri eşliğinde sohbet etti. CHP Genel Başkanı Deniz Baykal'ın basın mensuplarıyla sohbetinde, Bülent Ersoy'un "Baykal sahne yasağımın kaldırılması için benden para istedi" iddiası ön plana çıktı. 
Baykal, iddialarla ilgili olarak, "Türkiye bunu yemedi, buna karşı tavır almayı başardı" dedi. Görüşlerini eleştiren çoğu yazarın bile bu konuda tavır koyduğunu belirten Baykal, "Türkiye'nin bunu etkisiz kılmış olması, demokrasi bakımından kıvanç verici bir tablo" diye konuştu. 

Büyükanıt kameriyede yoktu 
Resepsiyonda Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Özkök, Baykal, bazı bakan ve komutanlar, protokol bölümü olarak düzenlenen bahçedeki kameriyede oturarak sohbet etti. Kara Kuvvetleri Komutanı Orgeneral Yaşar Büyakanıt ile Jandarma Genel Komutanı Orgeneral Fevzi Türkeri ise kameriye yerine, sahneye yakın bölüme giderek, klasik caz ve Türk müziği dinlemeyi tercih etti. Büyükanıt'ın hükümet üyelerinin bulunduğu bölümden uzak durması dikkatlerden kaçmadı. 

Gündem FB mi 
Erdoğan, gazeteci Mehmet Ali Birand'ın Fenerbahçe ile ilgili esprilerine, "Bu akşam gündem FB mi " diye yanıt verdi. Özkök de Sezer'i uğurladıktan sonra kameriyeye dönüşü sırasında karşılaştığı basın mensuplarına, "Basının babayiğitleri de buradaymış" diye takıldı. 
Hükümet üyeleri, resepsiyona yine takım elbiseyle gelmeyi tercih etti. Bakanlar içinde yalnızca Milli Savunma Bakanı Vecdi Gönül, smokinli ve eşiyle resepsiyonda yer aldı. 



</TEXT>
</DOC>
