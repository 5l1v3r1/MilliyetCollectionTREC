<DOC>
<DOCNO> 368987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo09.html </URL>
<DATE> 2005/08/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yattara Bu kez Fenerbahçe'nin kazanmasına izin vermeyeceğiz... 
</HEADLINE>
<TEXT>

     Trabzonspor ile sözleşmesini 2009 yılına kadar uzatan Gineli oyuncu İbrahima Yattara, bordo-mavili taraftarlar için takımda kaldığını söyledi. 
     Yattara, AA muhabirine yaptığı açıklamada, Avrupa Şampiyonlar Ligi'ne katılmayı çok istediklerini, ancak ön eleme turunu geçemediklerini dile getirerek, ''İki maç oynadık ve elendik. Bunun için çok üzgünüm. Yenemeyeceğimiz bir takım değildi. Hep beraber çıktık oynadık, fakat ben onları yalnız bıraktım ve kendimi çok kötü hissettim'' dedi. 
     Anorthosis Famagusta maçında kırmızı kart görerek hata yaptığını belirten Yattara, ''Yaptığım hatayı biliyorum. Kırmızı kart sonrası kötü bir dönem geçirdim. Taraftarlara çok teşekkür ediyorum. Bana sahip çıktılar. Kayserispor maçında ise kendimi tekrar taraftarlara göstermek istedim. Arkadaşlarımı yalnız bıraktım ve Kayserispor maçında biraz olsun bunu telafi etmeye çalıştım'' dedi. 
     Bordo-mavili taraftarların kendisini çok sevdiğini ifade eden Yattara, şöyle devam etti 
     ''Ben de onları çok seviyorum. Kayserispor maçında attığım gol sonrası onlara yanlış yaptığım bir şeyi affettirmek için koştum. Onlara üzgün olduğumu göstermek istedim. Onları çok seviyorum. Taraftarlardan af diliyorum ve onlar için burada kalıyorum. Trabzon'da çok mutluyum. Büyük paralar alıp mutsuz olmaktansa, az para alıp mutlu olmak daha anlamlı.'' Yattara, kendisini eleştiren kulüp başkanı Atay Aktuğ ile bu konuda hiç görüşmediğini ve Aktuğ'un kendisine bir şey söylemediğini kaydetti. 
     
     ''DAHA İYİ OLACAĞIM'' 

     Yattara, Trabzonspor'da 3. sezonunu geçirdiğini belirterek, ''Bu yıl birinci ve ikinci yılımdan çok daha iyi olacağım. Herkes benim nasıl bir futbolcu olduğumu görecek. Her yerde kendimi göstermek için çalışacağım. Trabzonspor'un Şampiyonlar Ligi'nde oynaması için çalışacağız. Türkiye Ligi ve Türkiye Kupası'nı kazanmak istiyoruz. Bunun için uğraşacağız'' dedi. 
     Türkiye'de her takımın iyi Trabzonspor'un da büyük bir takım olduğunu ifade eden Yattara, ''Takımdaki bütün arkadaşlarıma inanıyorum. Yabancı oyuncuların da uyum sorununu kısa sürede çözeceklerini düşünüyorum. Birlikte olur birbirimize destek verirsek, birlik ve beraberlik içinde olursak şampiyon olacağımıza inanıyoruz'' diye konuştu. 
     
     ''BU KEZ YENİLMEYECEĞİZ'' 

     Geçen sezon Fenerbahçe'ye karşı kazanamadıklarını ve şampiyonluğu rakiplerine kaptırdıklarını anımsatan Yattara, ''Bu yıl Fenerbahçe'ye bize oynayacağı maçlarda şans tanımıyorum. Onlara kazanma izni vermeyeceğiz. Bu sadece Fenerbahçe için değil, diğer takımlar için de aynı olacak. Fenerbahçe ile sadece ligde 2 maç oynayacağız. 2 maçta da savaşacağız. Hedeflediğimiz puanları toplayıp, şampiyon olmak için elimizden gelen her şeyi yapacağız'' dedi. 
     
</TEXT>
</DOC>
