<DOC>
<DOCNO> 389611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur21.html </URL>
<DATE> 2005/10/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ehliyetsiz sürücü trafik polisini darp etti 
</HEADLINE>
<TEXT>

     Bartın’da ehliyetsiz olduğu belirlenen sürücü, kendisini otomobilinin camındaki renkli filmi çıkarması için uyaran trafik polisini darp etti. Polise, 10 günlük iş göremez raporu verildi. 
     Alınan bilgiye göre, kent merkezi Kemer Kavşağı’nda devriye görevi yapan trafik ekibinde görevli polis memuru B.D, M.Ş’nin kullandığı 06 H 7865 plakalı otomobili, camları filmli olduğu gerekçesiyle durdurdu. 
     Sürücüden ehliyet ve ruhsat isteyen polis memuru, ayrıca camlardaki filmlerin sökülmesini istedi. Polisin isteğine tepki gösteren araç sürücüsü M.Ş, polis memuruna hakarette bulunarak darp etti. 
     B.D’ye, tedavi edildiği Bartın Devlet Hastanesi’nde, 10 gün iş görmez raporu verildi. Ehliyetsiz olduğu belirlenen sürücü M.Ş, gözaltına alındı. 
     Bartın Trafik Şube Müdürü Mehmet Ali Berktaş, AA muhabirine, bu tür olaylarda bazı kent halkı ve araç sürücülerinin duyarsız davrandığını belirterek, şunları söyledi 
     "Olayın geçtiği bölgede, vatandaşlar ve araç sürücüleri de varmış. Ama biz olayla ilgili görgü tanığı konusunda araştırma yaparken, çok fazla yardım göremedik. Halbuki emniyet teşkilatımız, insanlarımızın huzuru, rahatı için gece gündüz her türlü fedakarlığa katlanarak görevlerini yerine getirmeye çalışıyor." 
     
</TEXT>
</DOC>
