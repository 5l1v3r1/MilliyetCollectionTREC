<DOC>
<DOCNO> 376142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo37.html </URL>
<DATE> 2005/09/06/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Beşiktaş'ta Gökhan Zan koşulara başladı 
</HEADLINE>
<TEXT>

     Beşiktaş, ligde 10 Eylül Cumartesi günü Çaykur Rizespor ile deplasmanda oynayacağı 5. hafta maçının hazırlıklarını sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde yapılan çalışmaya, ülkesinden dönen Brezilyalı Kleberson ile sakatlıkları geçen Ramazan ve Pancu da katıldı. Sergen düz koşu yaparken, bu oyuncunun yarından itibaren takımla birlikte çalışmalara başlayacağı açıklandı. Bu arada, dikişleri alınan Gökhan Zan da koşulara başladı. 
     Isınma hareketleriyle başlayan antrenmanda futbolcular daha sonra çabukluğa dayalı çalışma yaptı. Dar alanda çok pas ve gol çalışmasıyla süren antrenman çift kale maçla sona erdi. 
     Beşiktaş, yarın sabah yapacağı antrenmanla Çaykur Rizespor maçının hazırlıklarını sürdürecek. 
     
</TEXT>
</DOC>
