<DOC>
<DOCNO> 350064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo27.html </URL>
<DATE> 2005/06/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Diyarbakır'da fanatik 41 taraftara ceza... 
</HEADLINE>
<TEXT>

     Diyarbakır'da, Trabzonspor, Fenerbahçe ve Çaykur Rizespor maçlarında çıkan olaylarda taşkınlık yaptıkları belirlenen 41 kişiye para ve maçlardan men cezası verildi. 
     Maçta çıkan olaylar sırasında polisin çektiği görüntüleri inceleyen Diyarbakır Vali Yardımcısı Ahmet Aydın başkanlığındaki Diyarbakır İl Spor Güvenlik Kurulu, 41 taraftara 5149 sayılı ''Şiddeti Önleme Yasası'' uyarınca ceza verdi. 
     Kurulun, 41 taraftara 500 ila 3 bin YTL arasında para cezası ve 6 ay ile 1 yıl arasında değişen sürelerde de maçlardan men cezası verdiği bildirildi. 
     Vali yardımcısı Ahmet Aydın, bu kişilerin koltukları kırdıkları ve sahaya yabancı cisimler attıklarını belirterek, ''Statlarda şiddeti önlemeye çalışıyoruz. Diyarbakır seyiricisi centilmendir. Ama çok az sayıda kişi, yani 10 bin kişinin içinde 40 kişi ortalığı karıştırdı. Bu davranışlar kentimize kötü imaj sağlıyor. Biz bu tür seyircilerin maçlara gelmesini istemiyoruz'' dedi. 
     Sakız satan ve kentte düzenlenen tüm etkinliklerde yer aldığı için Diyarbakırlılar'ın yakından tanıdığı Mehmet Kızılay da ceza alan 41 kişi içinde bulunuyor. 
     Kızılay, suçları 2 kez işlediği için 1 yıl maçlardan men, 3 bin YTL'de para cezası aldı. Üzerinde Diyarbakırspor formasıyla sokaklarda sakız satan Kızılay, cezasını afedilmesini istiyor. 
     Suçsuz olduğunu savunan Kızılay, ''Ben birşey yapmadım. Beni stada sokmazlarsa, sakız satamam. O zaman da aç kalırım. Cezamın affedilmesini istiyorum. Zaten para cezasını ödeyecek gücüm de yok'' dedi. 
     
</TEXT>
</DOC>
