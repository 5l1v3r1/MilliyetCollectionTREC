<DOC>
<DOCNO> 398689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy20.html </URL>
<DATE> 2005/11/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan İfade özgürlüğü, terör örgütlerinin sığınağı ahline getirilemez 
</HEADLINE>
<TEXT>

     Başbakan Recep Tayyip Erdoğan, "Düşünce, ifade ve basın özgürlüğü, genç ihtiyar, kadın erkek demeden masum insanların kanını dökerek, dehşet duygusundan rant elde etmeye çalışan terör örgütlerinin sığınağı haline getirilemez" dedi. 
     Erdoğan, 10. AB-Akdeniz Zirvesi’nde bir konuşma yaparak terörle mücadelenin önemine değindi. 
     Terörün dehşet duygusu uyandırmak amacıyla acımasızlığını en ileri boyutta sergilemek durumunda olduğunu kaydeden Erdoğan, "Terör asla hoşgörülü davranmaz. Masum ayrımı yapmaz. Hedefi doğrudan insan hayatıdır" dedi. 
     Terör propagandistlerinin, ifade hürriyeti, suçsuz yere katledilen insanların, beşiğinde kurşuna dizilen bebeklerin, günahsız öldürülen yaşlı insanların hayatından daha değerli, daha kutsal, daha üstün olamayacağını kaydeden Erdoğan, şöyle konuştu 
     "Bunun aksini savunmak, kendimizi kandırmak olur. Teröre prim vermek anlamına gelir. 
     Düşünce, ifade ve basın özgürlüğü, genç ihtiyar, kadın erkek demeden masum insanların kanını dökerek, dehşet duygusundan rant elde etmeye çalışan terör örgütlerinin sığınağı haline getirilemez. 
     Terörün patronajındaki propaganda odaklarının ifade hürriyetini savunanlar, kurşuna dizilen insanların yaşama hürriyetine, hayat hakkına sırt çevirdiklerini unutmamalıdırlar." Erdoğan, düşünce ve ifade özgürlüğü gerekçesiyle, terör odaklarına ve propagandistlerine hoşgörülü davranmanın, bu yolda yapılacak en büyük yanlış olduğunu belirterek, "Biz terörün gerçek yüzünü gördük. Acımasızca kurşunlanmış bebeklerin, hunharca öldürülmüş masum insanların acısını bütün yakıcılığıyla yüreğimizde hissettik, hala da hissediyoruz" dedi. 
     Erdoğan, "bu acı tecrübenin ışığında, terör ve destekçilerine gösterilecek en küçük müsamahanın, çok sayıda masum insanın hayatına mal olacak vahim bir hata" olacağını vurguladı. 
     10. AB-Akdeniz Zirvesi’nde konuşan Başbakan Erdoğan, AB 
     ülkeleriyle Akdeniz havzası ülkelerinin tek ortak platformu olan EUROMED Zirvesi’nde bulunmaktan duyduğu mutluluğu ifade etti. 
     Erdoğan, bölgede barış ve istikrara hizmet eden EUROMED Süreci’nin 10 yıl önce başladığı Barselona’da, ev sahibi İspanya ve sürecin Dönem 
     Başkanı İngiltere’ye teşekkür etti. 
     Türkiye’nin, başından itibaren EUROMED Sürecine destek verdiğini, aktif katkı sağladığını kaydeden Başbakan Erdoğan, sürecin daha etkin, daha verimli olmasına yönelik destek ve katkıların devam edeceğini bildirdi. 
     Geçen 10 yıl değerlendirildiğinde bazı somut gelişmelerin kaydedildiğini belirten Erdoğan, bununla birlikte, başlangıçta ortaya konulan çoğu hedefin ise henüz gerçekleştirememiş olduğunu üzüntüyle belirtmek isteğini söyledi. 
     Bunun çeşitli nedenlerinin olduğunu dile getiren Başbakan, şöyle devam etti 
     "Ancak bugün, 10’uncu yılda geleceğe bakıp, ortaklığımızı daha da ileriye götürecek imkanlar üzerinde hep birlikte düşünmeliyiz. 
     Bu Süreci, AB üyesi olsun, Akdenizli ortaklar olsun hepimiz sahiplenmek ve geliştirmek durumundayız. Bu tartışmaya gerek bırakmayacak kadar açık bir ihtiyaçtır. Türkiye olarak, bu sürecin daha da ileriye taşınması için somut öneriler ortaya koyduk. 
     Bu önerilerimizi sizlerle paylaştık, konuştuk. Aynı şekilde diğer ülkeler de önerilerini dile getirdiler, bizlerle paylaştılar, konuştular. 
     Gelecek Dönem Başkanlığı Avusturya’da olacaktır. Avusturya’nın dönem başkanlığı sırasında bu önerilerin en iyi şekilde değerlendirileceğine ve en azından birkaçının hayata geçirileceğine inanıyorum. 
     Biz, EUROMED sürecinin daha fazla Akdeniz ülkesine genişletilmesinin istikrarlı, müreffeh bir Akdeniz havzası oluşturulmasına katkıda bulunacağı kanaatindeyiz. Bu nedenle Türkiye olarak, sürecin Balkan ülkelerine de genişletilmesi önerisinde bulunduk. 
     Şu ana kadar sürecin daimi bir sekreteryası olmamış ve bu görev dönem başkanlıkları tarafından yürütülmüştür. Bütün dönem başkanlıkları sırasında, sürece aynı ağırlığın verilmesi ve başlayan projelerin aynı ivmeyle devam etmesi açısından daimi bir sekreterya kurulması da bana göre yararlı olacaktır." 
     
     EKONOMİK VE KÜLTÜREL ALANLAR 

     EUROMED sürecinin siyasi ayağında yaşanan tıkanıklığın ortada olduğunu belirten Erdoğan, ama bu zorluğun, kendilerini yeni açılımlar yapmaktan ve yeni faaliyetler yürütmekten alıkoymaması gerektiğini kaydetti. 
     Bu nedenle, siyasi boyuttan daha ziyade, ekonomik ve kültürel alanlara önem verilmesi gerektiği düşüncesini dile getiren Başbakan Erdoğan, zira ekonomi ve kültür sahasında ortak paydalara ulaşmanın daha kolay olacağını vurguladı. Erdoğan, sürece pratiklik kazandırılması bakımından bunun daha verimli olacağına işaret etti. 
     
     "...NE ZAMAN VURACAĞI BELLİ DEĞİL" 

     Sürecin siyasi ayağında da işbirliği alanlarının mevcut olduğunu dile getiren Erdoğan, günümüzde en yakın global tehdit haline gelen terörizmin hiçbir sınır tanımadığını anlattı. 
     Terörün, kimi, nerede, nasıl vuracağının belli olmadığını belirten Erdoğan, bunun uluslararası barış ve istikrarın önündeki en büyük engellerden biri olduğunu vurguladı. 
     Terörizmle mücadelemizde tek bir vücut halinde hareket edilmesi, her ne şekilde olursa olsun terörün her türüne tavizsiz karşı çıkılması gerektiğini ifade eden Başbakan Erdoğan, "Bu noktada farklı standart arayışlarına girmemiz, sorunun çözümüne yardımcı olmayacaktır" dedi. 
     
     TERÖR ODAKLARI VE PROPAGANDİSTLER 

     Düşünce ve ifade özgürlüğü gerekçesiyle, terör odaklarına ve propagandistlerine hoşgörülü davranmanın, bu yolda yapılacak en büyük yanlış olduğunu, açık ve net olarak söyleme gereği duyduğunu ifade eden Erdoğan, şunları ifade etti 
     "Terör dehşet duygusu uyandırmak amacıyla acımasızlığını en ileri boyutta sergilemek durumundadır. Terör asla hoşgörülü davranmaz. Masum ayrımı yapmaz. Hedefi doğrudan insan hayatıdır. 
     Burada üstüne basarak vurgulamak isterim ki terör propagandistlerinin ifade hürriyeti, suçsuz yere katledilen insanların, beşiğinde kurşuna dizilen bebeklerin, günahsız öldürülen yaşlı insanların hayatından daha değerli, daha kutsal, daha üstün olamaz. Bunun aksini savunmak, kendimizi kandırmak olur. Teröre prim vermek anlamına gelir. 
     Düşünce, ifade ve basın özgürlüğü, genç ihtiyar, kadın erkek demeden masum insanların kanını dökerek, dehşet duygusundan rant elde etmeye çalışan terör örgütlerinin sığınağı haline getirilemez. 
     Terörün patronajındaki propaganda odaklarının ifade hürriyetini savunanlar, kurşuna dizilen insanların yaşama hürriyetine, hayat hakkına sırt çevirdiklerini unutmamalıdırlar. 
     Bu sözlerim terörün gerçek yüzüyle henüz karşılaşmamış olanlarca abartılı bulunabilir. Ben, burada teröre 40 binden fazla insanını kurban vermiş bir ülkenin Başbakanı olarak konuşuyorum. 
     Biz terörün gerçek yüzünü gördük. Acımasızca kurşunlanmış bebeklerin, hunharca öldürülmüş masum insanların acısını bütün yakıcılığıyla yüreğimizde hissettik, hala da hissediyoruz. 
     Bu acı tecrübenin ışığında, bir kez daha söylemek isterim ki terör ve destekçilerine gösterilecek en küçük müsamaha, çok sayıda masum insanın hayatına mal olacak vahim bir hatadır." 
     
     "KATKI VE DESTEK" 

     İspanyol meslektaşı Zapatero ile birlikte dün Medeniyetler İttifakı Yüksek Düzeyli Çalışma Grubu’nun açılış oturumuna katıldığını anımsatan Başbakan Erdoğan, Medeniyetler İttifakı Projesine bakışını dün yapılan Gayrı Resmi Toplantıda dile getirdiği için yeniden bu konuyla dönmek istemediğini söyledi. 
     Sadece bu girişimin başarıya ulaşmasına, özellikle tehlikeli bir şekilde yaygınlaşan şiddet kültürü karşısında duyulan ihtiyacı hatırlatmak istediğini dile getiren Erdoğan, destek ve katkı istedi. 
     EUROMED Süreci kapsamında gelecek dönemde yapılması gerekenin, mevcut sorunların işbirliğini yavaşlatmasına izin vermeden, uyum ve diyalog temalarını daha fazla ön plana çıkarmak olduğunu dile getiren Erdoğan, sözlerini, "Bu zirvenin arzu edilen istikamette sonuçlar doğurmasını ümit ediyor, hepinizi daha mutlu, huzurlu ve barış içinde bir Dünya temennisiyle selamlıyorum" diye tamamladı. 
     
</TEXT>
</DOC>
