<DOC>
<DOCNO> 381329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/uras.html </URL>
<DATE> 2005/09/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Haydarpaşa için "kılıf hazır" 
</HEADLINE>
<TEXT>


Haydarpaşa Tren İstasyonu binası ve limanı ile TCDD'nin 500 istasyon binasının satışı için "hazırlanan kılıf"ı bir duysanız, şaşırırsınız... 
Ankara'da birilerinin akılları nasıl çalışıyor, inanamazsınız... 
Anladık, kamuya ait fabrikaların özelleştirilmesine karar verildi. Bunların kamunun elinde olması "halka zarar veriyor"... İyi de... Kamuya ait tren istasyonlarının, vapur iskelelerinin, okul, karakol binalarının, hükümet konaklarının mülkiyetinin kamunun elinde olması "halka nasıl zarar veriyor ki " 
Tren istasyonu binaları Osmanlı'dan kalan Anadolu'nun değişik şehirlerindeki en güzel binalardır. Okul binaları, hükümet konakları Atatürk döneminin en güzel mimari eserleridir. 
Vapur iskeleleri kıyıların süsüdür. İskeleleri sattı, kiraladık. Şimdi iskele binaları lokanta, meyhane oldu. Anadolu'da Atatürk döneminde yapılmış taş okullar boşaltıldı. Satışa çıkarıldı. Karakol binaları satıldı. Şimdi sıra geldi tren istasyonu binalarına. 
Tren istasyonu binalarının ve de bunların en değerlisi olan İstanbul'daki Haydarpaşa Tren İstasyonu binası ile limanının, "Özelleştirme formaliteleri kapsamı dışında, iktidarın tercih ettiği kişi veya sermaye grubuna "hediye edilmesi" için kurulan "tezg hı", iktisatçı Mustafa Sönmez Anka Ajansı'na açıklamış. 

Formalite başa bela 
Mustafa Sönmez'in anlatımına göre, "Tren İstasyonu Tezg hı" şöyle kurulmuş 
- Tren istasyonu binaları kamu malı. Bunlar satılacak veya kiralanacak ise Özelleştirme İdaresi'ne devirleri ve de özelleştirme usulleri çerçevesinde ihale ile satılmaları veya kiralanmaları gerekiyor. O zaman da iktidarın bunları istenilen kişilere veya sermaye gruplarına kiralama veya satma imk nı olmuyor. 
- Bu sınırlamadan kurtulabilmek için hükümet "Bohça Yasa"nın verdiği yetkiyi kullanarak, tren istasyonu binalarının mülkiyetini "bedelsiz olarak" "TCDD"ye Demiryolları İdaresi'ne devrediyor. 
- Ana tüzüğünde TCDD'nin "tren işletmekten başka iş yapamayacağı" yazılı. İşte bunun için önce TCDD'nin tüzüğü değiştiriliyor. TCDD'nin yapacağı işlere "...Mülkiyeti kendisindeki taşınmazlarda istasyon binalarında, limanlarda, arsalarda yat limanları, ticaret, kongre, fuar, kültür, alışveriş merkezleri, hastane, otel, konut, ofis, park, spor amaçlı ve benzeri tesisler yaptırmak ve işlettirmek" gibi geniş bir faaliyet alanı ekleniyor... 
- TCDD bir yanda tren işletirken öte yanda mülkiyeti kendisine ait tren istasyonu binalarında market, otel açtıracak, bahçelerini çay bahçesine, gazinoya dönüştürecek, işlettirip para kazanacak... 

"Bizden olanlar" gözetilsin 
- İyi de kamu kuruluşu olarak ihale mevzuatı ile eli kolu bağlı. İhaleye çıkarmadan elindeki malları önüne gelene peşkeş çekemez. Onun da çaresi düşünülmüş. "TCDD'nin Taşınmaz Mallar Yönetmeliği" değiştirilmiş. "İhale yöntemlerine tabi olmayan işler" için bir "kılıf" bulunmuş. "TCDD'nin iştirak suretiyle anonim şirkete katılması halinde, sermaye katkı payı olarak konulan taşınmazlar, doğrudan bu şirketlere tahsis edilebilir" denilmiş. Buna da bir isim uydurulmuş "Yapımlı Kiralama". 
İşte böyle sayın okuyucularım... Pardon... İşte böyle, TCDD'nin, Haydarpaşa Tren İstasyonu binasını, 500 diğer istasyon binasını, TCDD'ye ait arsaları ve limanları gözlerine kestiren sayın işadamlarım... Acele ediniz... Hemen bir anonim şirket kurunuz. Gözünüze kestirdiğiniz binayı, arsayı, limanı sermaye katkı payı olarak koyarak şirketinize iştirak etmesi için TCDD'ye başvurunuz. "Yapımlı Kira" modeli ile binayı, arsayı, limanı 99 yıl işletme hakkını kazanınız... 



</TEXT>
</DOC>
