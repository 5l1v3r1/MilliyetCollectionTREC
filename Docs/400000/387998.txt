<DOC>
<DOCNO> 387998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy26.html </URL>
<DATE> 2005/10/19/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Talat'ın ABD'ye davet edilmesine, Rum kesiminden protesto mesajı 
</HEADLINE>
<TEXT>

     Kıbrıs Rum kesiminin, Amerikan hükümetine, KKTC Cumhurbaşkanı Mehmet Ali Talat'ı ABD'ye davet etmesi nedeniyle protesto mesajı gönderdiği bildirildi. 
     AP'nin haberine göre, yetkililer, Rum kesiminin, Talat'ın bu ayın sonunda Washington'a davet edilmesi konusunda Amerikan hükümetine protesto mesajı ilettiğini söylediler. 
     Rum kesimi Dışişleri Bakanı Yorgo Yakovu, Amerikalı yetkililerin, kendilerine, ''hassasiyetlerinin gözönünde tutulacağını'' söylediklerini belirtti. 
     Rum yönetimi sözcüsü Kipros Hrisostomidis, ''KKTC Cumhurbaşkanı Mehmet Ali Talat'ın, ABD Dışişleri Bakanı Condoleezza Rice'ın ABD'ye davetinden sonra, hiç olmadığı kadar kendini beğenmişlik ettiği'' iddiasında bulunmuş, davetin de ''tahrik'' olduğunu öne sürmüştü. 
     Talat, ABD'nin daveti üzerine 28 Ekim'de ABD Dışişleri Bakanı Condoleezza Rice ile bir araya gelecek. 
     
</TEXT>
</DOC>
