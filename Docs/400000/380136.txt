<DOC>
<DOCNO> 380136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/magazin/amag.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazesinde de olay vardı 
</HEADLINE>
<TEXT>


Seyirciler Semra Hanım'a, Semra Hanım eski kocasına, Ata'nın arkadaşları ise medyaya kızgındı ve cenaze, 'Gelinim Olur musun ' yarışması kadar olaylıydı Tüm bu kargaşada, annesinin "Şehit verdim" dediği Ata Türk'ün cenazesi, sevenleri tarafından bayrağa sarıldı 

Bayram Kaygusuz 

Kamuoyunun Show TV'de yayımlanan 'Gelinim Olur musun ' yarışmasında 'Kaynana Semra Hanım'ın oğlu' olarak tanıdığı Ata Türk, olaylı bir cenaze törenin ardından toprağa verildi. Annesi Semra Yücel'in "Ben asker kızıyım. Oğlumun ölümüne üzülmedim. Şehit oldu" dediği oğlu Ata'nın tabutu Türk bayrağına sarıldı. 

Cenazeye büyük ilgi 
Adana'da bir otel odasında ölü bulunan, kanında ecstasy ve esrar tespit edilen Ata Türk'ün 24 Fatih Camii'ndeki cenaze törenine medya mensuplarının yanı sıra 'izleyiciler' de büyük ilgi gösterdi. Cenaze namazının kılınacağı avluda büyük izdiham yaşandı. 
Törene katılanlar arasında cep telefonlarıyla Ata'nın tabutunun fotoğrafını çekenler bile vardı. Çoğunluğunu Ata hayranı kadınların oluşturduğu kalabalık cenazenin önünü boşaltmayınca gerginlik yaşandı. Türk'ün arkadaşları izdihamın baş sorumlusu olarak gördükleri basın mensuplarına saldırdı. Çıkan arbedede 3 basın mensubu yaralandı. Olayın büyümesini polisler önledi. 

'Onun oğlu nasıl şehit olur ' 
Türk'ün cenazesi, cami avlusuna getirildiğinde üzerinde yeşil cenaze örtüsü vardı. İlerleyen dakikalarda 'Ata hayranlarından biri' yanında getirdiği Türk bayrağını tabuta sardı. 
Cenaze törenini izleyen ortaokul öğrencilerinden bir kısmı, "Semra Hanım bak oğlunu öldürdün" diyerek Semra Yücel'e tepki gösterdi. "Gelinim Olur musun " yarışmasında Ata'yı destekleyip Sinem'le evlenmesine izin vermediği için annesine kızanlar ile Semra Hanım taraftarları arasındaki gerginlik cenaze töreninde de sürdü. "Onun oğlu nasıl şehit olur O asker mi Ata'yı o öldürdü" diyen 'Ata taraftarları' ile 'Semra Hanımcılar' arasında söz düellosu yaşandı. 

Sinem de ağladı 
'Gelinim Olur musun ' sonucunda Ata ile evlenememesine rağmen şöhreti yakalayan Sinem Umaç, Ata'yı gözyaşlarıyla uğurladı. Semra Yücel, oğlunun cenazesinde fenalaşınca ambulans çağrıldı. İlk tedavisi ambulansta yapılan Yücel, "Oğlumun zayıf bünyesi ve bedeni bu kötülükleri daha fazla kaldıramadı, bu yüzden şehit verdim. Aileleri uyarıyorum, çocuklarına sahip çıksınlar. Ben vatana hayırlı bir evladı feda ettim. Ata çok hayırlı bir evlattı" dedi. 

'Babası niye geldi ki ' 
"Oğlunuz uyuşturucu kullanıyor muydu " sorusu ise Semra Hanım'ı kızdırdı. "O nasıl bir soru Saçma. Öyle bir şey yok. Oğlumu sigara için uyarmıştım. Sigaradan başka bir şey kullanmazdı" diyen Yücel, eski eşi Hamit Türk'e de, "Babası hangi yüzle buraya geldi Babalık mı yapmış Allah onu kahretsin" diye tepki gösterdi. Ata, Habibler Mezarlığı'nda toprağa verildi. 

Valizinden 5 aşk mektubu çıktı 

ADANA DHA 
Ata Türk'ün ölümünün ardından başlatılan soruşturma çerçevesinde el konulan valizinden, 2004'de bir kadının yazdığı 5 aşk mektubu çıktı. Türk'e sevgilisinden geldiği tahmin edilen mektuplar, 'Çirkinim' diye başlayıp 'Yeşilin' imzasıyla bitiyor. Türk'ün mektupları yanında taşıması, kim olduğu bilinmeyen bu kişiye büyük değer vermesine bağlandı. Aşk mektuplarında karamsar ifadelerin yer aldığı belirtildi. Türk'ün, esrar ve ecstasy haplarını nerede, kimlerle içtiğini soruşturan Savcı Şefik İçöz, "Polisten Türk'ün gece birlikte olduğu kişilere ulaşıp detaylı ifadelerini almalarını istedim" diye konuştu. 


</TEXT>
</DOC>
