<DOC>
<DOCNO> 360745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy01.html </URL>
<DATE> 2005/07/13/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Meclis 696 saat çalıştı 
</HEADLINE>
<TEXT>

     22. Dönemin üçüncü yasama yılında 125 
     birleşimde 696 saat 9 dakika çalışan TBMM, toplam 429 yasa tasarı ve teklifinden 166’sını yasalaştırdı. TBMM Başkanı Bülent Arınç’ın 22. Dönem üçüncü yasama yılına ilişkin verdiği bilgiler arasında, TBMM’nin yasama faaliyetleri de yer aldı. Bu bilgilere göre, üçüncü yasama yılında 175’i tasarı, 254’ü teklif olmak üzere toplam 429 yasa tasarı ve teklifi Meclis gündemine gelirken, Genel kurul bunlardan 166’sını yasalaştırdı. Bu yasama yılında çıkartılan yasalardan 9 tanesi ise Cumhurbaşkanı Ahmet Necdet Sezer tarafından bir kez daha görüşülmek üzere TBMM’ye geri gönderildi. Yasama yılında alınan TBMM kararı sayısı ise 39 oldu. 
     
     479 OTURUMDA 696 SAAT ÇALIŞMA 
     TBMM Genel Kurulu bu yasama faaliyetlerini gerçekleştirmek iiçin 125 birleşimde 479 oturum yaptı ve 696 saat 9 dakika çalışırken, Genel Kurul çalışma saatleri geçen yıla oranla yüzde 15 arttı. Genel Kurul’un bu çalışmaları için ise 33 bin 49 sayfa tutanak tutuldu. Meclis komisyonları ise toplam bin 231 saat 37 dakikalık çalışma yürüttü. 
     
     DOKUNULMAZLIKLAR RAFA 
     Öte yandan milletvekillerine ilişkin TBMM’ye gelen dokunulmazlık tezkeresi sayısı ise bu yasama yılında 26 adet oldu. Yeni gelenlerle birlikte eski ve yeni toplam 209 yasama dokunulmazlığı tezkeresi Meclis’e verilirken, bunlardan komisyonlarda bekleyenlerin sayısı 9, geri alınanlar 8 ve milletvekili sıfatını bekleyenlerin sayısı da 192 oldu. Anayasa ve Adalet Komisyonu ele aldığı 
     dokunulmazlık tezkelerinin hepsinin dönem sonuna ertelenmesine CHP’nin muhalefetine karşın karar verirken, Genel Kurul’da bu karara uydu ve görüşülen dokunulmazlık tezkeleri dönem sonuna ertelendi. 
     
</TEXT>
</DOC>
