<DOC>
<DOCNO> 378418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo21.html </URL>
<DATE> 2005/09/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beşiktaş 15 yıl sonra gelen rövanşta avantaj peşinde... 
</HEADLINE>
<TEXT>

     UEFA Kupası 1. tur ilk maçında yarın İsveç'in Malmö takımıyla karşılaşacak olan Beşiktaş, bu maçı kazanarak, tur için avantaj sağlamak istiyor. 
     Kart cezalısı Okan'ın yanı sıra, sakatlıkları süren Ailton, Adem ve Gökhan'dan yoksun siyah-beyazlılar, hazırlıklarını bu akşam yapacakları idmanla tamamlayacak. 
     BJK İnönü Stadı'nda saat 20.00'de başlayacak ve Kanal D'den naklen yayınlanacak maçı Belçikalı hakem Paul Allaerts yönetecek. Allaerts'in yardımcılıklarını Rombout Hennissen ve Danny Vanderhoven yapacak. Maçın 4. hakemi ise Claude Bourdouxhe. 
     
     15 YIL SONRA GELEN RÖVANŞ 

     Beşiktaş, 1990-91 sezonunda Avrupa Şampiyon Kulüpler Kupası 1. turunda karşılaştığı Malmö'ye dramatik biçimde elenerek, kupaya veda etmişti. 
     19 Eylül 1990 tarihinde deplasmanda yapılan ilk karşılaşmada 2-2 giden maçı Recep Çetin'in kendi kalesine attığı golle 3-2 yitiren siyah-beyazlılar İstanbul'daki maç için yine de avantajlı bir skor elde etmişti. 
     3 Ekim 1990 tarihinde BJK İnönü Stadı'nda yapılan rövanş maçında Ali Gültiken ve Feyyaz Uçar'ın golleriyle 2-0 öne geçen Beşiktaş, ikinci yarıda yediği gollerle 2-2 berabere kalıp, kupadan elenmişti. 
     Beşiktaş'ta, teknik direktör Rıza Çalımbay ile yardımcısı Gökhan Keskin de bu 2 maçta forma giymişti. 
     Bu arada siyah-beyazlılar, geçen sezon devre arasında Antalya'da düzenlenen Efes Cup turnuvasında karşılaştığı Malmö'ye, normal süresi 2-2 berabere sonuçlanan mücadelede, penaltılar sonunda 6-4 mağlup olmuştu. 
     
     TANIDIK İSİMLER 

     Malmö, bu sezon Avrupa Şampiyonlar Ligi 3. ön eleme turunda İsviçre'nin Thun takımına elenip UEFA Kupası'na katıldı. 
     Mavi-beyazlıların kalesini, 2002 yılında Beşiktaş'ın da kalesinde görev yapan Mattias Asper koruyor. Kadrosunda 6 yabancı oyuncu bulunduran İsveç ekibinde, ünlü futbolcular Patrik Andersson ve Jari Litmanen de forma giyiyor. 

     
</TEXT>
</DOC>
