<DOC>
<DOCNO> 357306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun44.html </URL>
<DATE> 2005/07/01/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
ABD Başkanı Bush, Kuveyt Başbakanı Sabah ile görüştü... 
</HEADLINE>
<TEXT>

     ABD Başkanı George Bush, Beyaz Saray’da, Kuveyt Başbakanı Şeyh Sabah El Ahmed El Sabah ile görüştü. 
     Şeyh Sabah, Beyaz Saray’dan ayrılırken gazetecilere yaptığı açıklamada, Bush ile ABD’nin sorunlu bölgeler olarak gördüğü İran, Irak ve Suriye ile ilgili konuştuklarını söyledi. 
     Çok içten, samimi geçtiğini ve önemli olduğunu söylediği görüşmenin, kendisini memnun ettiğini belirten Şeyh Sabah, görüşmenin ayrıntıları hakkında bilgi vermedi. 
     Şeyh Sabah’ın, Kuveyt’in komşusu olan Irak’ta direnişçilerin saldırılarının sürdüğü sırada ABD’yi ziyaret ettiğine dikkat çekiliyor. 
     ABD, Irak’ta saldırılar için Suriye’nin üs olarak kullanıldığı suçlamalarında bulunuyor ve nükleer silah üretme çabasında olduğunu ileri sürdüğü İran’ın nükleer programının durdurulması için baskı oluşturulmasına çalışıyor. 
     Bu arada, Şeyh Sabah’a ABD ziyareti sırasında dün George Washington Üniversitesi tarafından fahri doktora unvanı verildi. 
     
</TEXT>
</DOC>
