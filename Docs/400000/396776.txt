<DOC>
<DOCNO> 396776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo17.html </URL>
<DATE> 2005/11/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İspanyol vatandaşlığı edinmede çifte standart tartışması... 
</HEADLINE>
<TEXT>

     Şenhan Bolelli 

İspanya'da büyük futbol kulüplerinin yabancı oyuncularını rahat oynatabilmek için onlara İspanyol vatandaşlığı alması, diğer göçmenleri kızdırdı. 
     İspanya'daki göçmen dernekleri, vatandaşlığa geçmek için tüm evraklarının hazır olmasına karşın en az 2 yıl bekletildiklerini ve sürekli polis karakollarına çağırıldıklarını belirterek, futbolculara çifte standart uygulandığını savundu. Uzun yıllardır İspanya'da yaşayan göçmenler, vatandaşlığa geçmek için gereken minimum yasal sürenin 2 yıl 3 ay olduğunu kaydetti. 
     Real Madrid takımında oynayan Brezilyalı futbolculardan Ronaldo, başvurusundan 9 ay sonra, Roberto Carlos da 11 ay sonra vatandaşlık aldı. 
     Yıldız futbolcuların, vatandaşlık taleplerinin ardından polis karakollarına bile gitmediklerini söyleyen göçmen dernekleri, yetkililerden bu dengesizliğin ortadan kaldırılmasını istediler. 
     İspanyol birinci futbol liginde takımların AB dışından en fazla 3 futbolcu oynatma hakkı bulunurken, büyük kulüpler AB dışındaki yabancı futbolcularını en fazla 1 yıl içinde İspanyol vatandaşlığına geçiriyor. 
     
</TEXT>
</DOC>
