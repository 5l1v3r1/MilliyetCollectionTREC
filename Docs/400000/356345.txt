<DOC>
<DOCNO> 356345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur01.html </URL>
<DATE> 2005/06/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bankacılık Yasa Tasarısı’nın 2 maddesi daha kabul edildi... 
</HEADLINE>
<TEXT>

     TBMM Plan ve Bütçe Komisyonu’nda, Bankacılık Yasa Tasarısı’nın 2 maddesi daha kabul edildi. 
     Komisyon’da kabul edilen maddelere göre, fon, ortaklarının temettü hariç ortaklık hakları ile yönetim ve denetimi kendisine devredilen bankalarla ilgili yetkilerini, maliyet etkinliğini sağlama ve mali sistemin güven ve istikrarını koruma ilkeleri doğrultusunda kullanacak. 
     Fon, hisselerinin çoğunluğu veya tamamı kendisine intikal eden bankanın, gerektiğinde mali ve teknik yardım da sağlamak suretiyle varlık ve yükümlülüklerini kısmen veya tamamen, mevcut bankalardan istekli olanlara ya da kurulacak bir bankaya devretmeye veya bankayı, istekli olan başka bir bankayla birleştirmeye, mali bünyenin güçlendirilmesi ve yeniden yapılandırılması için gerektiğinde sermayesini arttırmaya, zorunlu karşılık ve umumi disponibilite yükümlülüklerinden kaynaklanan cezai faizlerini kaldırmaya, iştirak, gayrimenkul ve diğer aktiflerini satın almaya veya bunları teminat olarak alıp karşılığında avans vermeye, likidite ihtiyacını gidermek üzere mevduat koymaya, sahip olduğu aktifleri üçüncü kişilere satmaya, hisselerini, kuruldan izin alınmak kaydıyla üçüncü kişilere devretmeye yetkili olacak. 
     Temettü hariç ortaklık hakları ile yönetim ve denetimi fona devredilen bankaların, mali bünyelerinin güçlendirilmesi, yeniden yapılandırılması, devri, birleştirilmesi ve satışı ile ilgili süreç, devrin yapıldığı tarihten itibaren en geç dokuz ay içinde tamamlanacak. Bu sürede devir, birleşme veya satışın tamamlanamamış olması halinde fonun talebi üzerine kurul, bankanın faaliyet iznini kaldıracak. 
     
     BANKA KAYNAKLARININ İSRAFI 
     Faaliyet izni kaldırılan veya fona devredilen bankaların hakim ortakları ve yöneticileri, bu kanunun şahsi sorumluluğa ilişkin hükümleri saklı kalmak kaydıyla, kullandıkları kaynakları ve bu suretle uğranılan zararları fon tarafından verilecek süre içinde iade ve tazmin etmekle mükellef olacaklar. 
     Kullanılan kaynaklar ve maruz kalınan zarar kapsamında iade ve tazmin talebine teşkil edecek işlemler ile iade ve tazmine konu edilecek tutarlar, ilgili bankada kurumca yapılacak incelemeler sonucunda ulaşılacak tespitler de dikkate alınarak fon kurulunca belirlenecek. 
     
     YURT DIŞINA ÇIKIŞ YASAĞI 
     TMSF Başkanı Ahmet Ertürk, görüşülen yasa tasarısının fazla bir yenilik sağlamadığını, biraz daha sistematik bir yapının oluşturulduğunu belirtti. Ertürk, batık bankalarla ilgili sürecin düzgün yönetilmesi halinde, fona ve kamuya maliyetin en aza indirilebileceğini söyledi. 
     Batık bankaların bir çoğunda çalışanları üzerine dahi şirketler kurulduğunu anlatan Ertürk, "Özel hırsızlıklarla ancak özel yasalarla başa çıkılır" dedi. 
     Ertürk, batık bankaların yöneticilerine yurt dışına çıkış yasağı konduğuna değinerek, yurt dışına çıkma yasağının bir ceza olmadığını, tahsilat amaçlı tedbir olduğunu ifade etti. 
     Bankacılık Kanunu Tasarısı, 2 maddenin kabul edilmesiyle birlikte 110’uncu maddeye gelindi. Geçici maddeleriyle birlikte 193 maddeden 
     oluşan tasarının komisyonda görüşülmesine, yarın saat 14.30’da başlanıp, görüşmeler tamamlanıncaya kadar devam edilecek. 
     
</TEXT>
</DOC>
