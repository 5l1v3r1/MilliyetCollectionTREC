<DOC>
<DOCNO> 366938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/yilmaz.html </URL>
<DATE> 2005/08/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yabancı sermaye Mısır'da 'teröre inat' geliyor 
</HEADLINE>
<TEXT>

ŞARM EL ŞEYH 

Mısır Turizm ve Kültür Bakanlığı'nı harekete geçiren turizmcilerin, 1 Ağustos'ta Şarm El Şeyh'te organize ettiği uluslararası basın toplantısını izlediğimde karşılaştığım, 'siyasi tutum" ve 'yabancı sermaye refleksleri" ezberimizi bozabilir. 
Mısır'ın 3 bin yıllık tarihini belgeleyen Luksor'daki harabelerde, 1997'deki bombalama eyleminden sonra, hükümetin geliştirdiği önlemler dikkat çekiciydi. 
Turizmin darbe almaması için dünya sinemalarında ilgi gören 'Mumya" filmi, en çok satan kitaplar listesinde ilk sıralara giren 'Kleopatra" serisi gibi bir dizi propaganda çalışması yapmıştı. 
Ayrıca turistik yatırımlara da 'özel teşvikler" getirerek, dünyanın ünlü otel zincirlerini ülkesine çekmeyi başarmıştı. 

General kükredi 
Mısır'ın güney ucundaki Sina Yarımadası'nın Valisi General Moustafa Afifi'nin basın toplantısında kullandığı 'tehdit" üslubu, teröre anladığı dilden cevap verme gereğinin izdüşümü gibi duruyordu. 
Afifi Arapça konuşuyor ve vurgularında hissedebildiğimiz keskinlik, İngilizce çeviride yumuşamasına rağmen, dikkatlerden kaçmıyordu. 
Afifi, "Dört ve beş yıldızlı otellerin 2005 sezonunda eleman çıkarmalarını, fiyat indirmelerini yasakladık. Eğer buna uymazlarsa, cezalandırırım. Ayrıca eleman çıkaranları, fiyat kıranları kamuoyuna teşhir ederim" diyordu. 
Toplantıya, 'Şarm El Şeyh her şeyden önce barış şehridir ve barış konferanslarının düzenlenmesine devam edecektir. İsrail ve ABD zirveleri burada oluyor Terörizm ile mücadele için otel işletmecisinden, aşçısına kadar hepimiz ant içiyoruz" mesajı gönderen Turizm ve Kültür Bakanı El Mghraby'nin sözleri de Afifi'nin yaklaşımının çok yakınına düşüyor. 
Mısır'da devlet, özel sektörü hizaya sokuyor ve birlikte hareket ediyor. Terör eylemlerinden zarar gören yatırımcılar da Mısır devleti ile aynı paralelde önlemler alıyorlar ve ortak bir dil kullanıyorlar. 

Yaralarını sarıyor 
Örneğin bombalama eyleminden zarar gören Ghazala Gardens Oteli'nin zararı, Şarm El Şeyh'teki turizmcilerin oluşturduğu fondan karşılanacak. 
Şarm El Şeyh'e gelen turistler içinde bu yıl Ruslar ligi zorlasa da, İtalyanlar ilk sıradalar. Aynı zamanda bombalama eyleminden sonra rezervasyon iptallerinde de İtalyanlar öndeler. İtalyan - Mısır İşadamları Derneği Üyesi ve dünyanın en büyük ikinci otelini Şarm El Şeyh'te kuran Domina zincirinin İtalyan sahibi Ernesto Preatoni ile konuşuyoruz "Olay günü Domina'da bin 400 İtalyan vardı 'Uçak gönderip, alalım' dedik. Ben hemen geldim. Durumu görünce, insanları tatil sürelerini devam ettirmeye ikna ettim. Teröre en iyi yanıt hayatın akışını hiç değiştirmemektir. Eğer dramatik anmalar, törenler yaparsak onlar kazanır. Bu sabah Şarm El Şeyh'te yeni bir yatırım anlaşması imzaladım teröre inat" diyor. 

Mafya benzetmesi 
Preatoni'ye 'Türkiye'de yatırımı düşünüyor musunuz ' sorusunu yöneltiyorum, verdiği yanıt yabancı sermayenin 'totaliter" rejimlerden değil, 'istikrarsızlıktan" korktuğunu ortaya koyuyor. 
"İstanbul'da bir şehir oteli almayı düşünüyorum. Kıyı şeridinde 150 - 200 odalı küçük projelerle ilgilenmiyorum" bilgisini veriyor. Preatoni'nin Türk hükümetlerini eleştiren 'sarsıcı" ifadesi bu açıklamasının ardından geliyor 
'Yabancı sermaye istikrar arar. Türkiye'de değişen hükümetlerle birlikte kararlar da değişiyor. Oysa kararlarda devamlılık olmalı, aksi halde Rus mafyasından farkı olmaz." 
Türkiye'deki 'sistem sorunları" dışarıda, 'illegalite" çağrışımları yapıyor ve Preatoni'nin gözünde 24 yıldır tek adaylı seçimlerle ülkesini yöneten Hüsnü Mübarek rejiminden daha güvensiz bir ortam yaratıyor. 
Preatoni, aynı zamanda 'İtalya'nın en büyük gayrimenkul yatırımcılarından.' Şarm El Şeyh'teki otelinde de son 10 yılda 280 ile 500 bin euro arasında değişen fiyatlarla villa satıyor. 



</TEXT>
</DOC>
