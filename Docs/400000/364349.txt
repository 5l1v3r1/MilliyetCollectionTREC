<DOC>
<DOCNO> 364349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun40.html </URL>
<DATE> 2005/07/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Blair, Erdoğan'dan sonra Zapatero ile görüşecek... 
</HEADLINE>
<TEXT>

     İspanya Başbakanı Jose Luis Rodriguez Zapatero, yarın Londra’da İngiltere Başbakanı Tony Blair ile görüşecek. 
     Blair’in programa göre, yarın sabah Başbakan Recep Tayyip Erdoğan ile görüştükten sonra Zapatero’yu kabul edeceği bildirildi. 
     İspanyol resmi haber ajansı EFE’nin, Zapatero’nun Londra ziyaretiyle ilgili hükümet kaynaklarına dayanarak verdiği bilgilerde, "İspanya Başbakanı’nın Blair ile görüşmesinde her zaman olduğun gibi tüm koşulları yerine getirmesi halinde Türkiye’nin AB üyeliğine destek verdiklerini yineleyeceği" kaydedildi. 
     Bu arada Zapatero’nun Blair ile görüşmesinde, terörizme karşı mücadelede öncelikli olarak AB içinde içişleri ve adalet kurumları arasında tam işbirliğinin gerekliliğini ön plana çıkaracağı belirtildi. 
     Blair-Zapatero görüşmesinin haziranda Brüksel’de yapılan AB zirvesinde kararlaştırıldığı açıklandı. 
     Taraflar önceden AB’deki bütçe ve anayasa krizlerinin görüşülmesini planlarken, Londra’da düzenlenen terör saldırıları nedeniyle terörle mücadele konusunun görüşmelerin büyük bölümünü oluşturabileceği ifade ediliyor. 
     Zapatero’nun temaslarında ayrıca, Başbakan Erdoğan ile birlikte yürütecekleri "Medeniyetler İttifakı" projesine İngiltere’nin de desteğini isteyeceği kaydediliyor. 
     
</TEXT>
</DOC>
