<DOC>
<DOCNO> 390022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/axspo03.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan fena kükredi 
</HEADLINE>
<TEXT>


Galatasaray Başkanı Özhan Canaydın, Fenerbahçe'yi hedef alan sert açıklamalar yaptı, "Herkes haddini bilmelidir. Spor kurumları üyelerinin ne zaman ve nasıl değişeceğine kim karar veriyor Burası dağ başı değil" ifadesini kullandı 

ERHAN TELLİ 


Mecidiyeköy'de bulunan Galatasaray Sportif A.Ş binasında basın toplantısı düzenleyen Başkan Özhan Canaydın gündemi sarsacak açıklamalarda bulundu. Sporda terör ortamı yaratılmak istendiğini ileri süren Canaydın, Tahkim Kurulu'nda yaşanan gelişmeler nedeniyle isim vermeden Fenerbahçe Başkanı Aziz Yıldırım'a sert bir dille yüklendi. 
Sözlerine, "Tahkim Kurulu'nda son günlerdeki gelişmeleri hepiniz biliyorsunuz" diyerek başlayan Başkan Canaydın, "Olayın vahameti yapılan açıklamalarla daha ağırlaşmaktadır. Dün yayınlanan bir gazetede konunun muhatabı olan bir üst yönetici, "Tahkim değişecek, Futbol Federasyonu şimdilik kalabilir' diyor, bunun anlamı nedir Bu ülkede herkes, her kulüp, her insan haddini bilmelidir. Spor kurumlarının üyelerinin ne zaman ve nasıl değişeceğine kim karar veriyor Bu ülkede yasalara uymamanın cezası yok da, ödülü mü var Bu gücü nereden alıyorlar " diye konuştu. 

'Meydanı boş buldular' 
Özhan Canaydın şöyle devam etti "Artık yeter. Türkiye'de sporun dengesinin daha fazla bozulmasına izin vermeyiz. Bugüne kadar biz Türkiye'de kuralların, yasaların işlediğini varsayarak hareket ettik. Bu tavrımız güçsüzlüğümüzden değil yasalara olan saygımızdandı. Ama biz sustukça başkaları meydanı boş buluyor, istediğini yaptırabileceğini zannediyor. Ne demektir toplantı basmak Tahkim Kurulu'nu, sporun nihai karar organını değiştirmeye cüret etmek Hukukçuları, üyeleri baskılarla yıldırmak, hakaret etmek. Burası dağ başı değildir. Bu çifte standartlarla, kayırmacılıkla Türk sporu hiçbir yere varamayacak. Kurallar adam gibi, gereğince uygulanmalıdır. Bu tür gayri yasal, gayri ahlaki yöntemlerle sadece Türk sporunu geriye götürürsünüz, ileriye değil. Kaos ve anarşi yaratırsanız bu taraftarlara yansır." 

Haftaya da konuşacak 
Başkan Özhan Canaydın, önünde bulunan yazılı metinden okuduğu konuşmasının sonunda, "Legal olmayan başarılar kalıcı değildir. Tüm yetkilileri bir kez daha göreve davet ediyorum" diyerek Fenerbahçe'ye bir göndermede daha bulundu. Sarı - kırmızılı kulübün başkanı, önümüzdeki hafta "Galatasaray üzerine oynanan oyunlar" konusunda genel bir toplantı daha düzenleyeceğini sözlerine ekledi. 

Başka çare kalmamıştı 

Galatasaray Yönetimi, idareciler ve futbolculara konuşma yasağı getirdi. Sarı - kırmızılılarda 30 Kasım'a kadar sadece Başkan Özhan Canaydın ve Teknik Direktör Eric Gerets basına açıklama yapabilecek. 
Son dönemde medyada yer alan demeçler, yönetimi böyle bir karar almaya itti. Yönetimin dün yaptığı toplantıda Canaydın'ın bu karar üzerinde etkili olduğu öğrenilirken, yasağın ardındaki gerçeğin 2. Başkan Ergun Gürsoy'un bir süre önce yaptığı açıklamalar ile Hakan Şükür'ün, Denizli maçından sonra sert bir dille eleştirdiği hakem Selçuk Dereli'den 2 gün sonra özür dilemesinin bulunduğu bildirildi. Sarı - kırmızılı yöneticiler ve Sportif Direktör Bülent Tulun'un, hakem Selçuk Dereli'yi eleştirmeye devam etmesine rağmen Hakan Şükür'ün özür dilemesi, idarecilerin tepkisini çekti. 

Kadroda değişim 

Sarı - kırmızılı takım, Türkiye Kupası A Grubu'nda bu akşam İkinci Lig A Kategorisi ekiplerinden Mersin İdmanyurdu ile oynayacağı karşılaşmanın hazırlıklarını dün yaptığı antrenmanla tamamladı. 
Teknik Direktör Gerets yönetiminde basın ve taraftarlara kapalı olarak gerçekleştirilen taktik ağırlıklı idmanın yaklaşık 1.5 saat sürdüğü öğrenildi. Belçikalı hoca, Mersin İdman Yurdu karşısına sakat ve cezalılar nedeniyle farklı bir kadro çıkaracak. 
Sakatlığı süren Orhan Ak'ın yerine savunmanın solunda Ergün görev yapacak. Aşil tendonunda ağrısı olan Hakan Şükür ile arka adalesindeki sakatlığı devam eden Ümit Karan'ın da riske edilmesi beklenmiyor. Gerets'in forvette Necati-Hasan Kabze ikilisine şans tanıyacağı ifade edildi. Tedbirli olarak Disiplin Kurulu'na sevk edilen Hasan Şaş'ın yerine ise İliç'in ilk 11'de çıkacağı vurgulandı. 

Gerets'e tepki ve destek 

Galatasaray Teknik Direktörü Eric Gerets'in, "Taraftarlar gol atsaydı Fenerbahçe hep şampiyon olurdu. Umarım bizim taraftarımız da tribünleri dolduracak ve takımlarını daha iyi destekleyecek" şeklindeki sözleri taraftarları ikiye böldü. Sarı - kırmızılı taraftarların internetteki buluşma adresi, "ultraslan.com"da açılan forumlarda Belçikalı hocaya hem tepki gösterildi hem de destek verildi. 
Taraftarların bir bölümü, "İçerden vurulmaya devam ediyoruz. Gerets'in işine son verilmesi lazım. Şimdiye kadar Fenerbahçeli'den bizi öven benzer sözler duydunuz mu " diyerek Gerets'i eleştirdi. Bir kısım taraftar ise "Gerets çok haklı. Hatta az bile söyledi. Önce stadı doldurup ondan sonra konuşalım. Ayrıca Gerets'in asıl amacı taraftarları ateşleyip tribünlere çekmek" ifadelerini kullandı. 

22 yıl sonra 

Galatasaray ile Mersin İdman Yurdu 22 yıl aradan sonra karşı karşıya gelecek. 22 yıl önce oynanan maçta Güney ekibinin formasıyla ter döken Teknik Direktör Levent Arıkdoğan, İstanbul'a umutlu geldiklerini söyledi. Tecrübeli hoca, "Galatasaray'ın gücünü iyi biliyoruz. Ancak en iyi şekilde mücadele ederek puan almak için sahaya çıkacağız" ifadesini kullandı. 


</TEXT>
</DOC>
