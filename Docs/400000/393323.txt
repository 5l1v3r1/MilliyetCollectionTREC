<DOC>
<DOCNO> 393323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun24.html </URL>
<DATE> 2005/11/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şaron, İsrail için yeni sınırlar çizme peşinde... 
</HEADLINE>
<TEXT>

     İsrail Başbakanı Ariel Şaron'un, ''İsrail'in nihai sınırlarının nerede olacağını belirlemek üzere, seçimleri öne alarak yeniden iktidara gelme niyetinde olduğu'' öne sürüldü. 
     Jerusalem Post gazetesi, Şaron'un danışmanlarına dayanarak verdiği haberde, danışmanlarından birinin, ''Şaron, hiç şüphesiz sınırları çizmek istiyor'' dediğini aktardı. 
     Danışmanına göre Başbakan, ''bunu sadece kendisinin yapabileceğini, ülkeyi tanıdığını ve bunun tarihi misyonu olduğunu'' düşünüyor. Aynı danışman, ''Şaron, etrafına baktığında, bunu gerçekleştirebilecek başka bir potansiyel İsrailli lider bulunmadığını görüyor. Bu zor bir iş. Ama milletin de, tüm dünyanın da istediği şey bu'' diye konuştu. 
     Şaron'un bir başka danışmanı da ''Filistin Yönetimi'nin yol haritasıyla ilgili olarak üzerine düşen yükümlülükleri yerine getirmemesi halinde, Şaron'un gelecekte Filistinliler olmaksızın, tek başına sınırları belirlemeyi ihtimal dışı görmediğini'' ifade etti. 
     Şaron'un danışmanları, '' Gazze'den geri çekilmenin tamamlanmasının ardından, Şaron'un, görüşülecek tek müzakere konusunun, uluslararası toplumun aracılığıyla ortaya çıkan yol haritası olduğunu söylemesine karşın, uzun dönemde Batı Şeria'dan da tek taraflı geri çekilme ihtimalini göz ardı etmediğini'' de söyledi. 
     Başbakan Ariel Şaron'un sözcüsü Asaf Şerif ise ''İsrail'in nihai sınırlarını çizecek tek siyasi planın yol haritası olduğunu'' kaydetti. 
     
     YENİ PARTİ İDDİASI YALANLANDI 
     Öte yandan Asaf Şerif, ''Başbakan Şaron'un Likud'u bırakıp yeni parti kuracağı'' iddialarını da yalanladı. 
     İsrail'in Kanal 1 televizyonu, İsrail parlamentosu Knesset'in, Şaron'un atadığı 2 yeni bakanı oylamamasının ardından, Likud içindeki geri çekilme karşıtı milletvekilleriyle çıkan kriz nedeniyle, Şaron'un partisini bırakarak, ''Başka Ülkem Yok'' Ein Li Eretz Aheret adıyla yeni bir parti kuracağını öne sürmüştü. 
     Şaron'un yeni partisinde bazı Likudlu bakanlarla, eski Şin Bet İsrail İç Güvenlik Servisi Başkanı Avi Dichter'in de yer alacağı iddia edilmişti. 
     
</TEXT>
</DOC>
