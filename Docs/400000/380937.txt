<DOC>
<DOCNO> 380937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo31.html </URL>
<DATE> 2005/09/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ermal Kurtoğlu'na maç yasağı 
</HEADLINE>
<TEXT>

     Sırbistan-Karadağ’da düzenlenen 34.Avrupa Şampiyonası’nda, Litvanya maçı sonrası doping kontrolü için verdiği numunenin sonucu potizif çıkan milli basketbolcu Ermal Kurtoğlu’na, Uluslararası Basketbol Federasyonları Birliği FIBA tarafından resmi maçlarda oynama yasağı getirildi. 
     Basketbol Federasyonu’ndan yapılan açıklamada, Ermal’in saç dökülmesi için kullandığı "Propecia" adlı ilaçta bulunan "Finasteride" maddesinin, Dünya Anti Doping Ajansı’nın WADA doping ilaçları listesinde yer aldığı belirtilerek, kesin karar açıklanana dek bu sporcunun resmi maçlarda oynamasına FIBA tarafından yasak getirildiği ve bu kararın Basketbol Federasyonu’na ulaştığı bildirildi. 
     FIBA kararının, Ermal Kurtoğlu ve kulübü Efes Pilsen’e, Basketbol Federasyonu tarafından iletildiği, Ermal’in bu karara yasal olarak 10 gün içinde itiraz etme hakkı bulunduğu kaydedildi. 
     
</TEXT>
</DOC>
