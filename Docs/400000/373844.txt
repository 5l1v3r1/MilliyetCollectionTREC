<DOC>
<DOCNO> 373844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo22.html </URL>
<DATE> 2005/08/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İstanbul'da dev basketbol şöleni... 
</HEADLINE>
<TEXT>

     Efes Pilsen'in ana sponsorluğunda Basketbol Federasyonu tarafından düzenlenen Efes Pilsen İstanbul World Cup 4 Basketbol Turnuvası, yarın İstanbul'da başlayacak. 
     Abdi İpekçi Spor Salonu'nda 30 Ağustos-3 Eylül tarihleri arasında gerçekleştirilecek dev organizasyona, Türkiye'nin yanısıra Avrupa'nın en önemli basketbol ülkeleri Fransa, Rusya, İtalya, Sırbistan-Karadağ ve Slovenya katılacak. 
     Sırbistan-Karadağ'da yapılacak 34. Avrupa Şampiyonası finalleri öncesi en önemli hazırlık turnuvası olarak gösterilen Efes Pilsen İstanbul World Cup 4'te Türkiye, Fransa ve Rusya ile birlikte A Grubu'nda İtalya, Sırbistan-Karadağ ve Slovenya ise B Grubu'nda mücadele edecek. 
     
     TANITIM TOPLANTISI YAPILDI 
     Efes Pilsen İstanbul World Cup 4 Turunvası'nın tanıtım toplantısı, Basketbol Federasyonu Başkanı Turgay Demirel, genel sekreter Selahattin Aydın, Gençlik ve Spor İstanbul İl Müdürü Tamer Taşpınar, A Milli Basketbol Takımı Başantrenörü Bogdan Tanjeviç, A Milli Basketbol Takımı Menajeri Doğan Hakyemez, Efes Pilsen Pazarlama Müdürü Serim Yıldırım ve milli oyuncular İbrahim Kutluay ile Hidayet Türkoğlu'nun katılımıyla Polat Renaissance Otel'de yapıldı. 
     Turgay Demirel, yaptığı konuşmasında, artık geleneksel hale gelen turnuvada, Avrupa Basketbol Şampiyonası'nda madalya peşinde koşacak çok önemli ekiplerin ağırlanacağına dikkati çekerek, ''İnşallah alacağımız neticeler iyi olacak ve milli takımımızı Avrupa Şampiyonası'na bu moralle uğurlayacağız. İnanıyoruz ki Avrupa Şampiyonası'nda da millilerimiz alacakları sonuçlarla bizi sevindirecektir'' dedi. 
     
     TANJEVIC ''KAPASİTEMİZİN YÜZDE 80-85'İNDEYİZ'' 
     A Milli Basketbol Takımı Başantrenörü Bogdan Tanjeviç ise Avrupa Şampiyonası'na yaklaşık 20 gün kaldığını ifade ederek, şunları söyledi 
     ''Şu an itibariyle takımımız kapasitesinin yüzde 80-85'ine ulaştı. Son 20 günde yoğun bir hazırlık dönemi geçirdik. Geçen seneye oranla daha hazır durumda olduğumuzu söyleyebilirim. Efes Pilsen İstanbul World Cup 4'ü de küçük Avrupa Şampiyonası olarak görüyoruz. Çünkü katılan tüm ekipler son derece iddialı. Amacımız yaptığımız her maçta daha hazır hale gelmek. Tabii taraftarımızın desteğini de arkamızda görmek istiyoruz.'' Milli oyunculardan İbrahim Kutluay, turnuvada son derece güçlü rakiplerle zor ve heyecanlı maçlar yapacaklarını kaydederek, ''Elde edeceğimiz iyi sonuçlar, Avrupa Şampiyonası öncesi bize moral kazandıracaktır. Biz takım olarak Efes Pilsen İstanbul World Cup 4 ve Avrupa Şampiyonası'nda elde edebileceğimiz en iyi dereceye ulaşmayı hedefliyoruz'' derken, Hidayet Türkoğlu ise, ''Yapacağımız maçlar Avrupa Şampiyonası öncesi son durumumuzu gösterecek. Bizim sadece morale ihtiyacımız var. 2001'den bu yana istenilen başarıları elde edemedik ama bunun nedeni tecrübesizlikti. Şimdi daha iyi işler yapmak istiyoruz'' diye konuştu. 
     
     ABDİ İPEKÇİ'DE BÜYÜK ŞOV 
     Efes Pilsen İstanbul World Cup 4'e ev sahipliği yapacak olan Abdi İpekçi Spor Salonu'nda basketbolseverler, 5 gün boyunca maçarın yanı sıra çeşitli etkinlikleri de izleme fırsatı bulacak. 
     Karşılaşmaların NTV televizyonu ve NTV Radyo'dan canlı olarak yayınlanacağı organizasyonda, çeşitli dans gösterileri, sürpriz şovlar ve yarışmalar da düzenlenecek. 
     Yarın saat 18.30'da Slovenya-İtalya karşılaşmasıyla start alacak turnuvada, A Milli Basketbol Takımı ilk maçını saat 20.45'de Fransa ile yapacak. 
     
     Turnuvada 2. günden itibaren program ise şöyle 
     
     31 Ağustos Çarşamba 
     18.30 İtalya-Sırbistan Karadağ. 
     20.45 TÜRKİYE-Rusya. 
     
     1 Eylül Perşembe 
     18.30 Sırbistan Karadağ-Slovenya. 
     20.45 Rusya-Fransa. 
     
     2 Eylül Cuma 
     16.15 A Grubu 3.'sü- B Grubu 3.'sü. 
     18.30 A Grubu 1.'si- B Grubu 2.'si. 
     20.45 B Grubu 1'si- A Grubu 2.'si. 
     
     3 Eylül Cumartesi 
     15.15 Üçüncülük maçı. 
     17.30 Final maçı. 
     
</TEXT>
</DOC>
