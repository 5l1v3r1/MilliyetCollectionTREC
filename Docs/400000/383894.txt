<DOC>
<DOCNO> 383894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko50.html </URL>
<DATE> 2005/10/04/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
BTO Başkanı Yavuz "3 Ekim 2005, tarihi bir dönemeçtir" 
</HEADLINE>
<TEXT>

     Balıkesir Ticaret Odası BTO Başkanı Mahmut Yavuz, AB ile müzakerelerin başlama tarihi olan 3 Ekim 2005'in, tarihi bir dönemeç olduğunu söyledi. 
     Yavuz, yaptığı yazılı açıklamada, dün, 12 Eylül 1963 tarihinde AET ile imzalanan ''Ankara Anlaşması'' ile başlanan tam üyelik yolunda çok önemli bir dönemecin geçildiğini söyledi. 
     Türkiye ile AB arasında müzakerelere resmen başlanmasının çok önemli bir başarı olduğunu kaydeden Yavuz, müzakere sürecinin, büyük pazarlıkların yaşanacağı bir dönem olacağına dikkati çekti. 
     Mahmut Yavuz, hiç kimsenin Türkiye'nin önüne tepsi içinde AB üyeliğini koymayacağını, büyük fedakarlıklar isteneceğini ifade ederek, şöyle dedi 
     ''İnancımız odur ki 3 Ekim'de olduğu gibi, Türk siyaseti, bürokrasisi, özel sektörü, önüne gelen bu istekleri, onurlu bir şekilde Türkiye'nin menfaatleri doğrultusunda yerine getirecektir. 
     Yönetime geldiğimiz günden bu yana Türkiye'nin AB üyeliğini destekliyoruz. 
     Türkiye'nin tam üyelik müzakerelerinin başlangıcının, Ramazan Ayı arifesine gelmesi, ümit ederim ki Müslüman ve Hıristiyan aleminin ortak bir kazancı olacak, dünya barışına da büyük katkı sağlayacaktır. 
     AB üyeliği yönünde çalışma yaparak, 3 Ekim başarısında katkısı olan herkesi kutluyorum.'' 
     
</TEXT>
</DOC>
