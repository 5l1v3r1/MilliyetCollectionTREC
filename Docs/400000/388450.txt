<DOC>
<DOCNO> 388450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/spo04.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zaman ve şans gerek' 
</HEADLINE>
<TEXT>


Halilhodziç, takımın özgüvenini kazanması için acil bir galibiyete ihtiyaç olduğunu söyledi 


Trabzonspor Teknik Direktörü Halilhodziç, bordo - mavili takımın özgüven kazanması için acil bir galibiyete ihtiyacının olduğunu söyledi. 
Tecrübeli hoca, "Ben içinde bulunduğumuz durumdan çıkma konusunda umutsuz değilim. Bu durumu daha önce çalıştırdığım takımlarda da yaşadım. Oyuncuların moral ve güveninin sağlanması gerekiyor. Bunu yükseltmek için zaman ve şansa ihtiyaç var. En son isteğini ve gücünü kaybedecek benim. Futbolcularımla sürekli konuşuyorum. Samsunspor maçı öncesi 6 saat konuştum. Demek ki daha fazla konuşmam gerekiyor. Ben hem psikolog, hem hocayım" dedi. 
Halilhodziç, takım kaptanı Fatih Tekke'nin hem hazırlık yapmadan, hem iyileşmeden forma giydiğini kaydederek, "Vücudu daha fazla dayanamadı. Ağrılar o kadar arttı ki koşamaz hale geldi. Kariyerini bile riske atmış. Milli maç arası Szmykowiak ve Fatih ile birlikte Paris'e gideceğim. Paris'te büyük bir hastanede tedavi olacaklar" diye konuştu. Trabzon'un hocası, İbrahim Ege ve Hasan Üçüncü'nün Samsunspor maçında gülmesinin yanlış anlaşıldığını belirtti, "Takımın sonucuyla bir ilgisi yok. Eğer öyle birşey anlarsam, takımda onu barındırmam" dedi. 

Beklenen istifa 

Trabzonspor'un sezon başı transfer çalışmalarında aktif olarak görev yapan yönetici Murat Bozoğlu, uzun süredir beklenen istifasını dün verdi. Geçen zaman ve gelişen şartlarda görevlerini yerine getirmemenin sıkıntısını yaşadığını vurgulayan Bozoğlu, "Bu şekilde göreve devam etmenin hem şahsıma hem de kulübüme zarar vereceği düşüncesiyle çok sevdiğim Trabzonspor Kulübü'ndeki yönetim kurulu üyeliğinden istifa ettim" açıklamasını yaptı. 

Hüseyin'e iki maç 

Samsunspor maçında gördüğü kırmızı kart nedeniyle Disiplin Kurulu'na sevkedilen Hüseyin'e iki maç ceza çıktı. Bu arada yönetim, bilet fiyatlarında büyük indirime gidildi. 5 YTL'ye satılan kale arkası biletleri 2 YTL'ye, 10 YTL'ye satılan maraton tribünü biletleri de 5 YTL'ye düşürüldü. Numaralı tribün biletleri 20, VIP 2 35 ve VIP 1 biletleri de 50 YTL'ye satışa çıkarıldı. 


</TEXT>
</DOC>
