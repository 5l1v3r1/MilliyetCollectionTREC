<DOC>
<DOCNO> 387579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun14.html </URL>
<DATE> 2005/10/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Deprem bölgesinde durum vahimleşiyor, acil çadır lazım .. 
</HEADLINE>
<TEXT>

     BM, Pakistan'daki deprem felaketzedeleri için dünyada yeterli sayıda çadır bulunmadığını bildirdi. 
     İslamabad'daki BM yardım operasyonları şefi Andrew McLeod, ''dünyada, ihtiyaca cevap verecek yeterli çadır bulunmadığını söylemenin yanlış olmayacağını'' belirterek, dağ çadırı üretiminde dünyada birinci ülke olan Pakistan'daki kullanılabilir çadır stoklarının tükendiğini kaydetti. 
     Macleod, ''deprem bölgesi coğrafi büyüklüğü açısından tsunami afetinin etkilediği yerden çok daha geniş üstelik tsunamide kıyı şeridinin düz arazisine yardım götürülüyordu oysa Keşmir'de dünyanın bazı en yüksek dağları ve derin vadileri arasında işimiz çok daha zor'' dedi. 
     BM yetkilisi, ''bu deprem herhangi bir hükümetin başa çıkabileceği boyutların çok ötesinde bir yıkım yarattı'' diye konuştu. 
     BM sözcüsü Amanda Pitt de, bir haftadır 37 bin çadırın teslim edildiğini, Pakistan hükümetinin de 100 bin çadır sağladığını belirterek, ''Diğer 150 bin çadırın daha yolda olduğunu biliyoruz, ancak bunun yeterli olmadığının da farkındayız'' dedi. 
     İçişleri Bakanlığı'nın son verilerine göre, depremde ölü sayısı 41 bin, yaralı sayısı ise 67 bin. 
     
     Ölü sayısı artabilir 

     Yardım görevlileri Keşmir'de kötü hava koşulları ve ücra yerlerde yaralı bekleyenlere ulaşılamaması nedeniyle ölü sayısının daha da tırmanabileceğini söylüyor. 
     Yerel yöneticilere göre 10 gün önceki depremde ölenlerin sayısı şu an 54 bin civarında. 
     Birleşmiş Milletler 3 milyonu aşkın kişinin evsiz kaldığını tahmin ediyor. 
     Kurtarma çalışmaları Pakistan ve Hindistan arasındaki Keşmir anlaşmazlığına takıldı. 
     İki ülke yetkilileri Hindistan hava kuvvetlerinin Keşmir'deki kurtarma çalışmalarına nasıl katılabileceği konusunda anlaşmadı. 
     Pakistan hükümeti, Hintlilerin sadece helikopterlerini kabul edeceğini ve mürettebata giriş izni vermeyeceğini söylüyor. 
     Hindistan ise helikopterlerini eğer kendi pilotları tarafından kullanılacaklarsa sağlayabileceğini açıkladı. 
     Keşmir'in yüksek dağlarında ya da derin vadileri içinde kurtarılmayı bekleyen afetzedelere ulaşmanın tek yolu helikopterlerle mümkün görünüyor. 
     
     NATO, BM'NİN DEPREM BÖLGESİNE YARDIMINI TAŞIYACAK 

     Bu arada, NATO, BM Mülteciler Yüksek Komiserliği'nin deprem felaketi yaşayan Pakistan'a göndereceği yardım malzemesinin taşınma işlemini üstleneceğini bildirdi. 
     NATO sözcüsü James Appathurai, konuya ilişkin açıklamasında, İttifak uçaklarının yüzlerce ton yardım malzemesini Pakistan'a taşıyacağını duyurdu. 
     Appathurai, 8 Ekim depremi kurbanlarına yardım amacıyla NATO'nun bazı girişimlere hazırlandığını, bu çerçevede bu hafta sonuna kadar Acil Mukabele Gücü NATO Response Force-NRF birimlerinin harekete geçirilebileceğini bildirdi. 
     NATO devlet ve hükümet başkanları tarafından, 2002 sonunda Prag zirvesinde alınan karar çerçevesinde, en geç 2006'da, 25 bin kadar askerle "tam operasyonel" olması öngörülen NRF, ilk aşamada 6 bin kadar askerle 2004'te göreve başladı. 
     İttifak üyesi ülkelerin kara, deniz ve hava kuvvetlerinden gelen araç ve askerlerden oluşan NRF, "bir kriz halinde", 15 ila 30 gün içinde harekete geçirilebilecek yetenekte bulunuyor. 
     NRF, "dünyanın her yerinde", "modern NATO'nun hedef olduğu yeni tehditlere karşı" mücadeleye hazırlıklı tutuluyor. İttifak askeri yetkililerine göre, bu tehditlerin başında terörizm ve kitle imha silahları yer alıyor. 
     
</TEXT>
</DOC>
