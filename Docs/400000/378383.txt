<DOC>
<DOCNO> 378383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy05.html </URL>
<DATE> 2005/09/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bakan Koç Yasaklama olayı bakanlığın yetkisi dışında 
</HEADLINE>
<TEXT>

     Devlet Tiyatroları Genel Müdürlüğü’ndeki atamaları ile tartışılan ve sanatçıların kilolarını gündeme getiren Kültür ve Turizm Bakanı Atilla Koç, Aziz Nesin’in oyununun yasaklanması konusunda suskun kaldı. Bakan Koç, Aziz Nesin’in "Sizin Memlekette Eşek Yok mu " adlı oyununun, Bitlis’in Güroymak İlçesi’nde yasaklanmasının, "yetki alanı dışında" olduğunu bildirdi. 
     CHP Antalya Milletvekili Feridun Baloğlu’nun, Aziz Nesin’in "Sizin Memlekette Eşek Yok mu " adlı oyununun Güroymak’ta yasaklanması ile ilgili soru önergesini, Kültür ve Turizm Bakanı Atilla Koç yanıtladı. Özel Tiyatrolara Devlet Desteği Yönetmeliği kapsamında, ulusal kültür ve çağdaş anlayışa uygun etkinlikleriyle kültür ve sanata hizmette bulunan özel tiyatrolara destek sağlandığını kaydeden Koç, "Bakanlığım, yerli oyun yazarlarını teşvik etmek, oynanan oyunların kalitesini yükseltmek ve bu yolla da Türk tiyatrosunun gelişmesini ve tanıtılmasını desteklemek amacıyla özel tiyatrolara maddi ve manevi destek vermektedir" dedi. 
     
     YETKİ ALANI DIŞINDA 

     "Ülkemizde kültürü geliştirmekle görevli Bakanlığınız bu olayla ilgili olarak bir soruşturma başlatmış mıdır " sorusu üzerine de Koç, yasaklama olayının Bakanlığının yetki alanının dışında olduğunu söyledi. Koç, "Bitlis’in Güroymak İlçesi’nde sahnelenmek istendiği belirtilen tiyatro oyununun özel veya amatör bir tiyatro topluluğu tarafından sahnelenmek istendiği düşünülmektedir. Yetki alanı dışındaki bu olayda Bakanlığımın herhangi bir müdahalesi olmamıştır" dedi. 
     Bakan Koç, "Sansürcü bir denetlemenin bakanlığınızca onaylanması mümkün olmadığına göre, yasaklanan oyunun adı geçen ilçede sahneye konulmasına katkıda bulunacak mısınız 
     Belirli konulardaki ’özgürlükçü’ olmak iddiasını sürdüren AKP İktidarının, sanat alanındaki ’tutucu’ tavrı, bir hükümet tercihi midir " sorularını ise yanıtsız bıraktı. 

ANKA 
     
</TEXT>
</DOC>
