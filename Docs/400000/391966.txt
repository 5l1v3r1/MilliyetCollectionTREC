<DOC>
<DOCNO> 391966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko11.html </URL>
<DATE> 2005/11/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İzmir, Expo 2015'e hazırlanıyor... 
</HEADLINE>
<TEXT>

     Nurhayat Talay AA 

İzmir EXPO 2015 İcra Komitesi ve İzmir Ticaret Odası İZTO Başkanı Ekrem Demirtaş, ''rüyalar projesi'' olarak nitelendirdiği EXPO'nun 2015'de İzmir'de düzenlenmesi için sıkı biçimde çalıştıklarını ve öncelikli hedeflerinin ''Moskova, Toronto ve Mexico City gibi diğer aday şehirlerin arasından sıyrılmak'' olduğunu bildirdi. 
     AA muhabirine açıklama yapan Ekrem Demirtaş, ''EXPO- İzmir'' fikrinin, 1992'de doğduğunu belirterek, 5 Ekim 2004'te Türkiye'nin, EXPO organizasyonlarını gerçekleştiren Uluslararası Expo Bürosu BIE üyesi olduğunu anlattı. 
     İzmirli meslek odaları ve çeşitli kurumların bir araya gelerek ortak platform oluşturduğunu ve uluslararası temasların başladığını kaydeden Demirtaş, ''Ankara'da hükümet temsilcileri ve bürokrasi nezdinde çeşitli girişimlerde bulunuldu ve Bakanlar Kurulu bu yıl Eylül ayında, 2015'te düzenlenecek EXPO'ya Türkiye adına İzmir'in aday gösterilmesine karar verdi'' dedi. 
     ''Bu proje yıllardır ihmal edilen İzmir'in önünü açacak'' diyen Ekrem Demirtaş, yaşadığı yer başka da olsa tüm İzmirlilerin bu projeye katkı koyması gerektiğini ve Ankara'nın gereken desteği verdiğini söyledi, kentin tüm temsilcilerinin de en geniş katılımla el ele kenetlendiğini bildirdi. 
     
     ''ŞEHİR YENİLENECEK'' 
     EXPO'ya Avrupa'dan, Türk Cumhuriyetleri başta olmak üzere dünyanın dört bir yanından 70 milyon ziyaretçi gelmesinin beklendiğini belirten Demirtaş, ''Ziyaretçi beklentimiz yüksek, çünkü İzmir'in coğrafi konumu birçok, ülkeden kolay ulaşıma çok uygun'' dedi. 
     Gelen ziyaretçilerin önemli miktarda döviz bırakacağına işaret eden Demirtaş, ''Biz de bu ziyaretçileri ağırlamak için üzerimize düşeni yapmak zorundayız. Bunun için kent yenilenecek. Özel sektör ve devlet şehre yatırım yapacak. Bir havaalanı, oteller, yollar inşa edilecek, metro ağı genişleyecek'' dedi. 
     Ekrem Demirtaş, sözlerini şöyle sürdürdü 
     ''Kentin imajını ortaya koyacak, karakter ve renklerle bir logonun bile çalışmasını yapıyoruz. Öncelikli hedefimiz, bu işe talip olan Moskova, Toronto ve Mexico City arasından sıyrılıp organizasyonu üstlenmek. Bu konuda da şansımız çok yüksek. 
     Çünkü biz kent olarak bu konuda ortak hareket ederek, hükümetin de desteğini aldığımızı gösterebilirsek, diğer adaylardan öne çıkarız. Japonya'ya yaptığımız iki ziyarette de bunu hissettirdik ve çok olumlu övgüler aldık.'' Adaylık başvurusunun yapılacağı Mayıs öncesinde Paris'te büyük bir resepsiyon vermeyi planladıklarını belirten Demirtaş, Yunanistan dahil birçok ülkenin İzmir'e destek sözü verdiğine dikkati çekti. 
     Demirtaş, oluşturulan komitede ''İzmir Büyükşehir Belediye Başkanı Aziz Kocaoğlu, Ege Bölgesi Sanayi Odası Başkanı Tamer Taşkın, İzmir Deniz Ticaret Odası Başkanı Geza Dologh, Ege İhracatçılar Birliği Başkanı Servet Eröcal ve İZFAŞ Genel Müdürü Doğan İşleyen''in yer aldığını kaydetti. 
     
     SICAK YAKLAŞIM 
     BIE Genel Sekreterliği'yle Paris'te yapılan görüşmenin de olumlu geçtiğini kaydeden Demirtaş, şöyle konuştu 
     ''Türkiye'nin adaylığına sıcak bakıldı. Toronto, Mexico City ve Moskova kentlerinin de 2015 için aday olabilecekleri ancak, İzmir'in şansının daha yüksek olduğu ifade edildi. En ciddi rakip olarak Moskova gösterildi. Ancak BIE üyelerinin genel eğiliminin 2015 EXPO'sunun Doğu Akdeniz'de bir ülkede yapılması olduğu ifade edildi. EXPO'nun ilk kez bir Müslüman ülkede düzenleme ihtimali heyecan yarattı. Bunlar bizim için önemli artılardır.'' 
     
     YAPILMASI GEREKENLER 
     EXPO adaylığı konusunda yolun henüz başında olduklarını ve zamanla yarıştıklarını kaydeden Demirtaş, önümüzdeki günlerde BIE Genel Sekreteri Loscertales'in İzmir'e davet edileceğini, yer seçimi konusunda görüşlerinin alınacağını bildirdi. 
     Demirtaş, bunun ardından önce İzmir'de, ardından Paris'te EXPO İzmir 2015 ofisleri açılacağını belirtti, ''EXPO başarısı tescilli, uluslararası danışmanlık firmalarından biriyle anlaşma yapmayı da planlıyoruz. Profesyonel bir firmayı tercih edeceğiz'' diye konuştu. 
     BIE'nin 1 Aralık'ta komite seçimlerinin yapılacağını, Türkiye'nin bir komitede yer almasını sağlamaya çalışacaklarını ifade eden Ekrem Demirtaş, ''Uluslararası düzeyde tüm kardeş belediyeler, odalar, üniversiteler, kurum ve kuruluşlar nezdinde güçlü bir lobi çalışması ve medya tanıtımı yapmayı planlıyoruz'' dedi. 
     
     KESİN KARAR 2008'DE 
     En geç Şubat 2006'ya kadar, İzmir EXPO'nun teması yer ve tarihi konularının netlik kazanması gerektiğine dikkati çeken Demirtaş, Mayıs 2006'ya kadar ön hazırlıklar biteceğini ve BİE'ye kesin dosya sunulacağını, 2007 başında BIE'in bir yıl sürecek incelemeler yapacağını ve 2008'in ilk aylarında EXPO'nun hangi kentte düzenleneceğine kesin karar verileceğini anlattı. 
     
</TEXT>
</DOC>
