<DOC>
<DOCNO> 389905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur08.html </URL>
<DATE> 2005/10/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Alkollü kamyoncu, hastanelik ettiği kişiyi sedyede de dövdü 
</HEADLINE>
<TEXT>

     Yakup YILMAZ DHA 

      ADANA’da 30 yaşındaki alkollü kamyon şoförü Mahir Çayan Çetin, yolun karşısına geçmek isterken hafif çarptığı 48 yaşındaki alkollü yaya Eyüp Ballı’yı, daha sonra döverek hastanelik etti. Kavgada kendisi de yaralanan Çetin, gittiği hastanede ambulanstan indirilirken gördüğü Ballı'yı sedyede de dövdü. 
     HiltonSA Oteli yanında dün saat 22.00 sıralarında yolun karşısına geçmeye çalışan Eyüp Ballı’ya, iddiaya göre Mahir Çayan Çetin yönetimindeki 01 HA 662 plakalı kamyon hafif şekilde çarptı. Alkollü olan Eyüp Ballı ile yanındaki yeğeni 29 yaşındaki Zülfikar Hünik, kaza sonrası kamyon şoförü Çetin ile tartışmaya başladı. Ancak, kendisi de alkollü olan kamyon şoförü Çetin, bağırarak konuşmasına sinirlendiği Ballı’yı tekme tokat dövdü. Dayısının dayak yemesi üzerine Zülfikar Hünik, yakındaki Köprübaşı Polis Merkezi’ne giderek yardım istedi. 
     
     SEDYEDE DE SALDIRDI 
     Kavga sırasında kendisi de başından yaralanan kamyon şoförü, tedavi için Adana Devlet Hastanesi’ne gitti. Olay yerine gelen polis de, Ballı’yı ambulansla Adana Devlet Hastanesi’ne gönderdi. Tedavisi yapılıp, acil servis önünde cep telefonundan yakınlarıyla görüşen kamyon şoförü Çetin, dövdüğü Ballı’nın sedyeyle ambulanstan indirildiği görünce konuşmayı kesti. Ambulansa yönelen Çetin, polis ve sağlık görevlilerinin arasından geçip, sedyede yarı baygın yatan Ballı’yı tokatlamaya başladı. Polislerin yakaladığı Çetin, gözaltına alındı. 
     Yediği yumruk darbelerinin etkisiyle yüzü kanlar içerisinde kalan Ballı, acil serviste tedavi edildi. Polis merkezine götürülen Çetin’in de, 155 promil alkollü olduğu belirlendi. Ehliyetine el konulan Çetin’le ilgili soruşturma sürüyor. 
     
</TEXT>
</DOC>
