<DOC>
<DOCNO> 380194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun09.html </URL>
<DATE> 2005/09/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sudan'da isyancılar kasabayı ele geçirdi, 80'den fazla asker öldürüldü 
</HEADLINE>
<TEXT>

     Sudan’da isyancılar, batıdaki Darfur bölgesinde dün düzenledikleri saldırıda bir kasabayı ele geçirdi. 
     Sudan Kurtuluş Ordusu SKO tarafından Londra’da yayımlanan bildiride, "SKO, şiddetli çatışmalardan sonra düşman güçlerini yenmeyi ve Güney Darfur’daki Şeria kasabasını ele geçirmeyi başardı. 
     Düşman güçleri birçok kayıp verdi ve ilk belirlemelere göre 80’den fazla hükümet askeri öldürüldü" denildi. 
     SKO sözcüsü Mahcub Hüseyin imzalı bildiride, SKO güçlerinin, hükümete bağlı askerlerin kendi denetimlerindeki topraklara zorla girmesi üzerine bu eylemi yaptığı belirtildi. 
     Sudan ordusundan bir askeri yetkili de isyancıların, Güney Darfur eyaletinin başkenti Nyala’nın yaklaşık 70 kilometre kuzeydoğusundaki Şeria kasabasının kontrolünü ele geçirdiğini doğrularken, isyancıların kasabanın kuzeyine düzenlediği saldırının ise püskürtüldüğünü söyledi. 
     Darfur’da SKO ile Adalet ve Eşitlik Hareketi AEH , Darfur’da siyasi dışlanmışlıktan ve azgelişmişlikten şikayet ederek, 2003 yılının başında silahlı isyan başlatmıştı. 
     İki yıldır süren iç savaşta onbinlerce kişi ölürken, 2 milyon kişi evinden oldu. 
     
</TEXT>
</DOC>
