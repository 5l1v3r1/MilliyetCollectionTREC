<DOC>
<DOCNO> 397884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun15.html </URL>
<DATE> 2005/11/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Saddam davasının önemli tanığı öldü 
</HEADLINE>
<TEXT>

     Irak'ın devrik Devlet Başkanı Saddam Hüseyin'in yargılandığı davanın kilit öneme sahip bir tanığının öldüğü bildirildi. 
     Başsavcı Cafer El Musaji, yaptığı açıklamada, Wadah İsmail El Şeyh adlı tanığın, mahkeme yetkililerine ifade verdikten 4 gün sonra 27 Ekim'de kanserden öldüğünü söyledi. 
     Başsavcı, tanığın ifadesinin, gelecek hafta başlaması beklenen duruşmada sunulmak üzere videoya ve teybe kaydedildiğini belirtti. 
     Irak özel mahkemesinden geçen ay yapılan açıklamada, Saddam Hüseyin davasında, çok önemli bir tanığın hastanede yargıçlara ifade verdiği, ancak ifade sırasında savunma avukatlarının hazır bulunmadığı bildirilmişti. 
     El Şeyh, Irak'ta 1982'de Duceil katliamının olduğu dönemde üst düzey istihbarat memuru olarak görev yapıyordu. Saddam ve 7 yardımcısının, Duceil katliamıyla suçlandığı davasına gelecek hafta pazartesi devam edilecek. 
     
</TEXT>
</DOC>
