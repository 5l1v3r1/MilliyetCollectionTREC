<DOC>
<DOCNO> 375031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun47.html </URL>
<DATE> 2005/09/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Başbakan Erdoğan ve Gül'den ABD'ye 'geçmiş olsun' mektubu... 
</HEADLINE>
<TEXT>

     New Orleans'ı vuran kasırga felaketi dolayısıyla Başbakan Recep Tayyip Erdoğan'ın ABD Başkanı George Bush'a, Dışişleri Bakanı ve Başbakan Yardımcısı Abdullah Gül'ün de ABD Dışişleri Bakanı Condoleezza Rice'a, ''geçmiş olsun'' dileklerini ileten bir mektup gönderdiği öğrenildi. 
     Başbakan Erdoğan'ın Başkan Bush'a ve Dışişleri Bakanı Gül'ün meslektaşı Rice'a mektubunda, yaşanan felaketin neden olduğu kayıplar dolayısıyla taziye dileklerini ilettiği belirtildi. 
     Öte yandan, Türkiye'nin Washington Büyükelçiliği ve felaket bölgesine yakınlığı dolayısıyla Houston Başkonsolosluğu, New Orleans bölgesinde bulunan Türklere nasıl yardım edilebileceği konusunda seferber oldu. 
     A.A muhabirinin edindiği bilgiye göre, bölgede 70 kadar Türk öğrencinin yanı sıra 150 kadar Türk bulunduğu tahmin ediliyor. Şu ana kadar, oğullarını bir okula yerleştirmek üzere felaket bölgesinde bulunan bir Türk ailesi dışında, Türklerin büyükelçilik ve konsolosluktan yardım talebinde bulunmadığı belirtildi. 
     Telefon hatlarının çalışmaması, elektrik olmayışı dolayısıyla haberleşmede sıkıntı yaşandığı sanılıyor. Söz konusu dört kişilik Türk ailenin Türkiye'deki yakınlarının Washington Büyükelçiliği ve Houston Başkonsolosluğu ile temasa geçmesinin ardından, ABD'deki Türk yetkililer, Amerikan Dışişleri Bakanlığı yetkilileriyle de bu bilgiyi paylaşarak, ailenin, bölgeden halkı nakleden otobüslerden birinde olmasını sağladı. Türk ailenin, kısa sürede Houston'a ulaşmasının beklendiği belirtildi. 
     
</TEXT>
</DOC>
