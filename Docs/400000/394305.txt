<DOC>
<DOCNO> 394305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/altan.html </URL>
<DATE> 2005/11/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Saçma sapanlığın angutluk boyutu... 
</HEADLINE>
<TEXT>


Hemen hemen dünkü gazetelerin tümünde, Hakk ri'nin Şemdinli ilçesindeki bombalama olaylarının gizemli ve çapraşık yönü, ya manşetlere çıkarılmıştı, ya çarpıcı fotoğraflarla birinci sayfalara... 
Örneğin dünkü Milliyet'te, alevler ve dumanlar çevresinde toplanmış gençlerle çocukları gösteren 5 sütunluk bir fotoğraf üstünde Tolga Şardan ile Saliha Çolak'ın haberi şöyle başlıyordu 
"Hakk ri Şemdinli'deki bombalı saldırı esrarını koruyor. Gözaltındaki şüpheli, jandarmayla bağlantılı bir sivil çıktı. Olay sonrası kayıplara karışan iki kişinin de asker olduğu teyit edildi. Saldırıda kullanılan araç ise Hakk ri İl Jandarma Komutanlığı'na bağlı" 

Güneydoğu'da sürüp giden bombalı, mayınlı, çatışmalı şiddet eylemlerinin bazen de gizli ve resmi servisler tarafından kasıtlı olarak kışkırtılıp pıtıraklaştırıldığı kuşkusu mu, kezzaplı bir soru işareti halinde akrepleşmeli düşüncelerimizde 
"Susurluk" skandalı tüm boyutlarıyla bir türlü yeterince berraklaşmamışken bir de şimdi Şemdinli, manşetlere takılan bir esrar perdesi oldu. 

Çeşitli varsayımlarla kurcalamaya kalkmaktan en hoşlanmadığım konudur, gizli servislerin hesap ve faaliyetleri... 
Çok zaman da hesaplar yanlış çıkar faaliyetler, Gazi'nin Selanik'te bombalanan evi örneği, yüze göze bulaşır... 
Ve aktörleri zaman içinde, "vali" olarak çıkarlar ortaya bir yerlerde... 

Selanik'te Gazi'nin evinin bombalanması, Yunanlılara yüklenecek ve Türkiye'de halk, özellikle Kıbrıs sorununda, Rumlara karşı bir öfke köpürmesine girecekti... 
Oysa Selanik'teki bombalama kurgusu, İstanbul'da - başta azınlıkların dükk nları olmak üzere- genel bir yağma kargaşasına dönüştü ve kiliselerde papazlar sünnet edilmeye kalkıldı. 
Sonuç, sıkıyönetim ilanı ve Menderes iktidarı için, ölüm çanlarının çalmaya başlaması... 

Bazen çok anlamsız konularda bir işgüzarlık olarak da yapılsa, istihbarat servislerinin bilgi edinme ve rapor verme çalışmaları, bir ölçüde doğaldır. 
İnsanın asıl işini çimdiren, dünyadan habersiz bazı masum insanları suça teşvik edip sonra da onları mandepsiye bastırmış görünerek, paye edinmeye kalkmak... 

Bendeniz "yazıyla devletin manevi şahsiyetine hakaret ettiğim" gerekçesiyle, Sağmalcılar Cezaevi'nde yatarken yazılarımdan ötürü açılmış davalar, ağır ceza mahkemesinde sürüp gidiyor ve üstüme yüklenen hapis cezaları birbirine ekleniyordu. 
Çektiğim cezalardan ikincisinin bitimine 4 gün kala, gözümdeki sakatlık nedeniyle rahmetli Cumhurbaşkanı Fahri Korutürk, beni affetmiş ve bir gece yarısı bendenizi Sağmalcılar Cezaevi'nden dışarı çıkarmışlardı. 

Sonra ne oldu biliyor musunuz birtakım ünlü tanıdıklar araya girip, gözümün bakımı için, beni bedava tarafından Odessa'ya göndermeye kalktılar. 
Şayet kabul edip gitseydim, Fahri Korutürk'e 
- Gördünüz mü, diyeceklerdi adamı affeder etmez, kalktı Sovyetler'e gitti. 
İlk kez annemden aldığım bir yardımla Londra'ya gittim. Londra'da da iki Türk işçisi takıldı peşime 
- Her türlü eyleme hazırız değil mi abi, deyip duruyorlardı. 
Londra'da başarılıymış gibi biraz daha rahat yaşamak için, beni kestirmişlerdi gözlerine... 
- Hadi bakayım, işinize gidin, diye savmıştım başımdan... 

Bir yazı adamı için en büyük güvence, her türden gizli kapaklı ilişkilerin dışında kalmaktır... Genellikle istihbaratçılar, bunu pek tahmin etmez ve bir yerlerden kuyruğunu yakalamaya çalışırlar kalem sahiplerinin... Ve çürütücü yakıştırmalar dahi yapabilirler bazen... 
Bunlar, hayatımın eski yıllarda kalmış gözlemleri... 
Ancak şu Şemdinli olayı, yüreğimin kılçıllarını buruşturdu yine... 

Türkiye'nin sosyolojik yapısı köylü ağırlıklı... 
Köylülüğün özellikleri ise özet olarak şunlardır 
1- Mesleksizlik ve kimliğini doğuştan edindiği ırk ve inanç etiketlerinde belirtmek kendini, "Türküm ve Müslümanım" diye tanıtmak gibi... 
2- Okuyup yazma alışkanlığının dışında kalmışlık... 
3- Zaman ve mek n ölçülerinden yoksunluk... Tarımsal üretimde, saat ve dakika titizliği yoktur uzaklıklar da, kilometreyle değil, "nah şu tarafta" diye ifade edilir. 
4- Ekonomi, hukuk ve tarih bilincinde, simsiyah bir karanlık... 
5- Şeyh, ağa, imam, parti başkanı gibi birilerine sığınma gereksinmesi... 

Köylülük evresinin aşılması, bir eğitim sorunu değil, enerji kaynaklarıyla teknolojiye ve yatırımlara bağlı bir üretim ve ekonomi sorunudur. Eğitim, ekonomiyi değil ekonomi, eğitimi biçimlendirir. 

Washington'un dayatmasıyla İsmet Paşa dış politikada özdeş olma koşuluyla, çok partili düzene geçtiğinde, köylü oyları büyük önem kazandı... 
Mesleksiz, okuma yazma alışkanlığı ile ekonomi, hukuk ve tarih bilincinden yoksun köylü yığınlarının tek kimliği, "Türk ve Müslüman" olmalarıydı. 
"Türk kimliği" tek parti dönemlerinde, bir baskı aracı olarak bol keseden kullanılmış "İslam kimliği" ise, çizmeli iktidarı, sarıkla paylaşmamak için kenara itilmişti... 

Önce İsmet Paşa, sonra da Menderes, köylü yığınlarının "inanç kimliği"ne doğru uzattı elini. Kürsülerde 
- Siz isterseniz hilafeti bile getirebilirsiniz, nutukları çınladı. 
Washington da, Sovyetler'e karşı Türk ırkçılığıyla, Müslümanlığı önemli bir kalkan olarak görüyordu... 

Köylü ağırlıklı toplumlarda en büyük getiri, politik egemenliklerde ise oralarda hukuksal ve siyasal kavramlar da karmakarışık olur, kimlere ait olduğu bilinmeyen ayak oyunları da... 

Doğrusu bendenizin de, midesini bulandırdı şu Şemdinli olayı... 



</TEXT>
</DOC>
