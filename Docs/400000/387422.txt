<DOC>
<DOCNO> 387422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur20.html </URL>
<DATE> 2005/10/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsveçli turist gerçek zannedip maket cep telefonu çaldı 
</HEADLINE>
<TEXT>

     Antalya’nın Alanya İlçesi’nde tatil yapan İsveçli bir turist, cep telefonunun çalındığı iddiasıyla bir işyerinin camını kırarak telefon çalmaya kalkıştı. Çaldığı telefonlar maket çıkan turist, iki ay adli gözetim cezasına çarptırıldı. 
     Alınan bilgiye göre, aşırı alkollü olduğu belirtilen İsveçli turist S.D.K. 18 , Recepli Sokak’taki bir işyerinin camını kırarak vitrindeki 12 cep telefonunu alarak kaçtı. 
     Görgü tanıklarının ifadesi üzerine, polis tarafından kısa sürede yakalanan ve gözaltına alınan S.D.K’nin, cep telefonunun çalındığını, buna kızdığı için telefon çalmaya kalkıştığını söylediği bildirildi. 
     Çaldığı cep telefonların maket olduğu anlaşılan İsveçli turist, karakoldaki işlemlerinin ardından adliyeye sevk edildi. 
     İki ay adli gözetim cezasına çarptırılan genç turist, bu nedenle iki ay Alanya’da kalacak ve sabah, akşam olmak üzere günde iki kez karakola giderek, imza atacak. 
     Öte yandan, emniyet yetkilileri, İsveçli turistin, cep telefonunun çalındığı yönündeki iddialarının doğru olduğuna dair bir bulguya rastlanmadığını bildirdiler. 
     
</TEXT>
</DOC>
