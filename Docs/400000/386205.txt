<DOC>
<DOCNO> 386205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/dunya/axdun02.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabistanlı Lawrence Kürt devleti önermiş 
</HEADLINE>
<TEXT>


NEVSAL ELEVLİ Londra 


Birinci Dünya Savaşı'nda 1916-1918 yılları arasında Arapları Osmanlı İmparatorluğu'na karşı ayaklandıran ve Arabistanlı Lawrence adıyla bilinen İngiliz casusu T. E. Lawrence'ın savaşın bitiminde Ortadoğu'nun siyasi şekillenmesi için bir harita önerdiği ve bu haritada Kürtler ve Ermenilerin ayrı bir devlet olarak örgütlenmesini istediği ortaya çıktı. Savaşın galibi İngiltere ve Fransa tarafından dikkate alınmayan Lawrence'ın çizdiği bu haritanın yakında Londra'daki Emperyal Savaş Müzesi'nde sergileneceği açıklandı. 
BBC'nin haberine göre, Lawrence'ın haritası kısa bir süre önce keşfedildi. 1916'da dönemin İngiliz yetkilisi Sir Mark Sykes ile Fransız yetkili François Georges-Picot'un üzerinde anlaşmaya vardığı Irak ve Ortadoğu haritasına karşı çıkan Lawrence, bunun yerine Ceyhan ve çevresinde bir Ermeni devleti kurulmasını istedi. 
BBC, Lawrence'ın bugünkü Irak'taki, Kürt ve Arap bölgelerinde iki ayrı devlet kurulmasını istediğini belirtti. Ancak, BBC'nin internet sitesindeki harita incelendiğinde bugünkü fiili Kürt devletinin bulunduğu Kuzey Irak üzerine Lawrence'ın iki soru işareti koyduğu görülüyor. 
Lawrence, bu önerilerini ve haritasını 1918'de İngiliz Savaş Kabinesi'nin Doğu Komitesi'ne götürdü. Ancak Mezopotamya Araplarının da başka bir devlete sahip olmasını öneren Lawrence'ın haritası Sykes ve Picot tarafından kabul edilmedi. Lawrence'ın haritası Mezopotamya İngiliz Askeri Yönetimi'nce de benimsenmedi. 


</TEXT>
</DOC>
