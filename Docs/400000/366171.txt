<DOC>
<DOCNO> 366171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur22.html </URL>
<DATE> 2005/08/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İSKİ'den kaçak su kullananlara "hapis cezası" uyarısı.. 
</HEADLINE>
<TEXT>

     İstanbul Su ve Kanalizasyon İdaresi İSKİ , yeni Türk Ceza Kanunu’nun TCK "su hırsızlığına" 6 aydan 7 yıla kadar hapis cezası öngördüğünü hatırlatarak, kaçak su kullananları uyardı. 
     İSKİ Basın Müdürlüğü’nden yapılan yazılı açıklamada, İstanbul’da kaçak su kullanımıyla etkin bir mücadele içinde olan kurumun, çeşitli yöntemlerle kaçak su kullananlara karşı hukuki yollara başvurduğu kaydedildi. Geçen günlerde İSKİ tarafından kaçak su kullandığı belirlenen ve adli mercilere intikal ettirilen 6 kişinin, "su hırsızlığı" kararıyla 6 ay ile 2 yıl arasında değişen hapis cezalarına çarptırıldığı belirtilen açıklamada, şöyle denildi 
     "Kullandıkları suyun parasını düzenli olarak ödeyen vatandaşlarımızın haklarını gasp etmek anlamına gelen su hırsızlığına, yeni TCK’nın 141, 142 ve 203. maddelerine göre 6 aydan 7 yıla kadar hapis cezası öngörülüyor. 
     Su sayaçlarına yapılan müdahalede emniyet aparatını veya emniyet telini koparan kişilere, su yönetmeliği mevzuatına göre yüzde 50 ceza uygulanıyor ve ilgili savcılığa suç duyurusunda bulunuluyor. Bütün uyarılarımıza rağmen kaçak su kullanımına devam eden ve İstanbullular’ın suyunu çalarak, haklarını gasp eden kişilerle İSKİ olarak hukuk mücadelemiz devam edecektir. Hiçbir müşterimizin bu durumuna düşmesini arzu etmiyoruz." 
     
</TEXT>
</DOC>
