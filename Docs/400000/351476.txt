<DOC>
<DOCNO> 351476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun52.html </URL>
<DATE> 2005/06/13/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Blair-Schröder görüşmesinde AB'nin mali durumu ele alınacak... 
</HEADLINE>
<TEXT>

     İngiltere Başbakanı Tony Blair, Almanya Başbakanı Gerhard Schröder ile görüşmek amacıyla Berlin’e geldi. 
     Schröder ve Blair, akşam yemeğinde yapacakları görüşme öncesinde ele alacakları konular hakkında basına bilgi verdiler. 
     Schröder, ağırlıklı olarak İngiltere’de yapılacak G-8 zirvesini ve AB’nin 2007-2013 yılları için mali öngörüsünü ele alacaklarını belirtti. 
     Almanya’nın gerektiği takdirde AB’ye daha fazla mali katkı sağlamaya hazır olduğunu ifade eden Schröder, "Biz bu konuda hareket etmeye hazırız. Diğer üye ülkelerden de aynısını bekliyoruz" dedi. 
     Schröder konuya ilişkin bir soru üzerine de, "Daha önce de söylediğim gibi biz hareket etmeye hazırız. Tüm ortaklarımızdan da ulusal egoizmlerinden vazgeçmelerini bekliyoruz" dedi. 
     Fakir ülkelerin borçlarının silinmesi konusunda iki ülke maliye bakanları arasında varılan anlaşmadan da büyük mutluluk duyduğunu kaydeden Schröder, kalkınmış ülkelerin fakir ülkeler ile dayanışma göstermesinin önemli olduğunu söyledi. 
     Blair de, fakir ülkelere yardım edilmesi gerektiğini, ancak bunun demokratik kurallar içinde ve demokratik ülke hükümetlerine yapılması gerektiğini belirtti. 
     Blair, Schröder ile Avrupa’yı ilgilendiren konuların yanı sıra Ortadoğu sorununu da ele alacaklarını kaydetti. 
     Fransa ve Hollanda’da Avrupa anayasasıyla ilgili olarak başarısız kalan referandumlara da değinen Blair, vatandaşlara AB ile ilgili olarak aldıkları siyasi kararları anlatabilmeleri gerektiğini söyledi. 
     
</TEXT>
</DOC>
