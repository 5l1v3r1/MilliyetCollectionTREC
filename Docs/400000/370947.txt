<DOC>
<DOCNO> 370947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo19.html </URL>
<DATE> 2005/08/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İzmirspor, Beşiktaş ile hazırlık maçı oynamaktan memnun 
</HEADLINE>
<TEXT>

     İkinci Futbol Ligi B Kategorisi 2. Grup takımı İzmirspor'da, teknik sorumlu Hasan Çelik, Beşiktaş ile yaptıkları hazırlık karşılaşmasının oyuncularının motivasyonu açısından yararlı geçtiğini söyledi. 
     Lig hazırlıklarını İstanbul'daki Riva kampında sürdüren lacivert-beyazlıların, dün Beşiktaş ile yaptığı ve 4-2 yitirdiği hazırlık maçını değerlendiren Çelik, takımının iyi yolda olduğunu bildirdi. 
     Çelik, oyuncularının saha içinde kendilerinden isteneni büyük ölçüde yerine getirdiğini kaydetti, ''Beşiktaş maçı, futbolcularımızın, büyük takım önünde kendilerini görmeleri ve motivasyonları yönünden önemliydi. Karşılaşma bu açıdan çok yararlı oldu. Mücadele gücümüz de iyi seviyede. Lige hazır olduğumuzu söyleyebilirim'' dedi. 
     Günü izinli geçiren ve Eyüp Sultan'ı ziyaret eden lacivert-beyazlı ekip, cumartesi günü Beykoz, pazar günü de Bursa Merinosspor ile 1'er hazırlık maçı daha yaptıktan sonra İzmir'e dönecek. 
     
</TEXT>
</DOC>
