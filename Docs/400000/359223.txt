<DOC>
<DOCNO> 359223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo30.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



HALTER 

Naim Halil'e komplo kuruldu 
3 Olimpiyat Şampiyonluğu bulunan eski milli halterci Naim Süleymanoğlu, Avrupa Şampiyonası'nın ardından yapılan testlerde yasaklı madde kullandığı tespit edilen Halil Mutlu'nun haksızlığa uğradığını iddia etti. "Halil'in başına gelenler bana göre komplo" diyen Süleymanoğlu, "Uluslararası kariyere sahip bir sporcu, böyle hatayı bilerek yapmaz" diye konuştu. 

ATLETİZM 

Yazgül'den bronz madalya 
Portekiz'de gerçekleştirilen Dünya Liselerarası Atletizm Şampiyonası'nda mücadele eden Yazgül Koçtekinoğlu, gülle atmada bronz madalya kazandı. Bursa Büyükşehir Belediyespor'un genç sporcusu, 12.77'lik derecesiyle üçüncülük kürsüsüne çıkmayı başardı. 

UNIVERSIADE 

İzmir için son randevu 
Universiade Oyunları'na son rötuş bugün yapılacak. Genel Müdür Mehmet Atalay başkanlığında saat 10.00'da başlayacak toplantıya federasyon ve daire başkanları katılacak. Toplantıda 11 Ağustos'ta İzmir'de start alacak oyunlarda, kullanılacak malzemelerin durumu, sporcuların değerlendirmesi, sorunlar ve çözüm önerileri ele alınacak. 

JUDO 

Heyecan başlıyor 
19.'su düzenlenecek Uluslararası Boğaziçi Turnuvası, bugün İstanbul'da başlıyor. Ahmet Cömert'te yapılacak müsabakalarda, 24 ülkeden 295 sporcu madalya mücadelesi verecek. Judo Federasyonu Başkanı Yusuf Yıldırım, "Turnuva, sporcularımız için iyi bir tecrübe ortamı sağlayacak. Boğaziçi'nin bizim için iki önemi var. Bunlardan birincisi bizim yönetimimizin düzenlediği ilk uluslararası organizasyon, diğeri ise çok büyük bir katılımın olmasıdır" dedi. 

YÜZME 

Antrenörler tepki gösterdi 
15. Akdeniz Oyunları'nda yüzmede yaşanan başarısızlık sonrası antrenörleri suçlanması ortalığı karıştırdı. Yüzme Antrenörleri Derneği Başkanı Levent Camuşçuoğlu, kendilerinin bir suçu olmadığını belirterek, "Suçlu sistem" dedi. Sistem yanlışlığının istenmesi halinde çözülebileceğini söyleyen Camuşçuoğlu, "Milli takımın başına sürekliliği olan bir antrenör gerekiyor. Okullarda yüzmeye daha çok ilgi gösterilmeli. Antrenmanlar için doğru düzgün havuz bile yok" diye konuştu. 


</TEXT>
</DOC>
