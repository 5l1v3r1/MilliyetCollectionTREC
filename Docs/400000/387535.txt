<DOC>
<DOCNO> 387535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/spo10.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal yolun yarısında 
</HEADLINE>
<TEXT>


Türk futbolunun gelişimi için değişimin gerekliliğini vurgulayan Vestel Manisaspor Teknik Direktörü oyuncu, tarz, sistem olarak kendince bunu başlattığını söyledi, "Yüzde 50 değişimi tamamladım" dedi 

ÖZEL RÖPORTAJ BİLAL MEŞE 


Ersun Yanal... 43 yaşında, Milli Takım'a büyük umutlarla geldi, ümitleri yarım kaldı, görevden alındı, şimdi Vestel Manisa'da işbaşı yaptı, yeni hedeflere yelken açtı. 
Yanal ile sıcağı sıcağına Vestel Manisaspor Kulübü'nde biraraya geldik... Önce Başkan Haluk Çubukcu'yla tanıştık, ardından Yanal'ın ilk çalışması derken, Türk ekonomisinde önemli bir yere sahip Vestel fabrikasını ziyaret ettik. 
Antrenman sonrasında Yanal'la ofisinde söyleşimizi gerçekleştirdik. Biz sorduk, Yanal yanıtladı. Ne var ki yaklaşık bir saat süren söyleşimizde konuyu Milli Takım'a taşıdık, Hakan Şükür olayını sorduk, Tümer Metin'e neden şans vermediğini sorduk. Ancak kritik sorularda Yanal hoca sürekli teypimizin "Stop" tuşuna dokundu. Sivri yanıtlar aldık... Aldık almasına da teypte olmadığı için yazmanın da etik olarak doğru olmadığına inandık. 
Türkiye'nin gündemine oturan Hakan Şükür konusunda tecrübeli hoca, "Öncelikle her yiğidin bir yoğurt yiyişi vardır. Kaldı ki her teknik adamında kendisine göre bir doğrusu vardır. Ben Fatih Tekke, Halil Altıntop'u tercih ettim" diyerek konuya noktayı koymak istedi. Biz üstüne gittikçe, o kaçmayı yeğledi Tümer Metin konusunda da aynı politikayı izledi, "Tercih meselesi... Tümer Metin bir maçı çevirebilir, ancak 7-8 maç üst üste oynayabilir mi Sorun da burada yatıyor" diyerek üstü kapalı olarak yanıt verdi. 
Konuyu, sıcağı sıcağına Milli Takım'a taşıdık, play - off'a kalışı hatırlattık 
"Ben Milli Takım'a asla torpille gelmedim... Benim geçmişim belli...Hiç kimsenin ricasıyla bu onurlu görevi almadım. Başarılı olduğum için Başkan Haluk Ulusoy ve yönetimi, beni tercih etti. Kulis yapmadım, kimsenin arkasından kuyusunu kazmadım.Prensiplerimden asla taviz vermedim. Körü körüne bir fikrin peşinden koşmadım. Bu tip görevlerde kalmanın ancak lobilerle gerçekleşeceğini öğrendim. Kimseye kırgın ya da kinli değilim, benim bir misyonum var. Yalnız Milli Takım'da potansiyelimin iyi kullanılmadığına inanıyorum. Geçmişimle kavga etmem. Elbette kendi içimde özeleştirimi yaptım, yapıyorum, hatalarım da yok değil. Ama bunları kamuoyuyla paylaşmam söz konusu olamaz." 

"TERİM'E SAYGI DUYUYORUM" 
Milli Takım'la yeniden işbaşı yapan Teknik Direktör Fatih Terim'i soruyoruz, Yanal'a 
"Tecrübeli bir teknik adam. Terim'e saygı duyuyorum. Deneyimli ve de birikimi fazlasıyla var. Türk futbolunu iyi tanıyor. Takımın play - off'a kalmasında elbette katkıları var, neticede bu bir ekip işi. Bu ekibi yönetmek ona nasipmiş. Görevden alındığım için asla üzülmüyorum. Dünya Kupası hayalleri vardı, ben de yönetenlerin iradesine saygı duyuyorum." 
Türk futbolunun özellikle oyun anlayışında büyük bir değişime ihtiyacı olduğunu da hatırlatan Yanal, "Bu değişimler zaten yapıldı. Biz olağanüstü derecede değişimle bu işin içerisindeydik. Oyuncu, anlayış, tarz, bütün bunların hepsi bir değişimdir" diyor ve ardından kafasındaki değişimlerin ancak yüzde ellisini gerçekleştirdiğini de sözlerine ekliyor. 
Milli Takım'a gelirken, 'torpil' kelimesine bir kez daha hatırlatıyoruz, Yanal'a biraz sinirleniyor 
"Fenerbahçe, Galatasaray, Beşiktaş, Trabzonspor camiaları Türkiyenin en lokomotif camiaları. Ben futbol adamıyım, yeteneklerimle, çalışmalarımla, yaptıklarımla bir yere geldim. Dolasıyla bu bir camia işi midir Hayır. Bu yetenek işidir, kabiliyet işidir." 
Milli Takım sohbetimizin ardından sözü Vestel Manisa'ya getirdik. Yanal'a Vestel'deki hedeflerini sorduk. Ersun hoca, yeni sezonda da Vestel Manisaspor'u Avrupa'ya taşımak, uzun vadede de yarışmacı bir takım yaratmanın peşinde olduğunu üstüne basa basa söyledi. 
Sözü Yanal'a bırakıp, söyleşimize son noktayı koyalım 
"Vestel, dünyanın en çok televizyon üreten birkaç firmasından bir tanesi. Böylesi büyük bir kurumun futbola bakışı da bir hayli büyük. Bu tablo doğrusu beni çok heyecanlandırdı ve onun için buraya geldim. Bunun için önümüzde büyük bir süreç var. Beş yıllık bir süre eder. Önümüzdeki yıllarda bu marka hak ettiği yere getirmek ve zirveye oynayan bir takım yaratacağımızdan kimsenin kuşkusu olmasın. Tabii bu iş için daha çok erken. Birkaç yıl içerisinde bu sistem oturur. Bundan sonra da Vestel Manisa, her dönemde zirveye oynamayı hedeflemiş bir takım olarak yoluna devam eder. İyi oynayan ve futbolun pozitif yanlarını gösteren bir takım oluşturacağız. Seyircinin futboldan beklentisi, herkesin istediği bu. Şampiyonluk için çalışacağız. Vestel'in her yerde 1 numara olma düşüncesi ön planda. En büyük amacımız bu. Avrupa Kupaları'nda oynayabilmek her yıl bunu başarabilecek mücadelenin içine girmek ve bu süre içinde şampiyon olan bir takım yaratmak." 

"BAŞARIYA MECBURUZ" 
"Şu anda Vestel Manisa'nın başarılarını düşünüyorum, buna mecbur olduğumuzu biliyorum. Öncelikle Manisa'yı yarışmacı takım yapacağım, Avrupa'ya taşıyacağım, şampiyonluğa oynatacağım, bu hedefleri yakaladıktan sonra tek bir amacım kalıyor, o da hoca olarak Avrupa'ya transfer olmak. Burada başarı için her türlü potansiyel var. Bu şartlarda başarıyı yakalamak da bizlerin görevi oluyor." 
Yanal, söyleşimizin sonunda Başkan Haluk Çubukçu'nun müthiş bir destek gördüklerini, ekibi Kemal Özdeş, Özcan Bizzati, Metin Bayındır, Sercan Görgülü, Serdar Tayat, Nadir Arıkan ve Volkan Kazak'la uyum içinde çalıştıklarını da sözlerine ekledi. 



</TEXT>
</DOC>
