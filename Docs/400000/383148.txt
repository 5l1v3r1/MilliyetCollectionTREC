<DOC>
<DOCNO> 383148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo07.html </URL>
<DATE> 2005/10/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Beşiktaş ile Samsunspor ligde yarın 57. maça çıkıyor... 
</HEADLINE>
<TEXT>

     Beşiktaş ile Samsunspor, yarın ligde 57. kez karşı karşıya gelecek. 
     Samsunspor'un ilk kez Birinci Lig'e yükseldiği 1969-70 sezonundan itibaren yapılan 56 lig maçından 31'ini Beşiktaş, 10'unu Samsunspor kazandı, 15 karşılaşma da beraberlikle sonuçlandı. 
     ''Kara Kartallar''ın toplam 90 golüne, Karadeniz takımı 52 golle karşılık verdi. 
     İki takım arasında geçen sezon yapılan maçları Beşiktaş Samsun'da 4-2, İstanbul'da da 2-0 kazanmıştı. 
     
     BEŞİKTAŞ, SON YILLARDA EVİNDE ZORLANIYOR 
     Beşiktaş, Samsunspor karşısında son yıllarda İstanbul'da yaptığı lig maçlarında oldukça zorlanıyor. 
     Siyah-beyazlılar, Karadeniz ekibiyle ligde son 8 sezonda İstanbul'da yaptığı maçların sadece 3'ünü kazanırken, 3'ünde berabere kaldı, 2'sinde ise yenildi. 
     
     TARİHE GEÇEN MAÇ 
     İki takım arasında 2003-2004 sezonunda İstanbul'da yapılan lig maçı Türk futbol tarihine geçti. 
     2003-2004 sezonunun 18. haftasında, 25 Ocak 2004'te BJK İnönü Stadı'nda oynanan maçta siyah-beyazlı oyunculardan Carlos Antonio Zago, İbrahim Üzülmez, Ahmet Yıldırım, Daniel Gabriel Pancu ve İlhan Mansız, maçın hakemi Cem Papila tarafından kırmızı kartla oyundan atıldı. 
     Hakem Papila, skor 4-1 Samsunspor lehineyken, 85. dakikada maçı bitirirken, Futbol Federasyonu, skoru hükmen 4-0 olarak tescil etti. 
     
</TEXT>
</DOC>
