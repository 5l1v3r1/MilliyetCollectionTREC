<DOC>
<DOCNO> 386586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/sazak.html </URL>
<DATE> 2005/10/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hrant'ı savunmak 
</HEADLINE>
<TEXT>


Agos Gazetesi Genel Yayın Yönetmeni Hrant Dink'in 'Ermeni kimliği' başlıklı yazı dizisi nedeniyle aldığı altı aylık cezanın, yeni TCK'nın 'Eleştiri amacıyla yapılan düşünce açıklamaları suç sayılmaz' ruhuna uygun olarak Yargıtay aşamasında düzeltilmesi beklenirken, mahk miyet kararını aldıran avukatlarca hüküm az bulunarak temyize gidilmiş. 
Hrant'ın, 'Türklüğü tahkir ve tezyif ettiği' gerekçesiyle cezalandırılması istenirken, 'erteleme'yi temyiz dilekçesinde, 'uslanmayacağı' gerekçesiyle başka mahk miyetlere davetiye çıkarılıyor. 
Hrant Dink'in gazetesi, İstanbul'da Türkçe ve Ermenice yayımlanıyor. 
Suçlanan yazı dizisinin geniş bir özetini Radikal, pazartesi günü verdi. Şişli 2. Asliye Hukuk Mahkemesi, 'karar'dan önce üç kişilik 'bilirkişi' heyeti görevlendirmiş. Dava konusu olan, 'Ermeni kimliğinin Türk'ten kurtuluşunun yolu, Türk'le uğraşmamaktır. Türk'ten boşalacak o zehirli kanın yerini dolduracak olan temiz kan, Ermeni'nin Ermenistan'la kuracağı asil damarında mevcuttur' sözlerinin ne anlama geldiği incelenmiş. 
Bilirkişinin tespiti şöyle "... Sanığın Ermeni kimliğinde bir ruhsal sorun olarak ifade ettiği Türk olgusunu, yani 1915'te yaşananları Ermeni kimliğinin hayati bir unsuru olarak benimseyip, tüm çabaların ve birlikteliğin bu olgu üzerine kurulması, 1915 olaylarını soykırım olarak dünyaya kabul ettirme çabası ve inadından kurtulmak gerektiğini söylemektedir. 
Sanık daha önceki yazılarında da bu anlayış ve çabayı Ermeni kimliğini kemiren bir husus, ruhsal bozukluk ve zaman kaybı olarak nitelendirmektedir. 
Zehirli kan olarak ifade edilen husus, Türklük ya da Türkler değil Ermeni kimliğinde yer alan sanığın ifadesi ile hatalı bir anlayıştır. 
Sanığın ifadelerinin 159. maddede düzenlenen anlamda yeni TCK madde 301 Türklüğü tahkir ve tezyif olarak nitelendirilmesi mümkün değildir. Salt 1915 olaylarını soykırım olarak nitelendirmek de suç oluşturmayacaktır." 
Mahkeme, bilirkişi raporuna karşın Hrant Dink'i altı ay hapis cezasına mahk m etti. 
Aslında böyle bir dava Erivan'da görülse, Ermenilerin Hrant Dink'i, "Soykırım iddiamızı nasıl ruhsal bir sorun gibi gösterebilirsin ' diye yargılamaları belki daha anlaşılır olurdu. 
Türkiye'de ve uluslararası forumlarda 'diaspora Ermenileri'ni, Fransa'yı, ABD'yi 'soykırımı tanıma' dayatması nedeniyle eleştiren Hrant Dink, kendi ülkesinde bu yüzden mahk m edilmek isteniyor. 
Hrant bu davranışı hak etmiyor. İsyan ediyor. 
Ona 'Ya sev, ya terk et' diyorlar. 
Seviyor ve terk etmiyor. Etmeyecek de .. 



</TEXT>
</DOC>
