<DOC>
<DOCNO> 374616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/yture.html </URL>
<DATE> 2005/09/01/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ayrıntı deyip geçme 
</HEADLINE>
<TEXT>



12 Dev Adam, bir gün önceki Fransa maçında göze batmayan bir "detay" zaafıyla Rusya'ya kaybetti. Maç kazanma azmi, takım olma gayreti ve kararlılığı, paylaşımcılığı ile Fransa karşısında "özlenen" bir galibiyete imza atan millilerimiz, dün "süreklilik" bazında, yani "istikrarda" henüz istenen düzeye ulaşamamasının bedelini ödedi. 
En uzun oyuncusu, Hidayet'ten üç santim kısa olan Fransa'ya karşı alınan galibiyette perde arkasında kalan pota altı zaafları, Rusya gibi bu bölgede Kirilenko, Monya, Holden ve Savrasenko gibi etkili isimleri olan rakibe karşı tüm açıklığıyla ortaya çıktı. Bakmayın ribaundlardaki 44 - 36'lık üstünlüğe Rusya dün 12 Dev Adam'a karşı boyalı alandan "kemiksiz" tam 50 sayı üretti. Milli Takımımız ise aynı bölgeden sadece Mirsad ile etkili olabildi. Fransa maçını kazandıran Hidayet, 11'de 3 isabetle oynarken, pota altı savunması dün "yok" denecek düzeyde olan Mehmet ise 13 sayıya karşın günün kötüleri arasındaydı. 
Dün Milli Takım'ın, bir gün önce yirmi sayıdan fazla skor yapan kısalardan yana da pek şansı yoktu. Serkan ile İbrahim maçı toplam 4 sayıda tamamlarken, Kerem Gönlüm de kötü gününde olan uzunların bu zaafını tolore edemedi. Basketbolun en kolay sayı bulma olanağı olan serbest atışlarında da 31 atışın 19'unu kaçıran millilerimiz, neredeyse şut yüzdesine denk bu ilginç yüzde ile de maçı kazanmayı hak etmedi. Halbuki devler bir gün önce 29 atışın 27'sinde isabet bulmuştu. 
Takım olma yolunda ilerlemek iyi, güzel. Ama şunu da unutmamak gerekiyor ki istikrar da takım olmanın en önemli unsunlarından biri... 


</TEXT>
</DOC>
