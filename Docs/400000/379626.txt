<DOC>
<DOCNO> 379626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun44.html </URL>
<DATE> 2005/09/19/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Tunus ve İsrail Dışişleri Bakanları bir araya geldi... 
</HEADLINE>
<TEXT>

     Gazze Şeridi’nden çekilmesinin ardından Arap dünyasıyla ilişkilerini geliştirmeye çalışan İsrail’in Dışişleri Bakanı Silvan Şalom, Tunus Dışişleri Bakanı Abdülvahab Abdullah ile bir araya geldi. 
     BM Genel Kurulu çerçevesinde New York’ta bulunan Şalom, Abdullah ile görüşmesinin ardından yaptığı açıklamada, "hem kendileri, hem de karşı taraf için, ilişkileri geliştirme ve belki de tam bir diplomatik ilişkiye yönelme açısından en iyi zamanın söz konusu olduğunu" söyledi. 
     "Arap ve Müslüman dünyayla ilişkileri geliştirmek için çok çaba sarfediyorum" diyen Şalom, ileride başka görüşmeler yapmayı da planladığını açıkladı, ancak ayrıntıya girmedi. 
     İsrailli kaynaklar, Tunus’un bilimsel işbirliği alanında bir uluslararası konferans için gelecek ay ya da Kasım ayında Şalom’u davet edebileceğini söylediler. 
     BM zirvesine katılan İsrail Başbakanı Ariel Şaron, Tunus’u ziyaret etmek istediğini, ancak güvenlik konusunda Tunuslu yetkililerle ortaya çıkan anlaşmazlıklar nedeniyle bunu ertelediğini belirtmişti. 
     Tunus, 2000 yılındaki ikinci Filistin İntifada’sının ardından İsrail’deki elçisini geri çekmişti. 
     
</TEXT>
</DOC>
