<DOC>
<DOCNO> 379835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/axspo03.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Basten Ümit 
</HEADLINE>
<TEXT>


Hakan Şükür, Vestel Manisa maçında attığı gollerden sonra partnerini Hollanda'nın efsanevi yıldızına benzetti. Ümit Karan ise "Ankara'ya gittikten sonra geri dönmeyi düşünmüyordum. Son anda karar değiştirdim" dedi 

RAŞİT ALTUN 


Galatasaray'da muhteşem gollerin mimarı Ümit Karan için yeni lakabı Hakan Şükür buldu. Şükür, İzmir dönüşü partnerine sürekli "Van Basten" diye takılırken diğer arkadaşları da Ümit'i, Hollandalı yıldızın ismi ile çağırmaya başladı. 
Ümit, "Ankara'ya gittikten sonra artık geri dönmeyi düşünmüyordum. Başka takımlardan teklif vardı. Son anda karar değiştirdim. İyi ki de değiştirmişim" dedi. 
Karan, Gerets'in yeni uygulaması olan "üçü bir arada" sistemini de yorumlarken, "Benim için bulunmaz bir nimet. Müthiş bir üçlü oluyoruz. Belki her maçta bu üçlü yan yana oynayamaz ama birlikte olduğumuz zamanlarda çok fazla gol atacağımıza inanıyorum" dedi. 
Evliliğin kendisine yaradığını söyleyen Ümit Karan "Aşkımın uğuruna inanıyorum. Medyaya fazla konuşmuyorum. Çünkü nazar değmesinden korkuyorum. Çok zor günler geçirdim. Onu asla unutamam" dedi. 

Hakan iki hafta yok 

Vestel Manisaspor maçında sakatlanan Hakan Şükür'ün iki hafta sahalardan uzak kalacak olmasının şoku yaşanıyor. Kulüp doktoru Murat Çevik, bilgisayarlı tomogrofisi çekilen Hakan'ın sağ ve sol ayak aşil tendonunda ödem tespit edildiğini belirterek, "İki aşil tendonunda da ödem var. Sağlık kurulumuz, bu ödemlerin üstüne gidilirse kronikleşebileceği kararını verdi. Tedavisi 1-2 hafta sürecek" dedi. Cihan'ın da ayak tabanındaki bir bağda esneme olduğunu kaydeden Çevik, bu oyuncunun MR'ını çektirdiklerini ve durumunun daha sonra kesinlik kazanacağını bildirdi. 

Sabri şov 

Galatasaray, Samsunspor maçının hazırlıklarına başladı. Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, Vestel Manisaspor maçında 90 dakika oynayan futbolcular koşu yapmakla yetinirken, diğer oyuncular kondisyon çalışmasının ardından dar alanda çift kale maç yaptılar. Sabri performansıyla göz doldurdu. Ergün salonda çalıştı. 

Yöneticiler moral verdi 

Sıkıntılı bir dönem geçiren kaptan Hakan Şükür'e, Başkan Özhan Canaydın ve İkinci Başkan Ergun Gürsoy sahip çıktı. İzmir dönüşünde golcü oyuncuyla bir süre sohbet eden Başkan Canaydın, Hakan'a herhangi bir sıkıntısının olup olmadığını sorup, "Bir dahakine atarsın" diyerek moral verirken, İkinci Başkan Ergun Gürsoy ise yıldız oyuncuya "Üzülme. Hep sen atacaksın diye bir şey yok. Bundan önce attıklarına say" diye konuştu. 

Avrupa'da da zirveye çıktı 

Gol krallığı yarışında zirvede bulunan Ümit Karan, Avrupa'da da en skorer iki oyuncudan biri durumunda. Dokuz golü bulunan tecrübeli oyuncu, AZ Alkmaar'da forma giyen Şota Arveladze ile birlikte zirveyi paylaşıyor. Ümit İtalya, İngiltere, Almanya, İspanya, Hollanda ve Fransa gibi Avrupa'nın önde gelen liglerinde forma giyen birçok ünlü yıldızı şimdiden geride bıraktı. 

İşte golcüler OYUNCU TAKIM GOL ÜLKE Ümit Karan Galatasaray 9 Türkiye Şota AZ Alkmaar 9 Hollanda H.Altıntop Kaiserslautern 7 Almanya Darren Bent Charlton 5 İngiltere Luca Toni Fiorentina 4 İtalya Tulio Le Mans 4 Fransa J. Arango Mallorca 3 İspanya S.Eto'o Barcelona 3 İspanya Nene Alaves 3 İspanya R.Sanchez Getafe 3 İspanya 


</TEXT>
</DOC>
