<DOC>
<DOCNO> 384486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko20.html </URL>
<DATE> 2005/10/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yapı Kredi Çukurova'nın borcundan indirim söz konusu değil 
</HEADLINE>
<TEXT>

     Yapı ve Kredi Bankası, Çukurova Grubu’nun borcunda indirim yapılmasının bazı şartlara bağlı oldugunu, başka bir indirimden söz etmenin şu an mümkün olmadığını bildirdi. 
     İMKB Başkanlığı, basında yer alan haberlerle ilgili olarak Yapı Kredi’den açıklama istedi. Yapı Kredi’den Borsa’ya gönderilen açıklamada, basında Çukurova Grubu’nun bankaya kalan borcunun hisse devir tarihinden itibaren 10 yıllık yeni bir ödeme planına bağlandığı, buna göre her yılın eylül ayı sonunda anapara, mart ayı sonunda ise faiz ödemesi yapılacağına ilişkin haberlerin yer aldığı hatırlatıldı. 
     Açıklamada, Finansal Yeniden Yapılandırma Sözleşmesi Tadil Sözleşmesi çerçevesinde yapılan tahsilatlar ve indirim uygulamalarından sonra Çukurova Grubu’nun bakiye borç miktarının 791 milyon 619.1 bin dolar olduğu hatırlatıldı. 
     Bakiye borcun hisse devir tarihinden itibaren libor artı 2.5 faizle, eylül ayı sonunda olmak üzere yılda bir anapara, mart ayı sonunda olmak üzere yılda bir faiz ödemeli 10 yılda geri ödemeli olarak yeniden yapılandırıldığı 
     anımsatıldı. 
     Haberde Çukurova Grubu’nun borçlarına imzalanan sözleşmeler kapsamında yapılabilecek tüm indirimlerin tutarının yaklaşık 150 milyon dolar olduğunun belirtildiği kaydedilen açıklamada, şöyle devam edildi 
     "Özel durum açıklamamızda belirtilen indirim dışında diğer sözleşmelerde yeralan indirimler şarta bağlı olup bu şartların gerçekleşip gerçekleşmeyeceğinin ve gerçekleşirse ne oranda gerçekleşeceğini öngörebilmek mümkün olmadığından başkaca bir indirim olup olmayacağını veya olursa ne tutarda olacağını şu an söylemek de mümkün değildir. Bu şartların gerçekleşmesi ve indirim uygulanması durumunda gerekli açıklama yapılacaktır." 
     
</TEXT>
</DOC>
