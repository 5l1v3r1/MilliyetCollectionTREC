<DOC>
<DOCNO> 383549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun48.html </URL>
<DATE> 2005/10/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rumlar, Türkiye karşısında AB desteğine inanmıyor 
</HEADLINE>
<TEXT>

     Kıbrıslı Rumların büyük çoğunluğu, Rum yönetiminin Kıbrıs konusundaki politikasının Avrupa Birliği AB tarafından desteklenmediğini düşünüyor. 
     Politis gazetesi, ''Noverna'' şirketine 24-30 eylül tarihleri arasında 500 kişi üzerinde yaptırdığı anketin sonuçlarını yayımladı. Anket sonuçlarına göre, ''Türkiye'nin AB'ye katılım müzakerelerinin başlaması Kıbrıs sorununa çözüm bulunması olasılığını nasıl etkileyecek '' sorusuna, katılımcıların yüzde 33'ü ''Olumsuz etkileyecek'' yanıtını verirken, yüzde 31'de ''olumlu etkileyeceği'' görüşünde. Gazete, yüzde 33'lük ''olumsuz'' yanıtını ''dikkat çekici'' olarak niteledi. 
     Gazete, anketin sonuçlarına göre, Kıbrıslı Rumların büyük bir çoğunluğunun, Kıbrıs konusundaki Rum politikasının AB tarafından desteklenmediği görüşünü benimsediklerini ve Rum yönetimi lideri Tasos Papadopulos'a verilen desteğinse yüksek oranda olduğunu yazdı. 
     Anketin sonuçlarına göre, Papadopulos'un Kıbrıs politikasını ''onaylayanların'' oranı yüzde 59, ''onaylamayanların'' yüzde 30, ''bilmiyorum-cevaplamıyorum'' diyenlerin oranıysa yüzde 11 oldu. 
     Papadopulos'un Kıbrıs politikasını destekleyen kesimin partilere göre dağılımındaysa ilk sırayı, yüzde 87 oranıyla Papadopulos'un başkanı olduğu Demokratik Parti DİKO yanlıları alıyor. Komünist AKEL partisinden de yüzde 77 oranında Papadopulos'a destek belirtilmesi ''anketin dikkat çekici sonucu'' olarak değerlendirildi. 
     Ankette, Papadopulos'un dış politikasına yüzde 56 oranında destek verilirken, yüzde 32 oranındaki katılımcı destek vermedi. 
     ''Kıbrıs Rum tarafının Kıbrıs konusunda 6 ay öncesine nazaran daha mı iyi, daha mı kötü, yoksa aynı durumda mı bulunduğu'' şeklindeki bir soruya karşılık, katılımcıların yüzde 36'sı ''Aynı'' yanıtını verirken, ''daha iyi'' ve ''daha kötü'' diyenlerin oranı yüzde 29'la eşitlik gösterdi. 
     ''AB'nin Kıbrıs Rum tarafının Kıbrıs sorununa ilişkin tezlerini genel anlamda destekleyip desteklemediği'' sorusunaysa katılımcıların yüzde 46'sı ''desteklemiyor'', yüzde 33'ü ''destekliyor'' ve yüzde 21'i de ''bilmiyorum cevaplamıyorum'' şeklinde yanıt verdi. 
     Gazete, ''Türkiye'nin AB'ye katılım müzakerelerinin başlaması Kıbrıs sorununa çözüm bulunması olasılığını nasıl etkileyecek '' sorusuna, katılımcıların büyük bir oranının yüzde 33 ''Olumsuz etkileyeceği'' şeklinde yanıt vermesinin de dikkat çekici olduğu yorumunu yaptı. 
     Gazete, ''Kıbrıs Rum tarafının, Kıbrıs sorununun çözümü konusunda Türkiye'ye baskı uygulanması amacıyla Türkiye'nin AB'ye katılımına yatırım yaptığı ve bu politikanın Rum siyasi partilerinin çoğunluğu tarafından benimseniyor olmasına rağmen yüzde 33 oranındaki 'olumsuz etkileyecek' görüşünün dikkat çekici olduğu'' değerlendirmesini yaptı. 
     Yüzde 33'lük ''olumsuz'' yanıta karşılık, yüzde 31 oranında ''olumlu etkileyecek'' ve yüzde 18 oranındaysa ''etkilemeyecek'' yanıtı verildi. 
     ''Olumsuz etkileyeceğini'' düşünen katılımcıların partilere göre dağılımı, AKEL yüzde 38, Demokratik Seferberlik Partisi DİSİ yüzde 32 ve DİKO yüzde 28 oldu. 
     ''Olumlu etkileyeceğini'' düşünenlerin partilere oranı da AKEL yüzde 36, DİSİ yüzde 34 ve DİKO yüzde 30 şeklinde ortaya çıktı. 
     
</TEXT>
</DOC>
