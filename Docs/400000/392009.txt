<DOC>
<DOCNO> 392009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo17.html </URL>
<DATE> 2005/11/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fenerbahçe, Şampiyonlar Ligi'ndeki en hırçın takım... 
</HEADLINE>
<TEXT>

     Avrupa Şampiyonlar Ligi'nde 2005-2006 sezonu 1. tur grup maçlarında geride kalan 4. karşılaşmaların ardından Fenerbahçe, en çok kırmızı kart gören takım olarak dikkat çekiyor. 
     Sarı-lacivertliler, gruplardaki 4. maçların ardından 3 kezle, en çok kırmızı kart gören takım olurken, 10 kezle de, en çok sarı kart gören ekipler arasında yer aldı. 
     Fenerbahçe'de Alex, Luciano ve Aurelio kırmızı kart gören oyuncular oldu. UEFA, resmi internet sitesinde yer alan istatistiklerinde çift sarı karttan görülen kırmızı kartları, 2 sarı kart ve 1 kırmızı kart olarak değerlendirdiği için, Fenerbahçeli oyuncuların toplam sarı kartları 10 olarak dikkat çekiyor. Böylece sarı-lacivertli takımda Aurelio'nun 4, Alex'in 2, Luciano, Tuncay, Ümit ve Volkan'ın ise 1'er sarı kartları bulunuyor. 
     Oyuncuları 4 maçta toplam 84 faul yapan Fenerbahçe ayrıca, 104 faul yapan İskoç Glasgow Rangers'ın ardından en sert takım olarak istatistiklerde yer alıyor. 
     Bu arada, kırmızı kart cezası nedeniyle Schalke 04 ile yapılan 2. maçta forma giyemeyen Fenerbahçeli Alex, 3 gol ve 2 asistle, bu istatistiklerde üstlerdeki yerini koruyor. 
     Öte yandan, Fenerbahçe'nin Avrupa Şampiyonlar Ligi'nde büyük umutlar bağladığı Fransız yıldız Anelka ise, 4. maçlar sonunda henüz golle tanışamazken, toplam 9 kez ofsayta düşerek, bu alanda Sparta Praglı Slepicka ile birlikte zirvede yer alıyor. 
     
</TEXT>
</DOC>
