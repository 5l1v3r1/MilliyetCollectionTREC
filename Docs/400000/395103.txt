<DOC>
<DOCNO> 395103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko25.html </URL>
<DATE> 2005/11/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Boeing, Airbus'ın A380 modeline cevap vermeye hazırlanıyor 
</HEADLINE>
<TEXT>

     ABD'li uçak yapımcısı Boeing, rakibi Airbus'un ürettiği A380 süperjumbo jetlerine karşı 747 modelinin daha etkili ve daha büyük bir versiyonunu üretiyor. 
     Boeing'den yapılan açıklamada, Boeing 747-8 adı verilen bu daha büyük ve gelişkin versiyona şimdiden Lüksemburg merkezli Cargolux havayollarıyla Japonya'nın Nippon Cargo havayollarından sipariş geldiği belirtildi. 
     Cargolux'un 10 uçak için sipariş, 10 uçak için de opsiyon, Nippon Cargo'nun da 8 uçak için sipariş, 6 uçak için de opsiyon verdiği belirtilen açıklamada, siparişlerin teslimatına 2009 yılından itibaren başlanacağı bildirildi. 
     Boeing 747-8 versiyonunun, mevcut Boeing 747 modelinin 416 yolcu almasına karşılık 450 yolcu alma kapasitesine sahip olduğu, ve 747'lere göre 3.7 metre daha uzun olacağı kaydediliyor. 
     Ara vermeden 14,800 kilometre uçma yeteneğinde olacak Boeing'in yeni versiyonunun Airbus'un gelecek yıl hizmete girecek olan, 550 ile 800 yolcu kapasitesine sahip, çift güverteli dev A380 modelinin pazar payını önemli ölçüde azaltabileceği kaydediliyor. 
     Airbus, 292 milyon dolar liste fiyatıyla satışa sunduğu A380 modeli için şimdiden 159 net sipariş almış bulunuyor. 
     
</TEXT>
</DOC>
