<DOC>
<DOCNO> 393439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy11.html </URL>
<DATE> 2005/11/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
'Kimsenin tanımadığı futbol yorumcusu' TBMM gündeminde... 
</HEADLINE>
<TEXT>

     CHP İzmir Milletvekili Yılmaz Kaya, Orhan Yılmaz adlı kişinin TRT’de yayınlanan "Futbol Vizyon" adlı programa katılmasında, TBMM Başkanı Bülent Arınç’ın etkisinin olup olmadığını sordu. 
     Kaya, TBMM Başkanı Bülent Arınç’ın yanıtlaması istemiyle TBMM Başkanlığı’na sunduğu soru önergesinde, basında "TRT’de Pazartesi akşamları yayınlanan "Futbol Vizyon" adlı programa yeni katılmaya başlayan Orhan Yılmaz adlı kişinin, Meclis Başkanı Arınç’ın torpili sonucu orada olduğu" haberlerinin yer aldığını kaydetti. 
     Bu iddiaların doğru olup olmadığını öğrenmek isteyen CHP’li Kaya, önergesinde şu soruları yöneltti 
     "Bu kişiyi herhangi bir nedenle tanıyor musunuz Herhangi bir yakınlığınız var mıdır Tanıyorsanız, bu kişinin mesleği ve TRT’deki ’Futbol Vizyon’ programına katılmaya başlamasının yasal dayanağı ve TRT’deki pozisyonu nedir 
     Sizin vasıtanızla bu programa katıldıysa aldığı ücret ve bu programa katılacağı süre ne kadardır " 
     
     BASINDA GENİŞ YER BULDU 

     Konuya ilk olarak Akşam Gazetesi Yazarı Burhan Ayeri dikkat çekmiş, yazısında "Futbol Vizyon'da Orhan Yılmaz adlı bir yorumcu izliyoruz. Akresif -agresif- diyor. Kurayni ile Kuransi arasında birşeyler söylüyor. Dün sabah isim konusunda bir yanlışlık yapmayalım diye doğrulatmaya kalktık. Yardımcımızın söylediklerini aynen yazıyoruz "Bu adamı TRT'de tanıyan yok. Sadece oradan oraya bağlandım. Sonunda birisi çıkıp, -Evet Orhan Yılmaz- diyebildi." diye yazmıştı. Konuyu araştırdığında karşısına Bülent Arınç isminin çıktığını yazan Ayeri'nin ardından Tercüman Gazetesi'nde Tuna Serim de üst düzey bir milletvekilinin torpilinden söz etmişti. 
     Konuya gazetemiz yazarları Melih Aşık ve Cemal Ersen de dikkat çekmiş, "Orhan Yılmaz'ın kimin paraşütüyle yorumcu koltuğuna oturtulduğunu" sormuşlardı. 
     Önceki gün danışmanları aracılığıyla sözlü bir açıklama yapan Meclis Başkanı Bülent Arınç ise kendisinin ve eşinin sözkonusu kişiyle bir ilgisinin olmadığını açıklamıştı. 
     Pazartesi akşamları TRT1'de yayınlanan Kerem Öncel'in hazırladığı Futbol Vizyon programına Tanju Çolak ve Orhan Yılmaz konuk olarak katılıyor. Programda 11 yıl profesyonel futbol oynadığını söyleyen Orhan Yılmaz'ı kimsenin tanımaması, tartışmaların ana çıkış noktasından birini oluşturuyor. 
     
</TEXT>
</DOC>
