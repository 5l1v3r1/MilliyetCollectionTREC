<DOC>
<DOCNO> 364406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy13.html </URL>
<DATE> 2005/07/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Protokol'ün imzası Erdoğan'ın Londra ziyaretinin "akabinde" 
</HEADLINE>
<TEXT>

     Dışişleri Bakanlığı, Ankara Antlaşmasını Rum Kesimi’ne de genişleten Ek Protokol’ün Başbakan Recep Tayyip Erdoğan’ın Londra ziyaretinin "akabinde" sonuçlandırılacağını bildirdi. Dışişleri Sözcüsü Tan, Türkiye’nin Protokol’ü imzalarken bir deklarasyon yapacağını, deklarasyonda "belirtilmesini zaruret" buldukları unsurlara yer verileceğini söyledi. 
     Namık Tan, olağan haftalık basın toplantısında gazetecilerin Ek Protokol ve bunun Rum Kesimi’nin tanınması anlamına gelmeyeceği yolundaki deklarasyon konusunda soruları yanıtladı. 
     Protokol’ün ne zaman imzalanacağına ilişkin bir soru üzerine Tan, İngiliz Dönem Başkanlığının Protokol’ün imzası ile ilgili görüşmelerini tamamlandığını söylediğini anımsattı. 
     İngiliz Dönem Başkanlığının, dün Brüksel’de yapılan AB Daimi Temsilcileri COREPER olağanüstü toplantısında bu konuyu ele aldığını belirten Tan, "Uyum Protokol’ünün Sayın Başbakanımızın Londra’ya yapacakları ziyaretin akibinde sonuçlandırılmasını bekliyoruz" dedi. 
     Namık Tan, başka bir soruya karşılık, "Biz bir deklarasyon elbette yapacağız" şeklinde konuştu. Tan, "İngiliz Dönem Başkanlığı Protokolü imzalayıp bize gönderecek. Biz de imzaladıktan sondra bir deklarasyon ile birlikte metni geri gördereceğiz ve süreç böylece tamamlanmış olacak" ifadesini kullandı. 
     Bir deklarasyonun yapılmasını "hukuki gereklilik" olarak nitelendiren Tan, bu deklarasyonun yapılmasının Türkiye açısından yeterli olacağını, AB’nin herhangi bir deklarasyon yapıp yapmaması konusunun ise kendi kararı olduğunu söyledi. 
     Dışişleri Sözcüsü Tan, yapılacak deklarasyonda Türkiye’nin limanlarının ve havaalanlarının kullanılmaması konusuna yer verip verilmeyeceği yolundaki soruyu yanıtlarken "Biz deklarasyonda uygun gördüğümüz, belirtilmesini zaruret bulduğumuz hususlara yer vereceğiz" karşılığını verdi. 
     Deklarasyonun AB ile müzakere edilmediğini de ifade eden Tan, Protokol’e son anda liman ve havaalanlarının konulması ile ilgili endişe olup olmadığına ilişkin bir soruya herhangi bir kaygılarının olmadığını belirterek yanıt verdi ve Protokol’ün müzakere edildiğini anımsattı. 
     Rum Kesimi’nden İstanbul’a uçan İsrail uçağı konusunda ise, Güney Kıbrıs’tan Türkiye’ye doğrudan uçuş yapılmaması konusundaki kısıtlamalarda bir değişiklik olmadığını belirten Tan, Devlet Hava Meydanları İşletmesi ve Sivil Havacılık Genel Müdürlüğü’nden bakanlığa bilgi veya bir başvurunun intikal etmediğini söylemekle yetindi. 
     
</TEXT>
</DOC>
