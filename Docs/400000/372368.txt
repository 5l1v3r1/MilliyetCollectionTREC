<DOC>
<DOCNO> 372368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/axspo01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay sinir küpü 
</HEADLINE>
<TEXT>


Beşiktaş Teknik Direktörü, Ailton konusundaki eleştirilere sert karşılık verdi. Siyah-Beyazlı ekibin hocası, "Aynı değişikliği bir yabancı antrenör yapsaydı, 'dahi' derlerdi. Bizi yıpratmaya çalışmasınlar, başaramazlar" dedi 

SÜLEYMAN HATISARU 


Ümraniye Nevzat Demir Tesisleri'nde basın toplantısı düzenleyen Teknik Direktör Rıza Çalımbay, Ailton'un, Gençlerbirliği maçında oyundan çıkarken kendisine tepki göstermesi ile başlayan tartışmaların abartıldığını belirterek, çarpıcı açıklamalar yaptı. 
Ailton konusunun bu kadar büyütülmesine anlam veremediğini vurgulayan Beşiktaş'ın hocası, "Ortada bir şey yok. Sadece oyuncunun çıkarken yaptığı küçük bir şey var. Bu da çok önemli değil. Hareketinin yanlış olduğunu söyledi ve herkesten özür diledi. Benim olduğum yerde ne futbolcu ne de yönetimle sorun yaşanmaz. Bizi yıpratmaya çalışmasınlar, başaramazlar. Tartışmalar artık son bulmalı. Ailton çok değerli bir futbolcu. Kendisini asla kaybetmek istemem" diye konuştu. 
Siyah - Beyazlı ekibin hocası, "Sizin yerinizde yabancı bir teknik adam olsa bu kadar eleştirilir miydi " sorusuna "Bence olmazdı. Yabancı olsa ve bu değişikliği yapsa belki 'dahi' derlerdi. 'Çok iyi değişiklik yaptı' diyeceklerdi. Ama şimdi Rıza Çalımbay olduğu için eleştiriyorlar. Eleştirilere saygım sonsuz, bazen doğru bazen yanlış olabilir" dedi. 

'Tümer'e üzüldüm' 
Ailton'un yerine oyuna girip, skoru 2-0 yapan Tümer'in çok başarılı oynadığına dikkat çeken Rıza Çalımbay, "Kimse ondan bahsetmedi. Mükemmel oynadı ve oyunun yönü bize döndü. Benim üzüldüğüm nokta Tümer'in başarısının gözardı edilip, sadece bu olayın konuşulmasıoldu" ifadesini kullandı. 

Yine konuşacak 
Bu arada Rıza Çalımbay bugün bir kez daha medyanın karşısına çıkacak. Tecrübeli hoca, yarın oynanacak Vaduz maçıyla ilgili açıklamalar yapacak. 

'Kavga etmedik' 

Milliyet'te yer alan "Kartal'da gerilim" başlıklı haber için, Beşiktaş'ın resmi internet sitesinde yapılan açıklamada "Doğru değil" yorumu yapıldı. 
Teknik Direktör Rıza Çalımbay ile Sportif Direktör Erdil Arpacı sitede yer alan ortak demeçte, "Her karşılaşma sonrasında olduğu gibi Gençlerbirliği mücadelesinden sonra da ekip olarak değerlendirme yaptık. Karşılıklı görüş ve fikir alış verişinde bulunduk. Aramızda asla bir kavga yaşanmadığı gibi yaşanması da mümkün değildir. Beşiktaşımızın başarısı için uyum içinde çalışmalarımızı sürdürdüğümüzü kamuoyunun bilgilerine sunarız" denildi. 
Beşiktaş yönetimin ortalığı yatıştırmak adına bu açıklamayı yaptırttığı bildirildi. 

'Evet tartıştık' 

Teknik Direktör Rıza Çalımbay dün düzenlediği basın toplantısında ise, Siyah-Beyazlı kulübün internet sitesindeki açıklamanın aksine Erdil Arpacı ile tartıştıklarını söyledi. 
Çalımbay, gazetecilerin sorularına şu karşılıkları verdi 
"Erdil Arpacı ile tamamen futbolun dışında olan bir tartışma yaşadık. Tartışmalar elbette olacak. Ancak Arpacı ile bir sorunum yok. Benim olduğum yerde ne futbolcu ne de yönetimde bir sorun yaşanır. Hepimizin bir işi var. Özellikle benim işime kimse karışamaz". 
Tecrübeli hoca, Arpacı ile yaşadıkları futbol dışı tartışmanın içeriği hakkındaki soruları yanıtsız bıraktı. 

Kartal tam kadro 

RAHMAN SAĞIROĞLU 

Beşiktaş, UEFA Kupası 2. ön eleme turunda Liechtenstein'ın Vaduz takımıyla yarın yapacağı maçın hazırlıklarını dün tek idmanla sürdürdü. İyileşen İbrahim Akın ile Güven'in de dönmesiyle Siyah - Beyazlılar tam kadro çalıştı. Antrenman bitiminde Rıza Çalımbay Ailton, Gökhan, Okan ve İbrahim Toraman'a serbest atış attırdı. 
Bu arada yönetimin dünkü olağan toplantısının ardından Futbol Şube Sorumlusu Kıvanç Oktay, bir süre saha içinde Rıza Çalımbay'la görüştü. Sportif Direktör Erdil Arpacı da, Çalımbay ile bir araya geldi. 

Kombine rekoru 

Siyah - Beyazlılar, kombine kart satışında bu sezon rekor kırdı. Geçtiğimiz yıllarda en fazla 7 bin 600 olan kombine kart satışının, bu sezon localar dışında 9 bin 200'e ulaştığı açıklanırken, rakamın 10 bini geçmesinin beklendiği kaydedildi. Kulüpten yapılan açıklamada ilgilerinden dolayı taraftarlara teşekkür edildi. 

Vaduz'a şok pres 

Beşiktaş'ın, 1-0'ın rövanşında yarın İnönü Stadı'nda karşılaşacağı UEFA Kupası ikinci ön eleme turundaki rakibi Vaduz bugün İstanbul'a gelecek. Liechtenstein ekibi akşam 18.00'de yapacağı antrenmanla hazırlıklarını tamamlayacak. Siyah - Beyazlılar, deplasmanda tek golle avladığı rakibi karşısında İnönü'de tam saha presle farklı bir skor yakalamayı hedefliyor. 


</TEXT>
</DOC>
