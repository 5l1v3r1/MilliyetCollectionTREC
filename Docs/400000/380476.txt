<DOC>
<DOCNO> 380476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/akyol.html </URL>
<DATE> 2005/09/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kürtçü harekette büyük bölünme 
</HEADLINE>
<TEXT>

Kürt hareketi üçe bölünüyor. Biri PKK... Meclis'e dilekçe veren federasyoncular teröre karşılar ama keskin Kürtçülük yapıyorlar. Kürtlerin çoğunluğu ise PKK'ya da, federasyonculara da karşı... 

PKK belli... Terör örgütü ve kurdurduğu partilerle yüzde 5 civarında oy alıyor. Şimdi bunun dışında başka bir hareket kendini gösteriyor. Şeyh Said'in torunu Melik Fırat'ın liderliğindeki Hak-Par adlı parti çevresinde kümelenen çeşitli gruplar Rızgari ve Kürt-Der buna dahil. "Federasyoncular" denilen bu harekete 'Sosyalist' Kemal Burkay 'ortak cephe' desteği veriyor. 
Şerafettin Elçi de bunlara yakın duruyor. 
"Federasyoncular"ın çoğu Barzani ile yakın irtibat halinde. 
Öcalan ve yandaşları, taktik olarak, üniter devleti doğrudan reddeden terimleri kullanmıyorlar "Demokratik cumhuriyet, Türkiyelilik, etnik parti değil Türkiye partisi" gibi sloganları öne çıkarıyorlar. 
"Federasyoncular" ise Öcalan'ı ve yandaşlarını "Hain, Genelkurmay'ın ajanı, Kürtleri Türkleştirmek istiyor" diye suçluyorlar. 

'Apo Türk ajanı' 
KEMAL Burkay'ın çıkardığı Türkçe-Kürtçe Dema N adlı haftalık dergide, Burkay kendi imzasıyla bir yazı yayımladı. "Korkunç bir Yalan ve İkiyüzlülük" başlıklı yazının hedefi, tamamen PKK ve Abdullah Öcalan'dı. Burkay, Öcalan'ın baştan beri "Türk derin devletinin ajanı" olduğunu yazıyor Öcalan daha öğrencilik yıllarında derin devlet tarafından kiralanmıştı. Öcalan, 12 Eylül'e de hizmet etmişti Çünkü "faşist cunta" Öcalan'ı ve PKK'yı kullanarak "Avrupa'daki Kürt ve Türk devrimcilerine kıyım" yaptırmıştı 
Burkay'a göre, PKK terörünü organize eden "Türk derin devleti" bu şekilde "Kürt hareketini terörize ve pasifize etti." Son olarak da Öcalan, yine "Türk devletinin çıkarlarına uygun olarak, gerektiğinde 'demokratik cumhuriyet'e, üniter devlete, Kemalizme övgüler" diziyor, "barış, demokrasi filan" diyor 

'PKK, Türkleştiriyor ' 
NUSAYBİN eski Belediye Başkanı Müslüm Yıldırım, bir süre HADEP'te çalıştı. Şimdi Öcalan'a, PKK'ya, Leyla Zana'ya ateş püskürüyor terör sebebiyle değil, onları "Kürt davasına ihanet etmiş" saydığı için 
Kendisinin KDP Barzani geleneğinden geldiğini belirten Müslüm Yıldırım, www.kerkuk.kurdistan.com sitesinde yayımlanan açıklamalarında şöyle diyor 
"Şimdi ağızlarda pelesenk edilen bir 'Türkiyelileşme' kavramı var. Türk kardeşlerimiz, 'Türkiyelileşmeyi' otomatik olarak Türkleşmek ve Türkleştirmek olarak anladıkları için, bu kavrama da büyük bir antipati duyuyoruz. Biz, Anadolu'da iki millet olarak aynı haklara sahip bir şekilde bir arada yaşayabiliriz düşüncesinden hareket ederken bir baktık ki, Abdullah Öcalan ve ekibi, son 15-20 yıldır Türkleşmek için çalışıyor ve 'Biz Türkleşeceğiz' diyorlar Kürt tarihini altüst etmeye çalışıyorlar..." 
Müslüm Yıldırım uzun açıklamasında Leyla Zana'yı da eleştiriyor, onu uyardığını söylüyor. Leyla Zana ile görüşmesinde ona "Sana talimat verenler her kim ise, gelip senden talimat alsın. Öcalan ve PKK yönetimi senden çekinsin" dediğini, Zana'nın Mehmet Ağar'la görüşmesini ve "Türkiyelilik" kavramını kınadığını söylüyor. 
Leyla Zana bunlara hak vermiş ama PKK çizgisindeki hareketten ayrılırsa "Osman Öcalan durumuna düşürüleceğini" söylemiş. 
Barzani'ye yakınlığı ile bilinen "federasyoncular", Türkiye'nin etnik federasyon haline getirilmesi için "1 milyon imza" kampanyası açtılar, ancak 50 bin imza toplayarak Meclis'e ve AB'ye müracaat ettiler. PKK bu imza kampanyasına karşı çıktı. Çünkü bu kampanya aynı zamanda PKK'ya karşı da bir güç gösterisiydi. 
Aynı grubun Ankara'da yaptığı toplantıda "Bu bayrak bizim değil, ayrı devlet kurmalıyız" gibi laflar edildi, PKK'ya karşı olan Ümit Fırat ve Altan Tan gibi liberal Kürtler, "Federasyoncular"ın bu görüşlerine karşı çıkarak ortak bildiri yayımlamayı reddettiler. 

Taban ne diyor 
KÜRT hareketi üçe bölünüyor. Biri PKK... Kurdurduğu partiler ancak yüzde 5 civarında oy alıyor, terörist ama politik taktiklerinde esnek... 
Barzani uzantısı "Federasyoncular" teröre karşılar ama keskin Kürtçülük yapıyorlar. Önemli bir taban gücü yok. Melik Fırat bağımsız aday oldu, üç bin kadarcık oy alabildi. Partisi örgütlenemediği için seçimlere giremedi... 
Kürtlerin büyük çoğunluğu PKK'-ya da "Federasyoncular"a da karşı. 
Seçim sonuçlarına göre Güneydoğu'da halkın yüzde 70'i, Doğu'da yüzde 67'si bu partilere oy vermiyor. 



</TEXT>
</DOC>
