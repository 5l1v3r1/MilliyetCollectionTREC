<DOC>
<DOCNO> 376957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/yture.html </URL>
<DATE> 2005/09/09/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Devler cepten yedi 
</HEADLINE>
<TEXT>



12 Dev Adam, dün Limoges'da Bulgaristan'a karşı ilk yarıda Fransız seyircisine "neler yapabileceği" konusunda iyi bir sunum yaparken, "yapmaması gerekenleri" de ikinci yarıda örnekledi. 
Milli Takımımız, İtalya'da özel maçta yenildiği ve Avrupa Şampiyonası'nda aynı grupta yer aldığı Bulgaristan'a karşı Hidayet'siz oynamasına rağmen nefis bir başlangıç yaptı. Ay - Yıldızlılar, sahada "mükemmel" olmak için yapılması gereken ne varsa her şeyi yerine getirdiler. Yardımlaşmalı sert savunma, oyun takibi, yüksek şut yüzdesi, hızlı hücum, ribaunt üstünlüğü derken Bulgarlar neye uğradığını şaşırdı. Fark henüz devre bitmeden 28 sayıya kadar çıkarken, bu süreçte millilerimizi alkışlamaktan "eli aşınan" Fransız seyircisi, ikinci yarıdaki sürprize ise hazırlıklı değildi. A Milli Takımımız, farkın rahatlığıyla savunma direncini yitirip, Bulgarlar'a kolay sayı izni verince resmen "deliye taş attı", rakibine "gel, maça ortak ol" diye davetiye çıkardı. İlk yarıda giren şutlar, motivasyon kaybıyla potayı bulamayınca, Bulgarlar da bunu değerlendirip, farkı eritti. Ancak iki takım arasındaki kapasite farkı, Bulgarlar'ın daha da ileri gitmesini önledi. 
Şu da bir gerçek ki maç içinde çok erken oluşan bu tip normal dışı farklar, oldum olası arayı açan takım lehine problem yaratır. Herkes, "tamam, artık bu maç bitti" derken, kaybedecek hiçbir şeyi kalmayan yenik takım yaralı aslan gibi rakibine saldırır. Dün de Milli Takımımız, üçüncü ve son çeyrekte bu sıkıntıyı yaşadı, maça motive olmakta zorlandı. Ama basketbolun içinde bu gibi handikaplar da mevcut ve her zaman hazırlıklı olmak gerekiyor. 



</TEXT>
</DOC>
