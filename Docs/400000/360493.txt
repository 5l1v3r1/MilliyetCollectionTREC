<DOC>
<DOCNO> 360493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur19.html </URL>
<DATE> 2005/07/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Suriye sınırındaki Gaziantep'te Arapça kurslarına ilgi arttı 
</HEADLINE>
<TEXT>

     Türkiye-Suriye ilişkilerinin gelişme sürecinde, özellikle sınır komşusu olan Gaziantep’te Arapça kurslarına ilginin arttığı bildirildi. 
     İki ülke arasındaki ilişkilerin arttığı bu dönemde, Suriye ile sınır kent konumunda olan Gaziantep’in Halep ile ticari ve sosyal ilişkilerinin gelişmesi, özellikle işsiz gençler arasında Arapça’ya yoğun ilgi gösterilmesine neden oldu. 
     Metropol İlçe Şahinbey Halk Eğitim Merkezi Müdürü Abdullah Yılmaz, AA muhabirine yaptığı açıklamada, Gaziantep’te başta sanayiciler olmak üzere birçok sivil toplum örgütünün, Arapça dil bilen tercümana ihtiyaç duyduğunu, bu ihtiyaca cevap vermek için ise bu yıl Arapça ve İngilizce dil kursu açtıklarını belirtti. 
     Yılmaz, "Yaz okulları kapsamında açtığımız yabancı dil kurslarından Arapça’ya 51, İngilizce’ye ise 92 kişi başvuruda bulundu" dedi. 
     Kursları ihtiyaca göre açtıklarını ifade eden Yılmaz, sözlerini şöyle sürdürdü 
     "Tercümanlara ilgi artınca, çok sayıda işsiz genç Arapça dil kursu açılması için bize başvuruda bulundu. Biz de bu başvuruları dikkate alarak Arapça dil eğitim kursu açtık. 45 gün sürecek dil kursunu başarıyla bitiren gençler hem dil öğreniyor, hem de iş buluyor. Arapça ve İngilizce dil kursu yanında bilgisayar, ve okuma yazma kurslarına da vatandaşlar büyük ilgi gösteriyor." Yılmaz, yaz mevsimi boyunca gençlere yönelik meslek edindirme kursları açmaya devam edeceklerini, bu kurslarla hem gençleri meslek sahibi yapma hem de yeni istihdam alanlarının açılmasına katkıda bulunmaya çalıştıklarını sözlerine ekledi. 
     
</TEXT>
</DOC>
