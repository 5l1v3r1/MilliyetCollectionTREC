<DOC>
<DOCNO> 364463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur15.html </URL>
<DATE> 2005/07/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
"Bize kendi mezarımızı kazdırdılar" 
</HEADLINE>
<TEXT>

     ESKİŞEHİR, DHA 

      ESKİŞEHİR'de, Murat Kılıç'ı öldürüp, Utku Çelik'i yaralayan, bagajında ceset bulunan otomobille kaçarken yolunu kesen polislerin silah ve telsizlerini gasp eden bodyguardlar Murat Selli ve Mehmet Kılıç'ın yakalanması için çalışmalar sürüyor. Bodguardların yaraladığı Utku Çelik ifadesinde, Bizi Define kazısı yapacağız’ diye dağlık bölgeye götürüp çukur kazdırdılar. Meğer kendi mezarımızı kazıyormuşuz'' dedi. 
     Geçen cuma sabahı, henüz belirlenemeyen bir nedenle tartıştıkları 19 yaşındaki Murat Kılıç'ı öldürüp, Utku Çelik'i yaralayan, Kılıç'ın cesedini, kaçtıkları 34 EYB 50 plakalı Mercedes marka otomobilin bagajına koyan bodyguardlar Murat Selli ve Mehmet Kılıç, Tepebaşı Kavşağı'nda yollarını kesen polis memurları Mevlüt Onar ile Galip Eser'i dövüp, silahlarını ve telsizlerini gasp etmişti. Sanıklar, bagajında ceset bulunan otomobili de Çamlıca Mahallesi Nallıhan Sokak'ta boş bir arsada terk ederek kayıplara karışmıştı. 
     
     KENDİ MEZARIMIZI KAZMIŞIZ 
     Olayda vücudunun çeşitli yerlerinden 3 kurşunla yaralanan ve halen Eskişehir Osmangazi Üniversitesi Tıp Fakültesi Hastanesi'nde tedavisi süren Utku Çelik, ifadesinde firardaki sanıklarla olay akşamı birlikte yemek yediklerini söyledi. Çelik, şunları anlattı 
     Murat Selli ve Mehmet Kılıç bize dağlık bir alanda define olduğunu söyledi. Kazma ve kürekleri alıp otomobile binerek dağlık bölgeye gittik. Define aramak için toprağı kazmaya başladık. Bu sırada yanımdaki Murat Kılıç'a ateş ederek vurdular. Bunun üzerine kaçmaya başladım. Arkadamdan ateş ettiler. Sırtımdan, kolumdan ve bacağımdan vuruldum. Ölü numarası yapıp kendimi yere attım. Beni öldü sanarak olay yerinde bıraktılar. Daha sonra yaralı bir halde kaçıp bir inşaata sığındım ve jandarmayı aradım. Sanıklar define aramak bahanesiyle bize çukur kazdırdılar. Meğer kendi mezarımızı kazıyormuşuz.'' 
     
     SANIKLAR ARNIYOR 
     Gasp, hırsızlık ve yaralama suçlarından çok sayıda sabıkaları bulunan 30 yaşındaki Murat Selli ile 27 yaşındaki Mehmet Kılıç'ın yakalanması için polis ve jandarma ekiplerinin çalışmaları sürüyor. Murat Selli'nin Susurlukçu Oğuz Yorulmaz'ın Bursa'da öldürülmesine neden olan kavgayı çıkartan kişi olduğu da ortaya çıkmıştı. 
     
     BİR KİŞİ TUTUKLANMIŞTI 
     İl Jandarma Komutanlığı ekipleri, Murat Kılıç ile Utku Çelik'in vurulma olayı sırasında firarda olan 2 bodyguardın yanında olduğunu bildirilen 32 yaşındaki Soykan Çiçek'i yakaladı. Soykan Çiçek'in ifadesinde Murat Selli ve Mehmet Kılıç'ın Bozdağ Mevkii'nde otomobilden indirdikleri Murat Kılıç ile Utku Çelik'e ateş ettiklerini söylediği öğrenildi. Çiçek, vurulan kişileri olay yerinde bırakıp 2 sanıkla birlikte kent merkezine döndüklerini, daha sonra kendisinin kent merkezinde kaldığını, 2 sanığın ise cesetleri gömmek için olay yerine geri döndüklerini söyledi. Çeşitli suçlardan sabıkalı olduğu belirtilen Soykan Çiçek, adam öldürmeye iştirak’ suçundan 3 gün önce çıkarıldığı mahkemece tutuklanmıştı. 
     
</TEXT>
</DOC>
