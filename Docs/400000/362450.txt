<DOC>
<DOCNO> 362450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy23.html </URL>
<DATE> 2005/07/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gül Hiçbir ülke dışarıdan sistematik bir zarar gelmesine göz yumamaz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "hiçbir ülkenin, kendisine dışarıdan ısrarlı, bilinçli ve sistemli zarar verilmesi halinde, buna gözünü yumamayacağını" söyledi. 
     Gül, İrlanda Dışişleri Bakanı Dermot Ahern ile Dışişleri Bakanlığı Konutu’ndaki görüşmelerin ardından düzenlenen basın toplantısında, sınır ötesi operasyon konusuna ilişkin soruları yanıtladı. 
     "Şu anda bu yönde alınmış bir kararın olmadığını" ifade eden Gül, "Ama bildiğiniz gibi, uluslararası hukukta da bu vardır. Eğer siz başka bir ülkeden zarar görüyorsanız, bununla ilgili, BM’nin ilgili maddeleri vardır, ilgili hukuk vardır. Hiçbir ülke şüphesiz ki kendisine dışarıdan ısrarlı, bilinçli ve sistemli bir zarar veriliyorsa, buna gözünü yumamaz. Ama tüm bunların usulü vardır, şüphesiz ki bunlarla ilgili hukuk vardır, bunlarla ilgili uygulamalar da vardır. Dolayısıyla bunların hiçbiri ihtimal dışı değildir, ama şu anda alınmış bir karar yoktur" dedi. 
     Gül, Amerikalı yetkililerin sınır ötesi operasyona karşı çıkan açıklamalarının hatırlatılması üzerine de, "Bu konuları basın yoluyla konuşmanın doğru olmadığını çok iyi biliyorum. Ama şu bir gerçek ki, her ülkenin kendisi için hayati konularda kendi başına karar alma hakkı vardır" diye konuştu. 
     Genelkurmay İkinci Başkanı Orgeneral İlker Başbuğ’un, "ABD’nin, terör örgütü PKK’nın lider kadrosunun yakalanması konusunda direkt emir verdiği" yönündeki açıklamasının hatırlatılması üzerine de Gül, "Başbuğ’un neler dediğini henüz bilmediğini, ancak söz konusu konunun Türkiye’nin büyük beklentisi olduğunu" belirtti. Gül, konuyla ilgili görüşmelerin ve talimatların olduğunu da kaydetti. 
     
     AMERİKALI MİLLETVEKİLİNİN SÖZLERİNE KINAMA 

     Gül’e, ABD’nin Colorado eyaletinden Cumhuriyetçi milletvekili Tom Tancredo’nun, "Köktendinci teröristlerin ülkesine nükleer silahlarla saldırması durumunda, ABD’nin misilleme olarak İslam’ın kutsal yerlerini hedef alabileceği" yönündeki sözleri de hatırlatıldı. 
     Amerikalı milletvekilinin sözlerinin, "bireysel ve tamamen kendisini bağladığını" söyleyen Gül, Toncredo’nun açıklamalarını, "çok kışkırtıcı ve Müslümanları yaralayıcı" olarak niteledi ve "şiddetle" kınadı. 
     Gül, şöyle konuştu 
     "Bu, şunu gösteriyor Fanatizmin din, millet, vatan, sınır, ülke tanımadığını gösteriyor. Her yerde bu tip fanatik insanların çıkabileceğini gösteriyor. Bugünlerde de en az ihtiyaç duyulan şey bu tip konuşmalar. Çok kışkırtıcı ve dünyanın her tarafındaki tüm Müslümanları yaralayıcı bir konuşma tarzı. Bundan dolayı şiddetle kınıyorum." Amerikan yönetiminin bu şekilde düşünmediğinin, tam tersi bir düşünce içinde olduklarının gayet açık olduğunu, Amerikan halkının da böyle düşünmediğini ifade eden Gül, ABD’nin kendi içinde de Müslüman nüfusun bulunduğuna dikkati çekti. 
     Gül, "Dolayısıyla tamamen kişisel, sorumsuz, lafının nereye kadar uzanacağını ve ne tip problemler açacağını düşünmeden konuşan bir fanatikten başka birisi değildir" diye konuştu. 
     
     "TÜRK HÜKÜMETİ HER TÜRLÜ GÜVENLİK TEDBİRİNİ ALDI" 

     Dışişleri Bakanı ve Başbakan Yardımcısı Gül, İrlandalı bir gazetecinin, Kuşadası’ndaki terör olayının ardından güvenliğin sağlanması için Türkiye’nin ne gibi önlemler aldığına ilişkin sorusu üzerine, terör olaylarına karşı Türk hükümetinin her türlü güvenlik tedbirini aldığını, turistlerin Türkiye’ye gelme konusunda tereddütte bulunmamaları gerektiğini söyledi. 
     "Türk hükümeti hem kendi vatandaşları, hem de tüm turistler için her türlü güvenlik tedbirini almıştır" diyen Gül, ancak bu önlemlere rağmen terör örgütlerinin insanlık dışı eylemlerde bulunduklarını kaydetti. 
     Benzer terör olaylarının sadece Türkiye’de değil, İngiltere ve İspanya’da da meydana geldiğini hatırlatan Gül, terörizmle mücadelelerinin devam edeceğini, turistlerin Türkiye’ye gelme konusunda tereddütte bulunmamaları gerektiğini kaydetti. 
     
</TEXT>
</DOC>
