<DOC>
<DOCNO> 395578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur47.html </URL>
<DATE> 2005/11/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Prof. Dr. Kalaycı cinayeti... 2 kişi tutuklandı 
</HEADLINE>
<TEXT>

     İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Dr. Necip Göksel Kalaycı’nın öldürülmesinin ardından gözaltına alınan 2 kişi tutuklandı. 
     Asayiş Şube Müdürlüğü’ndeki işlemlerinden sonra güvenlik önlemleri altında Fatih Adliyesi’ne sevk edilen Yusuf Cevahir ile Hasan Kokoğlu, savcılıkça sorgulandı. 
     Cevahir ve Kokoğlu, savcılık sorgularının ardından "kasten adam öldürmek" ve "bu suça iştirak"ten dolayı tutuklanmaları istemiyle mahkemeye sevk edildi. 
     Savcılık sorgularında haklarındaki suçlamaları reddettikleri öğrenilen Cevahir ve Kokoğlu, Fatih 2. Sulh Ceza Mahkemesi’nce tutuklanarak Bayrampaşa Cezaevi’ne gönderildi. 
     Cevahir’in avukatı Zekeriya Çetin, basın mensuplarına yaptığı açıklamada, müvekkilinin suçsuz olduğunu ve bir komploya kurban gittiğini ileri sürerek, tutuklama kararına itiraz edeceklerini bildirdi. 
     
</TEXT>
</DOC>
