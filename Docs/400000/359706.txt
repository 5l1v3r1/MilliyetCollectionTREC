<DOC>
<DOCNO> 359706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonyas03.html </URL>
<DATE> 2005/07/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çocukta tik’e dikkat 
</HEADLINE>
<TEXT>

     Sinan KORKMAZER NEVŞEHİR, DHA 

      ÇOCUKLARDA iç gerilim ve çatışmanın öncüsü olarak da değerlendirilen Tik’in seyirce çoğunlukla, 6-7 yaş grubunda başladığı bildirildi. Tiklerin kronik hale gelmeden ailelerin önlem almasını isteyen uzmanlar, rahatsızlığın belirginleşmesi ile çocuğa karşı daha anlayışlı, güven ve destek verici bir tutum içine girilmesi gerektiğini belirtti. 
     Nevşehir Rehberlik ve Araştırma Merkezi Müdürü Şahin Gürlek, beden kaslarında istem dışı olarak ortaya çıkan ve aralıklı kasılmalar olarak bilinen tike, tırnak yeme, parmak emme gibi alışkanlık bozuklukları olarak bakılmasının yanlış olduğunu söyledi. Çoğu zaman göz kapağını kırpmak, kaş, alın derisi, burun kanatları, dudak, dil, yanak oynatmak, kasmak veya kıvırmak, başı öne arkaya eğmek, sallamak, boynu kasmak, yutkunmak, soluk çekmek, öksürmek, hıçkırmak, ses çıkartmak ve tükürmek, omuz silkmek, el, kol, bacak ve ayak sallama ve oynatmak olarak gözlemlenebilen tiklerin genellikle iç gerilimlerin ve çatışmaların öncüleri olduğunu söyledi. 
     
     ANLAYIŞ TİKİ KÖRELTEBİLİR 
     Sağlıklı çocukların yüzde 12-14’ünde tik görülebildiğini belirten Gürlek, tiki olan bireylerin kişilik özellikleri arasında, belirgin şekilde huzursuzluk, fazla duyarlı, alıngan sıkılgan, bencil, çabuk heyecanlanan, kolayca kızan ve kırılan kişiler olduklarını ifade ederek, birden belirip, kısa sürede kendiliğinden geçebilen tikler olduğu gibi, kronik hale gelen tiklerin de bulunduğunu kaydetti. Gürlek, çocuğa sık sık kaşını gözünü oynatmamasını anımsatmanın ters sonuçlar vereceğini, bunun tiki azaltacağı yerde çoğaltabileceğini belirterek, tiki olan çocuğa sahip ailelere çeşitli önerilerde bulundu. Gürlek şunları söyledi 
     Çocuğun oldukça yorgun olduğu veya heyecanlı bir film izlediği saatlerde tikde artış görülebilir. Çocuk tiklerini bilinçli olarak kısa sürede durdurabilir. Ancak, buna zorlanırsa gerginlik ve iç sıkıntısı duyar. Bu nitelikler içerisinde bulunan çocuğu tedirgin eden nedenlerin bulunması ve düzeltici değişikliklere gidilmesi daha uygun olur. Özellikle aile, çocuğa karşı daha anlayışlı, güven ve destek verici tutumu benimsemelidir. Çocuk, ilgi duyduğu etkinliklere yöneltilmeli, başarıları övülmeli ve ödüllendirilmelidir. Tiklere çözüm ararken çocuk çok iyi incelenmeli, hangi hallerde bu tikin ortaya çıktığı ve şiddetlendiği araştırılmalı ve rahatsızlığıh altında yatan psikolojik nedenleri keşfetmeye ve giderilebilmeye çalışmak en akılcı yöntemler olarak ele alınmalıdır.'' 
     
</TEXT>
</DOC>
