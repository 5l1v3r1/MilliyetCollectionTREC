<DOC>
<DOCNO> 354366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko13.html </URL>
<DATE> 2005/06/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TOKİ'nin Siirt'teki konutlarına sadece 1 alıcı çıktı... 
</HEADLINE>
<TEXT>

     Siirt'te Toplu Konut İdaresi TOKİ tarafından yaptırılarak satışa çıkarılan 192 daire için, şu ana kadar sadece bir alıcı çıktığı bildirildi. 
     Siirt Mühendis ve Mimarlar Derneği SMMD Başkanı Aydın Sağlam, TOKİ'nin Batman karayolu üzerindeki Yağmurtepe Mevkii'nde yaptırdığı konutlara, ''bölge şartlarına uygun yapılmaması'' nedeniyle alıcı çıkmadığını savundu. 
     Konutların yapımında standartların üstünde malzeme kullanılarak güzel bir çevre düzenlemesi yapıldığını anlatan Sağlam, binaların depreme dayanıklı ve fiyatların da piyasa şartlarına uygun olduğunu söyledi. 
     Uygun şartlara rağmen, konutların vatandaşlarca tercih edilmediğini ifade eden Sağlam, ''yazın gölgede sıcaklığın 40 derece olduğu bir kentte 1 metrekarelik balkonlar yapılmış. Ayrıca bölgedeki aileler genellikle 5-6 çocukludur. Oysa odalar çok küçük yapılmış. Odalar 8-9 metrekare büyüklüğünde. 3 küçük oda ve bir küçük balkon yerine, daireler, 2 büyük oda ve büyük balkon olarak düzenlense daha çok tercih edilirdi'' dedi. 
     Sağlam, Yağmurtepe'deki sitede 192 daire bulunduğunu, ancak şimdiye kadar sadece bir alıcı çıktığını belirtirken, şunları söyledi 
     ''Bugüne kadar satışa çıkan 192 daire için, sadece bir talipli çıktığını öğrendik. Talep olmamasının nedeni, mimari projenin bölgenin iklim şartlarına uygun olmamasıdır. Ayrıca yer olarak cazip bir mevki seçilmemiş. Umarız bundan sonra yapılacak konutlar bölgenin iklim şartları ve diğer özellikleri dikkate alınarak yapılır. Şanlıurfa'da daha önce yapılan bu tip konutlar aynı kaderi paylaştı. Ancak ikinci etap yapılırken iklim şartları ve istekler dikkate alınarak yeni bir proje hazırlandı. İkinci etap için talep patlaması yaşandı. Siirt'te de bundan sonra yapılacak konutların görüşümüz alınarak yapılmasını istiyoruz.'' 
     
     TOKİ YETKİLİLERİ NE DİYOR 

     Öte yandan TOKİ yetkilileri, İdare'nin yaptığı ilk projelerde halkın başta çekimser olduğunu, ancak zamanla talep ve ilginin arttığını söylediler. 
     TOKİ'nin Yağmurtepe Mevkii'ndeki konutların uygun maliyetle yaptırıldığını, toplam 95.11 metrekare büyüklüğündeki konutlarda balkonların belirtildiği gibi 1 metrekare değil ''3.5 metrekare'' olduğunu anlatan yetkililer, bundan daha büyük ve geniş konut ya da balkon talep edilmesi durumunda ise maliyetlerin artacağını ifade ettiler. 
     Proje kapsamında konutların yanı sıra bir ilköğretim okulu ile alışveriş merkezinin inşa edildiğini anlatan yetkililer, halkın İdare'yi yeterince tanımamasından konutlara ilk talebin az olduğunu, ancak zamanla ve diğer insanların oturmaya başlamasıyla talebin arttığını vurguladılar. 
     TOKİ'nin proje tiplerinin belli standartlarda olduğunu anlatan yetkililer, halkın idarenin yaptırdığı konutları, kalitesi ve fiyatlarının uygunluğu bakımından beğendiğini söylediler. 
     
     SİİRT İÇİN MAKUL FİYATLAR 

     Yağmurtepe Mevkii'nde yaptırılan konutların fiyatlarının, özellikleri ve konumuna göre 35-47 milyar lira arasında değiştiğini belirten yetkililer, 96-120 ay vadede ödeme imkanı sunulan konutların fiyatlarının Siirt için makul olduğunu ifade ettiler. 
     Söz konusu konutların Nisan'da satışa çıkarıldığını ve şu ana kadar tek başvuru yapıldığını da doğrulayan yetkililer, yeni satış için hazırlıkların sürdürüldüğünü kaydettiler. 
     
</TEXT>
</DOC>
