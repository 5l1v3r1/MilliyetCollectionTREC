<DOC>
<DOCNO> 380341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur07.html </URL>
<DATE> 2005/09/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Soğan kamyonu devrildi, TEM bu hale geldi 
</HEADLINE>
<TEXT>

     TEM Otoyolu'nda meydana gelen zincirleme trafik kazasında 1 kişi yaralandı. 
     AA muhabirinin edindiği bilgiye göre, İstanbul yönüne giden Uğur Doğu'nun kullandığı battaniye yüklü 64 KN 472 plakalı kamyon, Alikayha mevkinde henüz belirlenemeyen bir nedenle sürücüsünün direksiyon hakimiyetini kaybetmesi sonucu yol kenarındaki aydınlatma direğine çarptıktan sonra karşı şeride geçip devrildi. Kamyonun arkasından gelen, Murat Yüksel'in yönetimindeki 60 ZB 256 plakalı yolcu otobüsü de yolun ortasına devrilen direğin üzerinden aşarak orta şeritte seyreden, Halim Sarıkaba'nın kullandığı soğan yüklü 06 PET 69 plakalı kamyona çarptı. Çarpmanın etkisiyle kamyondaki soğanlar yola saçılırken, sürücü de kamyonda sıkıştı. 
     Diğer taraftan, Ankara yönüne gitmekte olan Kemal Bolat'ın kullandığı 41 LR 567 plakalı otomobil ile Cenk Buloğlu'nun idaresindeki 41 KR 878 plakalı minibüs de karşı şeride geçerek devrilen kamyona çarptı. 
     Kamyonlardan yola dökülen soğan ve battaniyeler yüzünden TEM Otoyolu'nun İstanbul istikameti tamamen, Ankara yönü de kısmen trafiğe kapandı. Otoyol, engellerin kaldırılmasıyla 1 saat sonra yeniden trafiğe açıldı. 
     Kocaeli Büyükşehir Belediyesi İtfaiye ekiplerince yaklaşık 30 dakika süren çalışma sonunda sıkıştığı yerden kurtarılan kamyon sürücüsü Sarıkaba, 112 Acil Servis ekiplerince Kocaeli Devlet Hastanesi'ne kaldırılarak tedavi altına alındı. 
     
</TEXT>
</DOC>
