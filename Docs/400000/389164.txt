<DOC>
<DOCNO> 389164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun16.html </URL>
<DATE> 2005/10/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rusya'da yeni kuş gribi, Belçika'da tavuklara kümes hapsi 
</HEADLINE>
<TEXT>

     Rusya'nın başkenti Moskova'ya 400 kilometre uzaklıktaki Tambov bölgesinde kuş gribi virüsüne rastlandığı bildirildi. 
     Tambov bölgesindeki bir yetkili tarafından Rus haber ajanslarına yapılan açıklamada, ''Bölgedeki ölü kümes hayvanları üzerinde yapılan laboratuar çalışmaları sonucu H5N1 virüsüne rastlanmıştır'' dedi. 
     Rusya'da daha önce de Tula ve Altay bölgelerinde kuş gribi virüsüne rastlanmıştı. 
     Rusya'da temmuz ayından beri yürütülen kuş gribi mücadelesi çerçevesinde 600 binden fazla kümes hayvanı itlaf edildi. 
     
     HIRVATİSTAN'DA İKİNCİ VAKA 

     Bu arada, Hırvatistan'da bir bölgede daha kuş gribi olduğu kesinleşti. 
     Ulusal TV'nin haberine göre, doğudaki Nasice bölgesinde ölüsü bulunan kuğulardan alınan numunelerde kuş gribi virüsü bulunduğu belirlendi. 
     Hırvatistan'ın Zdenci bölgesinde de yine kuğu leşlerinden alınan numunelerde kuş gribi virüsü bulunmuştu. Virüslerin öldürücü H5N1 olup olmadığı henüz bilinmiyor. Zdenci'de, hastalığın yayılmasını önlemek için 10 binden fazla kümes hayvanı itlaf edilmişti. 
     
     HIRVATİSTAN'DA 10 BİN KÜMES HAYVANI İTLAF EDİLDİ 

     Hırvatistan Tarım Bakanlığı, ülkenin doğusunda görülen kuş gribinin yayılmasını önlemek amacıyla 10 bin kümes hayvanının itlaf edildiğini açıkladı. 
     Zdenci bölgesinde virüsün görülmesi üzerine başlatılan çalışmaların tamamlandığı, ancak bölgedeki karantinanın sürdüğü kaydedildi. 
     Açıklamada, "Bölgedeki bütün kümes hayvanları itlaf edilerek hastalığın kuşlara bulaşması önlendi" denildi. 
     Zdenci gölü kıyısında bulunan 12 kuğu ölüsünün 6'sında H5 virüsü tespit edilince, Cumartesi günü itlaf operasyonu başlatılmıştı. Virüsün öldürücü H5N1 olup olmadığı birkaç gün içinde belli olacak. 
     
     BELÇİKA'DA TAVUKLARA KÜMES HAPSİ 

     Bu arada, Belçika hükümeti, ülkedeki tavuk çiftliklerinde yetiştirilen kanatlı hayvanlara bugünden itibaren "kümes hapsi" uygulaması başlattı. 
     Almanya, Avusturya ve Norveç'in aldıkları kararı uygulayan Belçika, komşusu Fransa'da aynı adımın atılmamasını eleştiriyor. 
     Fransa, tavuk çiftliklerinin çok büyük bir bölümünde hayvanların açık havada yetiştirildiği ve "kümes hapsi" uygulamasının çok pahalıya mal olacağı gerekçesiyle buna karşı çıkıyor. 
     Belçikalı kaynaklar, bugün Lüksemburg'da toplanacak olan AB tarım bakanlarının konuyu ele alacaklarını ifade ederken, İngiltere'de, karantinada kuş gribinden ölen papağanda ölümcül H5N1 virüsü bulunmasının yarattığı endişeye de değiniyor. 
     AB bakanlarının, kuş gribine karşı daha somut önlemler getirecek kararlar üzerinde tartışmaları bekleniyor. Dönem Başkanı İngiltere'nin gündeme getirdiği canlı kuş ithalatının AB genelinde yasaklanması önerisinin, yürütme organı olan Komisyon tarafından "tehlikeli" bulunduğu belirtiliyor. 
     Komisyon, bu tür bir yasaklamanın kaçakçılık olaylarını artıracağı ve kontrolün kaybedilmesine neden olacağı düşüncesini ön plana çıkarıyor. 
     
     MALTA'DA GRİP ÇIKMADI 

     Malta'da, Güney Kıbrıs bandıralı bir geminin karantinaya alınmasına sebep olan tavukların kuş gribinden değil, doğal sebeplerden telef olduğu anlaşıldı. 
     Malta Hayvan Hastalıkları İdaresi, gemi güvertesinde bulunan iki tavuğun, her ihtimale karşı başka bir ülkede test edileceğini, alarm durumuna geçilmesi için neden bulunmadığını açıkladı. 
     Tayvan'dan gelen "Nordsuk" adlı gemi, telef olmuş iki tavuğun bulunmasının ardından karantina altına alınmış, mürettebatın gemiyi terk etmesine izin verilmemişti. 
     Geminin son olarak Cidde'ye gittiği belirtilmişti. 
     
</TEXT>
</DOC>
