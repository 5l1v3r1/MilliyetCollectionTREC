<DOC>
<DOCNO> 374733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko28.html </URL>
<DATE> 2005/09/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gelirler İdaresi Başkanı ÖTV ile ilgili değişiklik söz konusu değil 
</HEADLINE>
<TEXT>

     Gelir İdaresi Başkanı Osman Arıoğlu, akaryakıtta ÖTV'nin düşürülmesi konusunda, ''Bizim şu anda değişiklikle ilgili bir düşüncemiz yok. Eğer gelir hedeflerini gerçekleştirmede bir artımız olursa, ancak o zaman vergilerde indirim noktasında fedakarlık yapmamız söz konusu olabilir'' dedi. 
     Müstakil Sanayici ve İşadamları Derneği'nin MÜSİAD geleneksel Perşembe Toplantısı'na konuk olan Arıoğlu, burada yaptığı konuşmada, bir ülkede ekonominin iyi gitmesi ve bütçenin hedefler doğrultusunda ilerlemesinin, o ülkede işlerin iyi gittiği anlamına geldiğini söyledi. 
     Arıoğlu, Türkiye'de son 3 yılda istikrarın devam etmesine, güven ortamının sağlanmasına ve yatırım ikliminin oluşturulmasına çalışıldığını ifade ederek, yapılan çalışmalar sonucu faiz giderlerinin neredeyse vergi gelirlerinin yarısının altına düştüğünü bildirdi. 
     Vergi konusunda son yıllarda yapılan çalışmaları da anlatan Arıoğlu, akaryakıt istasyonlarına yazarkasa uygulamasında Türkiye'nin, birçok ülkeye örnek olabilecek noktaya geldiğini belirterek, Gelir İdaresi'nin de, merkez-taşra bütünlüğü içinde çalışmasının sağlandığı yeni bir yapıya kavuştuğunu söyledi. 
     Vergi denetimi ve dairelerinin eskisi gibi olmaktan çıktığını, şu anda beyannameyi muhasebecinin ofisinden internet ortamında göndermesinin mümkün olduğunu, vergi ödemesinin de önümüzdeki günlerde otomatik ödemeyle yapılabilecek bir noktaya geleceğini anlatan Arıoğlu, şöyle dedi 
     ''Vergi ödemesi vatandaş için bir eziyet, külfet olmaktan çıkacak. Vergi dairelerinde çalışanlar örgü ören, bulmaca çözen bayanlar mı olacak Hayır. Nerede vergi kaçağı, kaybı varsa bunlarla uğraşacak bir noktaya gelecekler. Artık eski anlayışları geride bırakıyoruz. Artık eski tür vergi dairesi yok. Elbirliğiyle kayıt dışının üzerine gideceğiz.'' 
     
     ''BANKADA VERGİSİ ÖDENMİŞ TRİLYONLA, MEVDUATLA İŞİMİZ YOK'' 
     Katılımcı ve basın mensuplarının sorularını da yanıtlayan Arıoğlu, vergi denetimleri noktasında Başbakan ve Maliye Bakanı'nın futbol kulüplerine önemli duyuru ve uyarılarda bulunduğunu hatırlatarak, ''Özellikle spor kulüplerinin üzerine gitmek gibi bir hedefimiz olmayacak ama kayıp-kaçak olursa elbette üzerine gideceğiz'' dedi. 
     Arıoğlu, 10-20 milyar lira üzerindeki banka hesaplarını inceleme gibi bir görevleri ve şu anda yaptıkları bir şey bulunmadığını ifade ederek, ''Biz vergi kayıp-kaçağının olduğu ister 1 lira olsun, ister trilyon olsun bunu takip etmek istiyoruz. Kimsenin bankadaki vergisi ödenmiş trilyonuyla, mevduatıyla ve repodaki parasıyla da bir işimiz yok'' diye konuştu. 
     Artan petrol ve doğalgaz fiyatlarının enflasyonu tetikleyip tetiklemeyeceği yönündeki bir soru üzerine de, Arıoğlu, petrolün 70 dolara ulaştığını, akaryakıta zam yapıldığını ve bunun vergilerle bir ilgisinin bulunmadığını söyledi. 
     Arıoğlu, ''Akaryakıttaki zam, petrol fiyatlarındaki artışın bir sonucu. Neticede enflasyon hedefini bozucu, değiştirici bir etkisi bugüne kadar olmadı, bundan sonra da olmayacaktır'' dedi. 
     Akaryakıttaki ÖTV'nin yeniden gözden geçirilmesinin mümkün olup olmadığının sorulması üzerine de, Arıoğlu, şunları kaydetti 
     ''Bizim akaryakıtla ilgili hedefimiz bütçede bellidir. Bu çerçevede bizim şu anda değişiklikle ilgili bir düşüncemiz yok. Eğer gelir hedeflerini gerçekleştirmede bir artımız olursa, ancak o zaman vergilerde bir indirim noktasında fedakarlık yapmamız söz konusu olabilir. Vergi hedefini tutturmak da olmazsa olmazlarımızdandır. Şu anda vergiyle ilgili yapabileceğimiz bir şey yok. Petrolde dünya fiyatlarında geriye doğru bir gidiş olursa o zaman otomatik olarak yansıtılacak. 
     Daha fazla para toplama peşinde olmayacağız. Hedeflediğimiz parayı toplayacağız. Nihai hedef genel anlamda vergi oranlarını aşağıya çekmek.'' 
     
     VERGİ İADESİ KALKMIYOR 
     Osman Arıoğlu, vergi iadelerinin kalkacağı konusunda zaman zaman muhtelif söylentiler olduğunu dile getirerek, ''Vergi iadesinin kalkacağıyla ilgili bir çalışmamız söz konusu değil. Bundan sonra olmaması için vatandaşların duyarlı olması, hassas olmaları, harcamaları karşılığında fiş, fatura almaları gerekir'' dedi. 
     Arıoğlu, hazırlanmakta olan vergi taslağıyla ilgili bir soru üzerine de, içeriği hakkında bir şey söylemesinin doğru olmadığını belirterek, ''Bunu spor olsun diye yapmıyoruz. Hedeflerimiz var. Yeni sistemi basitleştirmek, kalıcı hale getirmek için yapılan bir çalışma. Ayrıntıları önümüzdeki günlerde belli bir noktaya geldiğinde açıklanacaktır'' diye konuştu. 
     Arıoğlu, kentsel rantların vergilenmesinin kendileri için önemli bir konu olduğunu vurgulayarak, bu konuda sağlıklı bir çalışmanın peşinde olduklarını söyledi. 
     Kayıt dışılığın fazla ve istikrarın zigzaglı olması halinde vergi aflarına ihtiyacın ortaya çıktığını kaydeden Arıoğlu, ''3 yıldır istikrarlı bir ortam var. Ümidimiz, hedefimiz bu ülkede tekrar vergi aflarına ihtiyaç olmasın'' diye konuştu. 
     Vergisini erken ödeyen firmalara indirim yapılmasının düşünülüp düşünülmediğine ilişkin bir soru üzerine de, Arıoğlu, bunun bir hesap gerektirdiğini belirterek, ''Belki bu çalışmalar sırasında tekrar onu değerlendiririz'' dedi. 
     
     MÜSİAD BAŞKANI ÖMER BOLAT 
     MÜSİAD Başkanı Ömer Bolat da, Türkiye'de artık kamu borçlarının döndürülmekte olduğunu, bütçe açıklarının azaltıldığını ve son 3 yıldır açığın, hedeflerin altında kaldığını bildirdi. 
     Bu yıl bütçe açığının 15-20 milyar YTL olacağını tahmin ettiklerini belirten Bolat, hükümet ve maliyeden beklentilerinin, işverenler üzerindeki vergi, sigorta prim yükünün azaltılması olduğunu söyledi. 
     Bütçenin, faiz bütçesinden, adil, paylaşım bütçesine dönüşmesini ümit ettiklerini dile getiren Bolat, MÜSİAD olarak her türlü gelirin gelir, her türlü giderin gider olarak hesaplanmasını istediklerini ifade etti. 
     Bolat, Türkiye'de kurumlar ve gelir vergilerinin çok yüksek olduğuna dikkat çekerek, iç pazarda en büyük durgunluğun tekstilde yaşandığını, bu sektörde KDV'nin yüzde 8'e düşürülmesi gerektiğini kaydetti. 
     
</TEXT>
</DOC>
