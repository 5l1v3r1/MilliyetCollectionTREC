<DOC>
<DOCNO> 366530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas13.html </URL>
<DATE> 2005/08/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sigara, 20 yılda 550 bin can alacak 
</HEADLINE>
<TEXT>

     Önlem alınmaması durumunda gelecek 20 yılda Türkiye'de sigaraya bağlı nedenlerden ölenlerin sayısının yaklaşık 550 bine yükseleceği belirtildi. 
     Sağlık Bakanlığı Tedavi Hizmetleri Genel Müdürlüğü ve Kanserle Savaş Dairesi Başkanlığı'ndan yapılan açıklamada, sigara ve alkol kullanımının, insan vücudunun savunma sistemini çökerterek sayısız hastalık ve ölümlere zemin hazırladığı ifade edildi. 
     Türkiye'de düzenli sigara içen kişilerin yüzde 55'inin, 35-58 yaşları arasında hayatını kaybettiği ifade edilen açıklamada, önlem alınmaması durumunda Türkiye'de gelecek 20 yılda sigaraya bağlı nedenlerden ölen kişilerin sayısının yaklaşık 550 bine yükseleceği kaydedildi. 
     Açıklamada, şu uyarılar yapıldı 
     ''Sigara hem siz hem de pasif içici konumundaki çocuklarınız için öldürücü bir tehlikedir. Siz bu satırları okurken, dünyada 5 kişi daha sigara nedeniyle hayatını kaybetti. Sigara başta ölümlere neden olan kalp damar hastalıkları olmak üzere, akciğer,ağız boşluğu, yemek borusu, boyun, pankreas, mesane, böbrek, mide ve kan kanserine yol açıyor. Sigara ayrıca peptik ülser, kronik bronşit, felç, astım, reflü, erken menopoz, diş eti iltihabı, kemik erimesi ve katarakt hastalıklarına zemin hazırlarken, hamilelerde erken doğum ve düşük doğum ağırlığı risklerini de beraberinde getiriyor. 
     Sigara kullanan hamile kadınların bebekleri fiziksel ve zihinsel özür riskiyle karşı karşıyadır. Sigara içen annelerin sütlerinde bulunan 'dioxin' maddesi ise öldürücü etkiye sahip bir zehirdir.'' 
     
     ANA RİSK FAKTÖRÜ 
     Türkiye'de yaşayan yaklaşık 2 milyon koroner kalp hastasının yılda 130 bininin hayatını kaybettiği kaydedilen açıklamada, bu ölümlerin ana risk faktörünün sigara olduğu belirtildi. 
     Sigara dumanının içerdiği karbonmonoksitin kan dolaşımına girerek pıhtılaşmaya yol açtığı ve atardamarların iç duvarlarına zarar vererek kalp krizlerine neden olduğu vurgulanan açıklamada, şunlar kaydedildi 
     ''Koroner kalp hastalıklarından ve bu hastalıkların yol açtığı ölümlerden korunmak için atılacak ilk adım, sigara ve dumanından uzak durmaktır. Sigara dumanı, katran, karbonmonoksit ve nikotine ek olarak, amonyak, arsenik, hidrojen siyanür, formaldehid ve metan gibi son derece zehirli olan 4 binden fazla kimyasal madde içeriyor. Dünya Sağlık Örgütü'nün verilerine göre, dünyada her 13 saniyede bir kişi sigara yüzünden hayatını kaybediyor.'' Açıklamada, sigara içmeyen akciğer kanserli hastaların yüzde 33'ünün sigara içen bir kişiyle birlikte yaşadığı ve bu kişilerde görülen akciğer kanserlerinin nedeninin çocukluk çağı veya erişkin dönemdeki pasif içicilik olduğu bildirildi. 
     Sigaranın insan sağlığı üzerindeki öldürücü etkilerinin yanı sıra, ülke ekonomilerine verdiği zararların önemli boyutlara ulaştığı belirtilen açıklamada, Türkiye'nin sigaraya yılda ortalama 3 milyar dolar harcadığı ve bu parayla sağlık sorunlarının önemli bir bölümüne çözüm bulunabileceği kaydedildi. 
     
</TEXT>
</DOC>
