<DOC>
<DOCNO> 366727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy09.html </URL>
<DATE> 2005/08/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dışişleri Kıbrıs sorununun ele alındığı yer BM'dir 
</HEADLINE>
<TEXT>

     Dışişleri Bakanlığı Sözcüsü Namık Tan, Kıbrıs sorununun ele alındığı yerin BM olduğunu belirterek, AB’nin Türkiye’ye verdiği sözler çerçevesinde 3 Ekim’de müzakerelerin başlatılacağına inandığını söyledi. 
     Tan, haftalık basın toplantısında, Fransa Başbakanı Dominique de Villepin, "Türkiye’nin Kıbrıs’ı tanımaması halinde, AB ile müzakerelerin düşünülemeyeceği" yönündeki sözlerinin hatırlatılması üzerine, Dışişleri Bakanı ve Başbakan Yardımcısı Abdullah Gül’ün konuya ilişkin dün Riyad’da açıklamada bulunduğunu belirtti. 
     Tan, "Kıbrıs sorununun ele alındığı yer BM’dir. Biz BM’nin Kıbrıs sorununun çözümü konusundaki iyi niyet misyonunu destekliyoruz. Bu yöndeki irademizi ortaya koyduk. Bundan sonra da aynı istikamette çalışmaya devam edeceğiz" dedi. 
     "Fransa’da dış politikada son sözün Cumhurbaşkanı Jacques Chirac’a ait olduğunun bilindiği, bu çerçevede bir tutum değişikliğinin olup olmadığı konusunda Fransa’dan bilgi istenip istenmediğine" ilişkin bir soru üzerine Tan, bu konuda bir polemiğe girmenin yersiz olacağını, konuyu hassasiyetle izlediklerini kaydetti. 
     Tan, "Bazı AB ülkelerinden de De Villepin’in açıklamasına benzer açıklamaların gelmesi üzerine Türkiye’nin 3 Ekim’e ilişkin bir risk görüp görmediğine" yönelik soru üzerine, çeşitli yetkililerden tam aksi istikamette açıklamaların da geldiğine işaret etti. 
     AB açısından çok ciddi sonuçlar yaratacak ve sorumluluklar içeren birtakım kararlar olduğunu, bunların başında 17 Aralık zirvesinde alınan kararın geldiğini hatırlatan Tan, şunları kaydetti 
     "Bunun altında, bütün bu demeçleri veren ülkelerin en üst düzey yetkililerin imzaları vardır. Bu imzalar onlar açısından sorumluluk yaratmaktadır. Biz, bu çok ciddi sorumluluklar çerçevesinde, 3 Ekim’de müzakerelerin başlatılacağına inanıyoruz. Bu demeçleri veren birçok ülke yetkilisinin de Türkiye’nin AB sürecine daha önce verdikleri sözler çerçevesinde destek olacaklarına inanıyoruz." Tan, bir soru üzerine, AB’nin karşı deklarasyon yayınlayıp yayınlamamasının onların karar vereceği bir konu olduğunu söyledi. 
     Tan, bu konuda Ankara’ya iletilen bir bilginin olmadığını kaydetti. 
     Sözcü Tan, bir başka soru üzerine, Türkiye’nin AB yetkilileriyle her seviyede temaslarının önümüzdeki dönemde de süreceğini belirtti. 
     
</TEXT>
</DOC>
