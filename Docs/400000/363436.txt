<DOC>
<DOCNO> 363436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo09.html </URL>
<DATE> 2005/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hiddink, Avustralya Milli Takımı'nın başına getirildi... 
</HEADLINE>
<TEXT>

     Hollanda Birinci Futbol Ligi şampiyonu PSV Eindhoven'un teknik direktörü Guus Hiddink, Avustralya Milli Takımı'nın başına getirildi. 
     Avustralya Futbol Federasyonu Başkanı Frank Lowy yaptığı açıklamada, Hiddink'in bu göreve, Dünya Kupası elemelerinde milli takımın şansının artırılması için getirildiğini belirtti. 
     Lowy, ''Hiddink'in atanması bizim Dünya Kupası elemelerinde başarılı olmak için önümüze çıkacak tüm şansları değerlendirme adına yapılmıştır ve umarız finallere kaldığımızda da Hiddink ile devam edeceğiz'' dedi. 
     Hollandalı teknik adamın çok iyi bir kariyere sahip olduğunun altını çizen Lowy, ''Kariyeri zaten kendi kendine konuşuyor. Biz Almanya yolunda daha çok uluslararası kariyere sahip bir teknik direktör bulamayız'' diye konuştu. 
     Bu sezon PSV Eindhoven takımını ligde şampiyon yapmayı başaran Hiddink, takımına, ayrıca Şampiyonlar Ligi'nde yarı final oynatmıştı. 
     1998 yılında Hollanda, 2002 Dünya Kupası'nda da Güney Kore'yi yarı finale taşıyan 58 yaşındaki teknik adam, Hollanda'nın uluslararası alanda en tanınmış teknik direktörü olarak biliniyor. 
     Hiddink, Avustralya Milli Takımı'ndaki görevini geçen ay bırakan eski teknik direktör Frank Farina'nın yerine geçecek. 
     
</TEXT>
</DOC>
