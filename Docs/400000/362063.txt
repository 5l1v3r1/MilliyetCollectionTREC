<DOC>
<DOCNO> 362063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko16.html </URL>
<DATE> 2005/07/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kredi kartı harcamaları yüzde 40 arttı 
</HEADLINE>
<TEXT>

     Bankalararası Kart Merkezi BKM verilerine göre, kredi kartı sayısı 28 milyon 404 bine çıktı. Böylece 15 yaş üstü nüfusun yüzde 56.2’si kredi kartı sahibi 
     konumuna gelirken, yılın ilk 6 ayında kredi kartıyla yapılan harcamalar da yüzde 40 artış gösterdi. Kredi kartı harcamalarında ilk sırayı market ve alış veriş merkezleri, ikinci sırayı da benzin istasyonları aldı. BKM Genel Müdürü Sertaç Özinal, 2005 yılı ikinci 3 aylık dönem sonuçlarını açıkladı. BKM verilerine göre ikinci çeyrekte kredi kartıyla yapılan harcamalar yüzde 36 oranında artarak 21.6 milyar YTL’ye çıktı. Bu harcamanın 19.4 milyar YTL’si alışveriş, 2.2 milyar YTL’si nakit çekim olarak gerçekleşti. Geçen yılın aynı döneminde ise 14.2 milyar YTL alışveriş, nakit- avans çekimi de 1.6 milyar YTL olmuştu. 
     
     POS SAYISI 1 MİLYONU AŞTI 
     Kredi kartı kullanımındaki artışa paralel olarak Satış Noktası Terminali POS adetleri de yükseldi. Geçen yılın ilk 6 ayındaki 769 bin 249 olan POS sayısı, bu yılın ilk 6 ayında 1 milyon 61 bine çıktı. 
     BKM verilerine göre geçen yılın ikinci çeyreğinde 13 bin 228 olan, bu yılın ilk çeyreğinde 13 bin 899’a çıkan ATM sayısı, yılın ikinci çeyreğinde 14 bin 175’e yükseldi. 
     Banka kartı sayısı geçen yılın ikinci çeyreğindeki 41 milyon 986 milyon 220 binden bu yılın aynı döneminde 45 milyon 239 bine yükseldi. 
     
     E-TİCARETTE YÜZDE 32.5 ARTIŞ 
     Yılın ikinci çeyreğinde kredi kartı ile gerçekleştirilen e-ticaret işlemleri bir önceki çeyreğe göre yüzde 22 artışla 4 milyon 211 bin adede yükselirken, işlem hacmi de yüzde 32.5 artarak 321.7 milyon YTL’ye ulaştı. 
     Yurtiçi banka kartlarıyla internetten yapılan işlemlerin adedi 4 milyon 154 bin, işlem tutarı ise 304.3 milyon YTL oldu. Yurtdışı bankalara ait kredi kartlarıyla yapılan işlemlerin adedi 57 bin 35 ve işlem hacmi ise 17.4 milyon YTL olarak gerçekleşti. 
     
     28.4 MİLYON KREDİ KARTI 
     BKM’nin Türk bankacılık sistemine dahil 30 üyesinin verilerine dayanarak yaptığı açıklamaya göre, Haziran 2005 itibariyle kredi kart sayısı geçen yılın aynı döneminde 5 milyon 244 bin artarak 28 milyon 404 bine yükseldi. Böylece Türkiye nüfusunun yüzde 39.45’i kart sahibi konuma geldi. 
     DİE verilerine 15 yaş üstü nüfusun 50 milyon 0 bin olduğu dikkate alındığında, nüfusun yüzde 56.2’sinin kredi kartı sahibi olduğu ortaya çıkıyor. 
     
     KREDİ KARTI HARCAMALARI YÜZDE 40 ARTTI 
     BKM’nin verilerine göre turistlerin kullanımı da dahil olmak üzere kredi kartıyla yapılan alışveriş ve nakit avans işlemleri yılın ilk yarısında 39.8 milyar YTL’ye ulaştı. 
     Böylece geçen yılın aynı dönemine göre kredi kartıyla yapılan harcamalarda yüzde 40’lık artış kaydedildi. Kredi kartıyla en çok harcamanın yapıldığı alan yüzde 17.6’lık payla market ve alış veriş merkezleri oldu. Market ve alışveriş merkezlerinden gerçekleştirilen işlemleri yüzde 17 ile benzin istasyonlarından yapılanlar ve yüzde 10 ile giyim ve aksesuar ürünleri izledi. Kredi kartıyla yapılan toplam harcamalarda elektrik-elektronik eşya ve bilgisayar yüzde 6’lık payla dördüncü sıraya yerleşirken, telekomünikasyon 
     alanındaki harcamalar da beşinci sırada yer aldı. 
     
     KARTLA DÖVİZ GİRİŞİNDE ARTIŞ 
     BKM’nin 2005 yılı ikinci çeyreğinde yabancı bankalara ait Visa, MasterCard ve diğer banka kartlarının Türkiye’de kullanılmasından elde edilen döviz girdisi, geçen yılın aynı dönemine göre yüzde 38 oranında artarak 870 milyon dolara çıktı. Yabancıların kredi kartlarıyla Türkiye’de yaptıkları harcama geçen yılın ikinci çeyreğinde 631 milyon dolar olmuştu. 
     
</TEXT>
</DOC>
