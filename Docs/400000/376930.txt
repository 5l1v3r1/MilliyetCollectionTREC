<DOC>
<DOCNO> 376930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/siyaset/asiy.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık suç duyurusunu kabul etse yakalanmıştı 
</HEADLINE>
<TEXT>


Ankara Emniyeti, İstanbul'daki Hizb-ut Tahrir eyleminden 10 gün önce savcılığa örgüt lideri hakkında suç duyurusunda bulunup ev ve işyerinde arama ve yakalama izni istedi, ama savcılık kabul etmedi 

Tolga Şardan - Ankara 


Savcılığın, suç duyurusu kapsamında, hakkında yakalama ve arama kararı vermediği Hizb-ut Tahrir örgütü lideri Yılmaz Çelik, bu olaydan 10 gün sonra İstanbul Fatih Camii'ndeki hilafet yanlısı yasadışı eylemi gerçekleştirdi. 
Edinilen bilgilere göre, Ankara'da yaşadığı bilinen Çelik'in 23 Ağustos'ta bir dergiye verdiği demeç sonrasında Ankara Emniyet Müdürlüğü, Çelik hakkında bir dosya hazırlayıp aynı gün Ankara Cumhuriyet Başsavcılığı'na gönderdi. 
Çelik'in, Türkiye Cumhuriyeti ve Atatürk'ü hedef alan radikal açıklamalarının yanı sıra bazı özel bilgilerden oluşan dosyayı inceleyen savcılık, polisin dosya kapsamında yaptığı suç duyurusunu kabul etmedi. 

O sırada Ankara'daydı 
Savcılık, Çelik'in benzer bir davadan yargılandığını kaydederek, dosyanın, mahkeme dosyasının içine konulmasına karar verdi. Savcılığın bu tasarrufu nedeniyle, polisin dosya kapsamında Çelik hakkında istediği ev ve işyerinde arama ve yakalama işlemi yapılmadı. 
Ankara'nın Mithatpaşa semtinde bir şirketin bürosunu kullandığı saptanan ve açıklamanın haftalık dergide yayımlandığı günlerde başkentte olduğu belirlenen Çelik, hakkındaki suç duyurusuna savcılıkça olumsuz karar verilmesinden 10 gün sonra kamuoyunda büyük tepki çeken eylemini gerçekleştirdi. Bu eylemin ardından Çelik hakkında "geciken" arama kararı çıkarıldı. 
Bu arada, yasadışı Hizb-ut Tahrir örgütüne yönelik olarak bu yılın mayıs ve haziran aylarında, iki ayrı yasadışı eylem nedeniyle savcıların talimatıyla adli işlem yapıldığı belirtildi. 

2 kişi serbest 

İSTANBUL Milliyet 

Fatih Camii'ndeki eyleme ilişkin gözaltına alınan 2 kişi serbest bırakılırken, aynı örgüt adına bildiri dağıtan bir kişi yakalandı. Terörle Mücadele Şube Müdürlüğü'ndeki işlemleri tamamlanan S.U. ve K.C., İstanbul Adliyesi'ne sevk edildi. Cumhuriyet Savcılığı'nda ifadeleri alınan bu 2 kişi, daha sonra serbest bırakıldı. 


</TEXT>
</DOC>
