<DOC>
<DOCNO> 382812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun38.html </URL>
<DATE> 2005/09/30/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Katalanların özerklik statüsünde yaptığı değişiklik İspanya'yı karıştırdı 
</HEADLINE>
<TEXT>

     İspanya'nın 17 özerk yönetimi arasında en milliyetçilerinden olan Katalunya Özerk Yönetimi, İspanyol Devleti ile arasında olan özerklik statüsünde değişiklik yaptı. 
     Uzun süredir tartışılan yeni özerklik statüsü için Katalunya Parlamentosu'nda bugün yapılan oylamada tüm partiler ''evet'' derken sadece Katalan Halk Partisi PPC karşı oy kullandı. İspanyol Devleti ile ilk özerk yönetim statüsünü 1932 yılında imzalayan Katalan Parlamentosu, 1979 yılında bunu yenilemişti. Halen yürürlükte olan 1979 yılındaki özerklik statüsünde yapılan reformlar 15'e karşı 120 oyla kabul edildi. Yeni statünün kabulü için 135 kişilik parlamentoda 90 oy yeterliydi. 
     Birçok tartışılan değişikliklerin yapıldığı yeni özerklik statüsünde, Katalanlar ilk defa kendilerini ''millet'' ilan ederken, ''çok uluslu İspanyol Devleti'nin'' içinde yer alındığı belirtildi. 
     Yeni statüde, ayrıca Katalunya Bölgesi'nden elde edilen tüm vergi gelirlerinin Katalan Özerk Yönetimi tarafından yönetilmesi maddesi de yer aldı. 
     Katalan Özerk Yönetimi Parlamentosu'nun Başkanı Ernest Benach'in 5 Ekim tarihinde kabul ettikleri yeni statüyü İspanyol Parlamentosu Başkanı Manuel Marin'e sunacağı ve Kasım ayından itibaren parlamentoda görüşmelerin başlayacağı kaydediliyor. 
     Bu arada, yürürlüğe girmesi için İspanyol Parlamentosu'ndan onay alması gereken yeni statü polemik yarattı. 
     Sosyalist İşçi Partisi'nin PSOE iktidarındaki hükümetin sözcüsü Maria Teresa Fernandez De la Vega, yeni özerklik statüsünün değerlendirilmesinde ''anayasaya aykırılık olup olmadığına bakılacağını'', gerekirse değişikliğe gidilebileceğini söyledi. 
     Yeni statüye en fazla karşı çıkan anamuhalefetteki Halk Partisi PP ise, yeni statünün, parlamentoya anayasal reform olarak sunulmasını, aksi taktirde statüye onay verilmeden önce Başbakan'dan parlamentoyu fesh edip erken seçime gidilmesini talep edeceklerini açıkladı. Eğer statü, parlamentoya anayasal reform olarak sunulursa onayı için 3'te 2 çoğunluk şart olacak. 
     Valencia Özerk Yönetimi de İspanyol Parlamentosu'nun Katalan Özerk Yönetimi'nin yeni statüsüne onay vermesi halinde buna itiraz edeceğini duyurdu. 
     Öte yandan, İspanya'nın diğer milliyetçi bölgelerinden Bask Özerk Yönetimi'nde iktidardaki Bask Milliyetçi Partisi PNV , Başbakan Jose Luis Rodriguez Zapatero'nun ''Katalan Parlamentosu'nun arzusuna saygı duyuyorum'' sözüne atıfta bulunarak, ''Eğer Başbakan gerçekten böyle düşünüyorsa bize de aynı şekilde muamele etmesini umarız'' şeklinde bir açıklama yaptı. 
     Yapılan değerlendirmelerde, yeni statünün parlamentodaki görüşmelerde değişikliklere uğrayacağı ifade ediliyor. 
     
</TEXT>
</DOC>
