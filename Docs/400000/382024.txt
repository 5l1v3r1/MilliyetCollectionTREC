<DOC>
<DOCNO> 382024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur25.html </URL>
<DATE> 2005/09/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gaziantep'te palyaçolar polisle çatıştı 
</HEADLINE>
<TEXT>

     Gaziantep'te, Ramazan eğlencelerinde görev verilmemesini protesto eden palyaço, cüce, ibiş gibi karakterleri canlandıran sanatçılar ile polis arasında arbede yaşandı. 
     Gaziantep Büyükşehir Belediyesi'nin önünde toplanan, üzerlerinde palyaço, cüce, ibiş, keloğlan gibi canlandırdıkları karakterlerin kıyafetleri bulunan bir grup, slogan atarak Büyükşehir Belediyesi'nin kararını protesto etti. 
     Grup adına açıklama yapan Murat Doğan, Gaziantep Büyükşehir Belediyesi'nin Ramazan ayında düzenlenecek eğlenceleri İstanbul'daki bir firmaya ihaleyle verdiğini belirtti. 
     Gaziantep'te çok zor şartlarda çalıştıklarını ve para kazanamadıklarını savunan Doğan, şunları söyledi 
     ''Kültür ve Turizm Bakanlığı'nın ödenekli oyuncularıyız. Ramazan ayında düzenlenecek eğlencelerde her yıl bize görev verilirdi. Ancak bu yıl İstanbul'dan bir firmaya ihaleyle verilmiş. Zaten para kazanamıyoruz. Ramazan ayında gelir elde etmeyi düşünürken şimdi aç kaldık. Bu yıl Gaziantepliler bizi izleyemeyecekler. Bu görev, Gaziantep'in evlatlarına verilmeliydi. Büyükşehir Belediye başkanımızla görüşerek sorunumuzu gidermesini isteyeceğiz. Sonuç alamazsak açlık grevi yapacağız.'' Açıklamanın ardından Büyükşehir Belediyesi'nin önüne siyah çelenk bırakan grup, daha sonra, Gaziantep Büyükşehir Belediye Başkanı Asım Güzelbey'le görüşmek üzere belediye binasına girmek istedi. Grubun belediyeye girmesine engel olmak isteyen polis ile grup arasında kısa süreli arbede yaşandı. 
     Olay yerine gelen Emniyet Müdür Yardımcısı Serdar Meriç, grubun basın açıklaması yaptıktan sonra dağılması gerektiğini, daha sonra aralarında seçtikleri bir temsilcinin Başkan Güzelbey ile görüşme talebinde bulunabileceğini ve kurallara göre hareket edilmesi gerektiğini belirterek, gruba dağılmaları yönünde uyarılarda bulundu. 
     Bu sırada, grupta bulunan bir kişi fenalık geçirdi. Arkadaşlarının müdahalesiyle kendine gelen kişi ve diğer grup üyeleri, bir süre daha slogan attıktan sonra dağıldı. 
     
</TEXT>
</DOC>
