<DOC>
<DOCNO> 368888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun24.html </URL>
<DATE> 2005/08/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Talat Papadopulos, beni atlayarak Türkiye ile görüşemez 
</HEADLINE>
<TEXT>

     KKTC Cumhurbaşkanı Mehmet Ali Talat, ''Rum yönetiminin, uyduruk taktikler kullanarak kendisinin itibarını zedelemeye ve aşağılamaya çalıştığını'' söyleyerek, ''Beni kötülemek için tüm imkanları kullanıyorlar'' dedi. 
     Talat, ''Rum yönetiminin, kendisini, KKTC'nin tanınması için uğraşan ayrılıkçı biri gibi göstermeye yönelik koordineli bir çalışma başlattığını'' kaydetti. 
     Cumhurbaşkanı Talat, Güney Kıbrıs'ta İngilizce olarak yayımlanan Cyprus Mail gazetesine verdiği demeçte, ''Beni kötülemek için tüm imkanları kullanıyorlar. Bunu hükümet de Rum yönetimi yapıyor, parti yetkilileri de yapıyor ve bunu medyayı manipüle ederek yapıyorlar'' dedi. 
     Talat, Rum yönetimi Dışişleri Bakanı Yorgo Yakovu'nun, kendisinin KKTC'ye doğrudan uçuş ve AB ile doğrudan ticareti başlatma çalışmalarının, ''KKTC'yi tanıtmaya yönelik olduğu yönündeki'' görüşlerine karşılık olarak, şunları söyledi 
     ''Bunu ispatlayacak bir bulgu var mı Bunları söylüyorlar, çünkü imajımı kötüleyerek kazanabileceklerine inanıyorlar. Ben ayrılıkçı değilim. Ayrıca siyası kariyerimin başından beri yeniden birleşmeyi savundum.'' Ülkelerin kuzey ile ticari ilişkiye girmesinin tanınma anlamına gelmeyeceğini ve böyle bir statü peşinde olmadıklarını ifade eden Talat, ''Tanınma tek taraflı bir hükümetin diğer bir hükümeti tanıdığını beyan ettiği bir deklarasyondur. Tanınmayı içeren bir deklarasyon olmadan tanınma da olmaz'' dedi. 
     Kendisini ''kukla'' diye niteleyen ve ''ara bölgede geçiş kapısı açamayan birisi'' olarak gösteren Rum yönetimini kınayan Cumhurbaşkanı Talat, ''Benim tek başıma Türkiye'siz Garanti ve İttifak Anlaşmaları'nı görüşme yetkim olmadığını söylüyor. Ben de kendisi için ayni şeyin Yunanistan ile ilgili geçerli olduğunu söylüyorum'' ifadesini kullanarak, Rum yönetimi lideri Tasos Papadopulos'u eleştirdi. 
     Rum yönetimi ile ana konuları görüşmede Türkiye'nin hiçbir şekilde kendisine kısıtlama getirmediğini belirten Talat, ''Eğer Papadopulos bir anlaşma istiyorsa, o Kıbrıslı Türklerle yapılacak Türkiye ile değil. Türkiye sadece garantör ülke ve sadece bu hususla ilgili konularda müdahil. Geriye kalan konular iki toplum arasında görüşülecek'' diye konuştu. 
     
     'TÜRKİYE HİÇBİR ZAMAN ONLARLA GÖRÜŞMEZ' 
     Kıbrıs Türk tarafının baş görüşmecisi olarak Türkiye'den tam destek gördüğünü vurgulayan Cumhurbaşkanı Talat, ''Tabii ki Türkiye ile tartışarak ortak siyaset kararları alıyoruz ve tabii ki beni destekleyen tek ülke olarak benim üzerimde etkili olabilir. Bunu inkar etmiyorum, ama eğer bir Kıbrıslı Rum beni atlayarak Türkiye ile görüşebileceğini zannediyorsa yanılıyor. Türkiye hiçbir zaman onlarla görüşmez'' dedi. 
     Rum yönetiminin, ''kendisinin ve Türkiye'nin ara bölgede yeni kapıların açılmasına engel olduğu'' yönündeki iddialarına tepki gösteren Talat, ''Kıbrıslı Rumlar hiçbir şey yapmazken biz bu geçiş kapılarının açılması için mümkün olan her şeyi yaptık. Türk askeri güçlerinin Lokmacı Barikatı'nın geçiş kapısının açılmasına karşı olduğunu söylüyorlar. Bu doğru değildir. Kimse daha fazla geçiş kapısının açılmasına karşı değil'' diye konuştu. 
     Kıbrıs Rum kesimini de kapsayan Gümrük Birliği Ek Protokolü'nü imzalayan Türkiye'nin, Rum gemi ve uçaklarına Türkiye'nin deniz ve hava limanlarına girme izni vermemesine AB'nin anlayış göstereceğine inandığını belirten Talat, ''Eğer onlar Rumlar kendi limanlarımızı açmamıza izin verirse Türkiye de limanlarını Kıbrıs Rumlarına açacak'' ifadesini kullandı. 
     
</TEXT>
</DOC>
