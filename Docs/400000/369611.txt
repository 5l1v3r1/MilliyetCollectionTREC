<DOC>
<DOCNO> 369611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/dunya/axdun02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sri Lanka'da olağanüstü hal 
</HEADLINE>
<TEXT>


DIŞ HABERLER SERVİSİ 


Sri Lanka Dışişleri Bakanı Lakshman Kadirgamar'ın öldürülmesinin ardından, Devlet Başkanı Çandrika Kumaratunga, ülkede olağanüstü hal ilan etti. 
Kumaratunga'nun ofisinden yapılan açıklamada, güvenlik önlemlerine destek verilmesi ve bu "vahşi" terör olayıyla ilgili etkili bir soruşturma yürütülmesi için olağanüstü hal ilan edildiği belirtildi. Dışişleri Bakanı Kadirgamar, önceki gün başkent Kolombo'daki evinin yakınında vurularak öldürülmüş, suikastla ilgili 2 kişi gözaltına alınmıştı. Polis, suikastı Tamil gerillalarının yapmış olması ihtimali üzerinde duruyor. Ancak ülkenin kuzeyinde bağımsızlık mücadelesi veren Tamil Eelam Kurtuluş Kaplanları, Lakshman Kadirgamar'ın öldürülmesiyle bağlantıları bulunmadığını açıkladı. 
Tamil yanlısı bir internet sitesinde yayımlanan bildiride örgüt, Kadirgamar cinayetinin sorumluluğunun kendilerine ait olmadığını belirtti ve suçluların Sri Lanka hükümeti içinde aranması gerektiğini ileri sürdü. 


</TEXT>
</DOC>
