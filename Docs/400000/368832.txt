<DOC>
<DOCNO> 368832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo04.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş patlaması 
</HEADLINE>
<TEXT>


Trabzonspor Teknik Direktörü Şenol Güneş, Başkan Atay Aktuğ ve yöneticilerle arasında sorun olmadığını söyledi, "Kısır çekişmeler içinde kulübün kapısında rant yapmak isteyenler başka çöplükte uğraşsın. Kimseyle kavgam yok" dedi 

ÖMÜR AVCI DHA 


Bordo - Mavili takımın hocası Şenol Güneş, Başkan Atay Aktuğ ve yöneticilerle arasında sorun bulunduğu iddialarına noktayı koydu. Kulüp tesislerinde basın toplantısı düzenleyen tecrübeli teknik adam, ortaya atılan iddiaların tamamen gerçek dışı olduğunu belirtti. Güneş, "Düşünce farklılıklarım varsa bunları basınla paylaştım. Ama ben kavga etmeye değil, Trabzonspor'a yararlı işler yapmaya geldim. Sorunları herkese anlattım ama kavga etmedim. Transferde geç kaldığımızı söyledim. Ama herkes anlamadan bazı şeyler söyledi. Bilmekle anlamak farklı şeylerdir. Komplo teorileri Trabzonspor'u küçültür. Kulübün sırtından gündem oluşturmak isteyenler, gündeme gelmeye çalışanlar bizi bu işlere karıştırmasınlar. Kıskançlık ve nefret tohumlarını dışarıya dökmek için maç sonuçlarını beklemek insafsızlıktır, saygısızlıktır. Kısır çekişmeler içinde Trabzonspor'un kapısında rant yapmak isteyenler başka çöplükte uğraşsın. Tekrar ediyorum, başkanla kavgamız yok ve olmadı" ifadesini kullandı. 

Konyaspor maçı önemli 
Anorthosis Famagusta hüsranı ardından ligin ilk maçında Kayserispor'u yenerek moral bulduklarını belirten Şenol Güneş, Konyaspor'la hafta sonu deplasmanda oynayacakları karşılaşmanın çok önemli olduğunu vurguladı. Deneyimli hoca, "Konya'da kazanmak istiyoruz. Şampiyonlar Ligi'nden elendikten sonra hedefe gitmek için Konya'da alacağımız 3 puan çok önemli. İyi bir takımla oynayacağız. Kıran kırana bir maç olacak. Biz de iyiyiz ve oradan 3 puanla dönecek gücümüz var. Takımın çalışmasından memnunum ve iyi yoldayız" dedi. Mehmet Yılmaz'ın takımdan ayrılmasına izin vermeyeceğini kaydeden Güneş, basında yer alan Milli Takımlar eski menajeri Can Çobanoğlu'na teklif yapıldığı şeklindeki haberlerin doğru olmadığını sözlerine ekledi. 

Trabzon'da yoğun tempo 

Karadeniz ekibi, Konyaspor'la hafta sonu deplasmanda oynayacağı zorlu maçın hazırlıklarını çift antrenmanla sürdürdü. Teknik Direktör Şenol Güneş yönetiminde sabah yapılan çalışmada futbolcular önce sahada ısınma koşuları yaptı. Ardından ikişerli gruplar halinde salonda ağırlık çalışmaları gerçekleştiren Bordo - Mavili oyuncular daha sonra yeniden sahaya çıktı. İdman dinlenme koşuları ile son buldu. Günün ikinci antrenmanı ise taktik ağırlıklı geçti. Teknik Direktör Güneş, yaklaşık 1,5 saat süren idmanda futbolcularıyla yakından ilgilendi. Güneş'in çalışmayı sık sık durdurarak, oyuncularını uyarması dikkat çekti. Trabzonspor bugün yapacağı idmanla Konyaspor maçı mesaisine devam edecek. 

Yattara'da işlem tamam 

Trabzonspor Yönetimi, Yattara'nın sözleşmesini 2009 yılına kadar uzatıp, yıllık ücretinde artırım yaptı. Asbaşkan Ömer Sarı, bir süredir görüşme halinde oldukları Gineli yıldızla anlaşmaya vardıklarını açıkladı. Sarı, "Yattara'nın 2007 yılına kadar sözleşmesi vardı. Görüşmeler sonunda mukavelesini 2009'a kadar uzattık" dedi. Bordo - Mavili idareci dün sözleşmesini 2 yıl daha uzatan imzayı atan Yattara'nın senelik ücretinin yükseltildiğini de belirtti. 


</TEXT>
</DOC>
