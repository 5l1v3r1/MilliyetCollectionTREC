<DOC>
<DOCNO> 351663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/axgun02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul AKP'de 'Reis' izi 
</HEADLINE>
<TEXT>


Sedat Peker dosyasındaki kayıtlara göre, eski AKP İstanbul İl Yönetim Kurulu Yedek Üyesi Zekeriya Oral, Peker grubu adına bir hayvanat bahçesi ihalesiyle ilgili iş takibi yapmış. Konuşma kayıtlarındaki diyaloglarda, Peker, Oral'a işleriyle ilgili danışıyor 

Lube Ayar - İstanbul 

Sedat Peker'in İstanbul 9. Ağır Ceza Mahkemesi'ndeki dava dosyasında, AKP İl Yönetim Kurulu Yedek Üyesi Mehmet Zekeriya Oral'ın Peker grubu adına iş takibi yaptığı iddiaları da yer alıyor. 
Telefon dinleme kayıtlarına göre, Gaziosmanpaşa'da 250 hektarlık alan üzerine kurulması planlanan Avrupa'nın en büyük hayvanat bahçesinin ihalesi için Oral, 'Reisim' diye hitap ettiği Peker'in isteğiyle bu konuyu takip etti. Oral, Peker'le ilişkisi ortaya çıktıktan sonra da istifa etmek zorunda kaldı. 

2 milyon YTL 'ceza' 
"Hayvanat Bahçesi ve Safari Park" ihalesini, 4 Mart 2003'te 15 milyon YTL muhammen bedelle ve şartname uyarınca yüzde 29 indirimle Abdülkadir Çakır adına Çakır İnşaat Yapı San. ve Tic. A.Ş. kazandı. 
Dosyadaki iddialara göre, Peker kardeşi Vedat'ı görevlendirerek, ihaleyi Çakır İnşaat'ın kazanmasını sağladı. Kendisine bu işten 500 bin YTL vaat edilen Peker, cezaevine girdiği için alamadığı parayı dışarı çıkınca istedi. 
Fakat Çakır, proje için 2 milyon YTL harcadığını söyleyerek ödeme yapmak istemedi. 
Bunun üzerine Peker, dönemin AKP İl Yönetim Kurulu Yedek Üyesi Zekeriya Oral'ı arayarak konuyla ilgili bilgi istedi. Oral'ın, söz konusu paranın harcanmadığını söylemesi üzerine Peker, Çakır'a 2 milyon YTL'lik ceza kesti. 
Ünlü isimleri devreye sokan Çakır, Peker'in cezasından kurtulamadı. Dosyada, Peker'le birlikte 'suç örgütü üyesi olmak'tan yargılanan S S Otomotiv'in sahibi Sinan Kandemir'in, Çakır'ı zorla Peker'in Beykoz'daki villasında götürdüğü, bizzat Peker tarafından senetlerin imzalatıldığı iddia edildi. 

İstanbul'daki 'iş takipçisi' 
Peker'le birlikte yargılanan ve polis fezlekesinde, Peker'in İstanbul'daki iş takipçilerinden olduğu ileri sürülen Oral, Kelebek operasyonu kapsamında gözaltına alınınca partiden istifa etmek zorunda kaldı. 
Zekeriya Oral ise, polis fezlekesinde anılan ihalelerin gerçekleşmediğini belirterek, "Peker, inşaatçı olduğum için bana hayvanat bahçesi ihalesini kazanan firmanın devrinin ne kadara mal olacağını sordu. Ben de cevapladım. Bir de benim, AKP İl Yönetim Kurulu üyesi olduğum dönemde, 'Adalar'dan bir dostum CHP'den aday olacak. Şansı var mı ' diye sordu. Ben de, olmadığını söyledim" dedi. 

'Parti zarar görmesin' 
Peker'le 1999'da meydana gelen Marmara Depremi sonrasında afet bölgesinde tanıştığını anlatan Oral, şunları söyledi "Deprem bölgesine yardım götürmüştüm. Bazı kurumlar, dağıtmama izin vermediler. Sedat Bey yardımcı oldu. 
Muhabbetimiz telefonda devam etti. Ortada hiç ciddi bir şey yokken, basında çıkan haberler yüzünden kendi isteğimle partiden istifa ettim, çünkü partiye zarar vermek istemedim. Hakkımda, Peker'e siyasi danışman olduğum ve ihalelerini takip ettiğim yazıldı. Bu iddialar kesinlikle doğru değil." 

Peker'den Oral'a Kıymetli müşterimiz 

Zekeriya Oral Selamün Aleyküm 
Sedat Peker Kıymetli müşterimiz nasılsınız 
ZO ... senin müşterin olsun, ne olcak be abi 
SP Allah razı olsun abi be. 
ZO İyiyim, kurban olayım, şeyi öğrendim. 15 milyon anakent vermiş ihaleyi, Çakır İnşaat. 
SP Hı hı. 
ZO Hiç para almamış, 2 trilyon bir proje parası almak üzereymiş. 29'la almış, kırımı biraz yüksek. 
SP Anladım abi. Devredebilir miyiz 
ZO Edebiliriz. Kırımı yüksek diye, beşi beşten fazla alamayız, yani 750 milyar falan. Önce şartlarını öğreneyim, başka teklif de yapmak istiyorum. Biriyle ortak olabiliriz, nefes alırız. 
SP Abi canlı paraya ulaşmam gerek. 12.11.2003 Saat 19.48 

'Ne ceza vereyim ' diye Oral'a sormuş 

Zekeriya Oral Çakır İnşaat'a demiş ki, 'İşi bırak, alıyorum geri '. Çakır İnşaat buna 'para vereceğim' demiş. 500 milyar demiş, cezaevindeyken... Geçenlerde 'Yav patron' demiş, 'O iş oldu, niye bizim parayı vermiyorsun '. 'Param yok' falan filan. Ondan sonra kızmış buna. Bu, araya Ali Şen mi ne var ya 
X Hı hı. 
ZO Onu aratmış. Trabzonspor Başkanı'nı aratmış, 'Elimden iş alıyor' diye. 'Şu ana getirene kadar 2 milyon dolar para harcadım' demiş. Bana, '2 milyon dolarlık iş var mı ' dedi. Dedim, 'Mümkün değil, yalan söylüyor' dedim. 'Ben buna ne ceza vereyim ' dedi. Dedim ki, '2 milyon dolar iste sen de.' Çarşambaya kadar parayı getirdi, getirdi. Getirmedi, işi devredecek. 15.11.2003 Saat 14.49 

'10 kat katliam yapar' 

Zekeriya Oral Hüsamettin, Bülent vesaire birisiyle ilgili bozulursa ve Reis'e bunu ben iletirsem, bu parasızlıkta yemin ediyorum... 
X Şahıs Parça pincik eder onu. 
ZO Yemin ediyorum bak sana Allah'ın huzurunda, katliam yapar. Reis o kadar ümit bağlamış ki buna, inan bana senle benle ilgisi yok, ama bir kişi Ali İhsan dahil olmak üzere, bu işlerden birini bozarsa, birine bir takıntı yaparsa yemin ediyorum, daha önce işlediği katliamın 10 katını yapar. Çünkü, şu anda Reis'in cebinde 50 milyon para yok, bunu bil. 
X Biliyorum. 
ZO Elli milyon var ya, elli milyon. Reis, organizeden korkusundan bir şey yapamıyor. 
X Herhalde yani, ne yapacak ki O dakka alacaklar. 
ZO Yani şimdi 'İstesem, şu anda 5 milyon dolar bulurum ama artık gezmek istemiyorum' diyor. 
X Bir daha yatamaz cezaevinde, yatamaz. Ruh hali falan müsait değil ona. Yatamaz o da farkında bunun. Onun korkusu organize falan değil, bir daha yatamaz. 
ZO İşte tamam, 'Yatamam içerde' diyor. 'Para bulmak meselesi beş dakika' diyor. Açar 3-4 tane adama, alır paraları gider. Ya kim ona para vermeyecek İstanbul'da 100 bin tane zengin var. Açacak Erkan'a diyecek ki, git şuraya versinler ordan 300 bin dolar, getir. Yıllarca... Neyse seni öpüyorum, arayacağım. 
X Tamam. 08.11.2003 Saat 13.59 


</TEXT>
</DOC>
