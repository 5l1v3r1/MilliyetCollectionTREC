<DOC>
<DOCNO> 394108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy03.html </URL>
<DATE> 2005/11/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İçişleri Bakanı Şemdinli'deki olayları yorumladı Sağduyulu olun 
</HEADLINE>
<TEXT>

     İçişleri bakanı Abdülkadir Aksu, Şemdinli'de meydana gelen olayların tüm yönleriyle soruşturulduğunu belirterek, vatandaşları sağduyulu hareket etmeye çağırdı. 
     Türkiye-Avusturya Karma Ekonomik Komisyonu toplantılarına katılmak üzere Viyana bulunan İçişleri Bakanı Aksu, AA muhabirinin sorusunu yanıtlarken, ''Ben vatandaşlarımızı sağduyulu hareket etmeye davet ediyorum. Bölge halkımızın sağduyulu olduğuna inanıyorum. Bu olay vesilesiyle de kendilerinden sağduyulu hareket etmelerini rica ediyorum'' diye konuştu. 
     ''Şemdinli'de olaylar hepimizi çok üzmüştür'' diyen Aksu, bayramda ve arife günü de benzer bir olay olduğunu ve kendisinin o zaman Şemdinli'ye gittiğini hatırlatarak, ''Şemdinli'ye gidip oradaki insanlarımızla görüşmüş ve kendilerini sağduyulu olmaya davet etmiştim'' ifadesini kullandı. 
     Aksu, ''Son olayda savcılarımız olayın soruşturmasını anında başlattılar. Hakkari valimiz ve Jandarma Alay Komutanı da olay yerine derhal hareket ettiler. Şu anda savcımız olayı tüm yönüyle soruşturuyor. Bu bakımdan şu anda benim bir değerlendirme yapmam doğru olmaz. Ayrıca mülkiye baş müfettişlerini gönderdim, onlar da olay yerinde bugün çok yönlü araştırmaya başladılar'' diye konuştu. 
     
</TEXT>
</DOC>
