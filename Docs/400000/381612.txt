<DOC>
<DOCNO> 381612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy17.html </URL>
<DATE> 2005/09/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Türkiye yanlış konuları konuşuyor 
</HEADLINE>
<TEXT>

     CHP Genel Başkanı Deniz Baykal, terör konusunda, "Bu konuda gevşek durmanın, geçiştirmenin, görmemezlikten gelmenin, terör uygulayanlarla ilişkili çevrelerin sırtını sıvazlamanın, onlara hoş gözükmeye çalışmanın ne kadar ağır sonuçlar doğuracağını ısrarla anlatıyoruz" dedi. 
     Baykal, çeşitli temaslarda bulunmak üzere THY’nin tarifeli uçağıyla İstanbul’dan Londra’ya gitti. 
     Baykal, İngiltere’ye hareketinden önce Atatürk Havalimanı VIP Salonu’nda yaptığı açıklamada, İngiltere İşçi Partisi’nin kongresi içinde düzenlenecek toplantıya konuşmacı olarak katılacağını belirterek, toplantının Türkiye ile ilgili olduğunu söyledi. 
     Toplantıda, Türkiye’nin AB ile tam üyelik ilişkisinin tartışılacağını ve Kıbrıs konusunun Türkiye’nin AB ile ilişkileri karşısında bir engel haline dönüştürülmesinin değerlendirileceğini kaydeden Baykal, burada düşüncelerini aktaracağını anlattı. 
     Baykal, İngiltere’den İtalya’ya geçeceğini ve Venedik’te "İslam ve Demokrasi" konusunda düzenlenen toplantıya katılacağını da belirterek, daha sonra Roma’ya gideceğini ve İtalyan Sosyalist Partisi’nin düzenlediği Türkiye-AB ilişkilerini konu alan bir çalışmaya katılacağını bildirdi. 
     CHP Genel Başkanı Baykal, "Türkiye’nin 3 Ekim’de AB ile müzakerelerinin başlamasından önce bu çalışmalarımızın bir önemi, yararı olacağını umut ediyorum. Bu nedenle yapılan çağrıları değerlendirmeyi bir görev bildik" dedi. 
     
     
     TERÖR KONUSU 
     Basın mensuplarının sorularını da cevaplandıran Baykal, "Erzincan-Erzurum demiryoluna konulan 25 kilogramlık patlayıcıların son anda fark edilerek imha edildiği"nin hatırlatılması üzerine, şöyle konuştu 
     "Çok üzüntü verici bir tablo. Maalesef bir süredir kamuoyumuza anlatmaya çalıştığımız, terörün tırmanışı konusunun kesintisiz sürmekte olduğunu gösteriyor. Terörün yeni bir nitelik kazanmaya başladığına ilişkin teşhisimizin burada da doğrulandığını görüyoruz. 
     Demiryoluna C-4 koyarak toplu suikast girişiminde bulunmak, artık siyaset değil, insanlık, ahlak anlayışının dışında bir olaydır. 
     Maalesef, bu yollara başvurmaya başladıklarını görüyoruz. Terör konusu çok önemli. Türkiye’nin dikkatini, ilgisini bu konuya çekmeye çalıştık. Çok kararlı net tavır takındık. Herkesin tavır takınmasını istedik. Bu konuda gevşek durmanın, geçiştirmenin, görmemezlikten gelmenin, terör uygulayanlarla ilişkili çevrelerin sırtını sıvazlamanın, onlara hoş gözükmeye çalışmanın ne kadar ağır sonuçlar doğuracağını ısrarla anlatıyoruz." Baykal, yurdun her kesiminden insanın bu konuya sahip çıktığını ifade ederek, "Güneydoğu’daki halkımızın ezici çoğunluğu bu tip gelişmelerin süratle önlenmesini, terör uygulamasına kesin, kararlı bir tavır takınılmasını ve onun etkisiz kılınmasını istiyor" dedi. 
     TBMM’de genel görüşme önergesi verdiklerini hatırlatan Baykal, "Maalesef hükümeti genel görüşmenin müzakeresine ilgi duyar hale getiremedik. Sayın Başbakan müzakereye katılmayı reddetti. TBMM’de bulunmadı. Arkasından yapılan oylamada ’genel görüşmeye gerek yok, konuşacak bir şey yok’ denilerek konu örtbas edildi, kapatıldı. Terör tırmanıyor. Maalesef hükümeti bu konuda duyarlı davranmaya ikna edebilmiş değiliz. Türkiye yanlış konuları konuşuyor. Doğru konuları yanlış kişiler konuşuyor" dedi. 
     Demiryolundaki eylemin zamanında fark edilerek önlenebildiğini hatırlatan Baykal, "Ama o kadar güven içerisindeler ki, oradaki patlamayı seyretmek üzere tertibat almışlar" diye konuştu. 
     
     STAR TV İHALESİ 
     Deniz Baykal, "Star TV’nin bugün yapılan ihalesinin sonuçlanmasını ve Doğan Grubu’nun satın almasını nasıl değerlendirdiği"nin sorulması üzerine de şöyle konuştu 
     "Özelleştirme girişimi olarak, Star TV’nin artık devletin istismar ettiği, hükümetin, iktidarların istedikleri gibi kullandıkları bir konumdan çıkacak olması bizi sevindiriyor. Ne yaptığı bilinen, sorumluluğunu üstlenen, sahibi belli bir duruma dönüştürülmüş olması önemlidir. Başından beri bunu istiyorduk. 
     Devletin, iktidarların istedikleri gibi kullandıkları, sahibi, sorumlusu belli olmayan, nereye ne kadar harcama yaptıkları bilinmeyen bir tabloda olmasının hep yanlış olduğunu ifade ediyorduk. Ayrıca satışın ulaştığı bedel, konuyla ilgili çevrelerin ifadelerine göre tatmin edici ve güzel bir bedeldir. Ayrıca bedelinin peşin ödeneceğini sevinçle karşılıyorum ve kutluyorum Doğan Grubu’nu... 
     Çünkü son zamanlarda özelleştirmelerde yüksek fiyat ve 49 yıla kadar sarkan uzun ödeme dönemleriyle fiyatın içi boşaltılıyordu. Doğan Grubu, tanınan, bilinen, Türkiye’de yayıncılığın en önemli, en ağırlıklı kurumlarından birisidir. Hayırlı olsun. Kutluyorum, başarılar diliyorum." 
     
</TEXT>
</DOC>
