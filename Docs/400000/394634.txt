<DOC>
<DOCNO> 394634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/guncel/gun01.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Lokal bir olay değil 
</HEADLINE>
<TEXT>


Başbakan Erdoğan, olayın iddia edildiği gibi lokal olmadığını belirtti ve "Sezer ve Özkök'le ortak karara vardık, arkasındaki şey neyse onu kazımaya kararlıyız" dedi 


Başbakan Recep Tayyip Erdoğan, Katar'a giderken ANA uçağında gazetecilerin Şemdinli'de meydana gelen olaylarla ilgili sorularını özetle yanıtladı. Olayın iddia edildiği gibi "lokal olmadığını" söyleyen Erdoğan, şunları kaydetti 
"Devletle milleti karşı karşıya getirmek istiyorlar. Amaçları budur. İlk bulgulara göre olayın lokal olmadığı sonucu çıkıyor. Bir anlayışın devamı. Bu anlayış ideolojik bir yapılanmaya da dayanıyor olabilir, bir grubun duygusal hareket sonucu olarak ortaya çıkmış olabilir. Bulgular iyice netleşsin, arkasındaki şey neyse onu kazımaya kararlıyız. Genelkurmay Başkanı'yla da görüştüm. Ortak bir karara vardık. Sonuna kadar gideceğiz. 
Cumhurbaşkanı'yla da görüştüm. O da böyle düşünüyor. Hafta içinde Meclis'e araştırma önergesi vereceğiz. Gerektiği takdirde yeni yasalarla sorumlu kişi ve anlayışları hukuken ortadan kaldıracağız. Yargının bu konuda özgür çalışması için zemin hazırlayacağız." Erdoğan, olayın idari boyutuna değinirken, Cumhurbaşkanı'nın onayı ile üçlü kararname gerektiren atamalarda zorlandıklarını belirterek, "Başbakan olarak istediğim valiyi, emniyet müdürünü atayamıyorum" dedi. 



</TEXT>
</DOC>
