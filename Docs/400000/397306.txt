<DOC>
<DOCNO> 397306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko14.html </URL>
<DATE> 2005/11/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Emlak değerleri tartışılıyor... Rakamlar Maliye'de sıkıntı yarattı... 
</HEADLINE>
<TEXT>

     Emlak Vergisi'nde 2006 yılında baz alınacak metrekare birim değerlerinin tespiti için oluşturulan komisyonların belirlediği birim değerler tartışma yarattı. Çarpık değerler nedeniyle sıkıntı yaşayan Maliye Bakanlığı, sorunun, belediyelerin ağırlıkta olduğu değer tespit komisyonlarından kaynaklandığı görüşünü taşıyor. 
     Maliye, özellikle büyükşehirlerdeki belediyelerin, devletten aldığı paya ve Hazine garantili borçlanmaya güvenip, Emlak Vergisi'ne ağırlık vermediğini düşünüyor. Maliye, yaşanan sorunun Belediye Gelirleri Kanunu'nun yeniden düzenlenmesi sırasında giderilmesi için de çalışma yapmaya hazırlanıyor. 
     Bu Bakanlık, metrekare birim değerlerdeki adaletsizlik ve eşitsizliklerin ortadan kaldırılması için değer tespitleri sırasında emlak yatırım şirketlerinin de devreye sokulabileceğini belirtiyor. 
     İstanbul Vergi Dairesi Başkanı Mehmet Akif Ulusoy da, tespit komisyonlarında kendilerinin yeralmadıklarını, sadece itiraz halinde konuyu inceleyen vilayetteki komisyonda bir temsilcilerinin olduğunu belirtti. 
     Söz konusu değerlerin, belediyeler ve ticaret odaları ağırlıklı komisyonlarca tespit edildiğine işaret eden Ulusoy, ''Bizim yapmadığımız bir konuda kapsamlı bir değerlendirme imkanım yok ama işin bir yönünün bizi de ilgilendirdiği unutulmamalı'' dedi. 
     
     ADİL VE GERÇEKÇİ OLUNMALI 

     Emlak Vergisi'ne tabi değerlerin, mevzuat gereğince tapu harcında asgari değer kabul edildiğini, Veraset ve İntikal Vergisi'nde de matrah olarak alındığını kaydeden Ulusoy, şunları söyledi 
     ''Bu değerlerin afaki değil, gerçekçi ve adil bir şekilde tespit edilmesi gerekir. Piyasada rayiç değer ne ise, vergiye tabi değer de o olmalıdır. Bu değerler, piyasayı yansıtmalıdır. Çünkü bunlar sadece Emlak Vergisi'nde kullanılmıyor, ekonomiyi de doğrudan etkiliyor. 
     100 YTL'lik bir gayrimenkule 200 YTL değer biçmek, Emlak Vergisi'nin yanı sıra, alım satımlarda tapu harcı açısından da vatandaşı zor durumda bırakıyor. Bunu daha düşük olarak belirlemek ise devleti. Burada gerçek değer ne ise, onu yakalamaya çalışmak önemli. Bugün 1.000 YTL'lik bir taşınmaza 500 YTL değer tespit etmenin de, 1.500 YTL değer biçmenin de anlamı yok.'' 
     
     VATANDAŞ İTİRAZ EDEMİYOR 

     Bu arada, değer tespit komisyonlarının belirlediği Emlak Vergisi'ne tabi değerlere sınırlı şekilde itiraz hakkı bulunuyor. 
     Vergiyi ödeyen vatandaşın itiraz edemediği söz konusu değerler için sadece muhtarlar ve ticaret odaları mahkemeye gidebiliyor. 
     
     ÇARPIKLIKLAR BİTMİYOR 

     Bu arada değer tespit komisyonlarının belirlediği Emlak Vergisi'ne tabi metrekare birim değerlere ilişkin çarpıklıklar bitmiyor. 
     Sadece iller arasında değil, büyükşehirlerdeki merkez ilçelerin değerleri arasında da büyük eşitsizlik olduğu dikkat çekiyor. 

     
</TEXT>
</DOC>
