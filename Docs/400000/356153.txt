<DOC>
<DOCNO> 356153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun05.html </URL>
<DATE> 2005/06/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD halkı ABD askerleri Irak'ta kalmaya devam etsin 
</HEADLINE>
<TEXT>

     ABD’de ABC News televizyonu ve Washington Post gazetesinin ortaklaşa yaptığı bir anket, Amerikan halkının yaklaşık yüzde 60’nın Irak’ta düzen sağlanıncaya kadar ABD askerlerinin bu ülkede kalması gerektiğini düşündüğünü gösterdi. 
     Anketin sonuçlarına göre, Amerikan halkının yüzde 57’si Başkan Bush’un Irak’ın kitle imha silahlarına sahip olduğuna dair "kasıtlı olarak kamuoyunu yanılttığına" inanıyor. 
     Amerikan kamuoyunun yüzde 51’inin Başkan Bush’un performansını artık tasvip etmediğini de gözler önüne seren ankete katılanların yüzde 40’ının Başkan Bush’u "güçlü şekilde tasvip etmediği" belirtilirken, "güçlü şekilde tasvip edenler"in oranı ise yüzde 27’de kaldı. 
     1994 sonbaharında eski Başkan Clinton’ı güçlü şekilde tasvip 
     etmeyenlerin oranının yüzde 33, Baba Bush’un 1992’de seçimleri kaybetmeden hemen önce güçlü şekilde tasvip edilmeme oranının ise yüzde 34 olduğuna dikkat çekiliyor. Ankette Başkan Bush’un Irak politikasını tasvip etmeyenlerin oranı yüzde 44’ü güçlü şekilde olmak üzere, yüzde 56’ya çıkarken, Irak savaşının bedeline değmediğini düşünenlerin oranı ise bu ay başındaki yüzde 58’den yüzde ’e geriledi. Halkın yüzde 48’i savaşın doğru bir karar olduğunu savunurken, yüzde 51’i bu kararın yanlış olduğuna inanıyor. Yine halkın yüzde 47’si Irak savaşında gidişatın iyi olduğuna inanırken, yüzde 51’i işlerin kötüye gittiğini düşünüyor. Halkın yüzde 48’i ABD’nin Irak’ta düzenin sağlanması konusunda önemli bir gelişme sağladığını kaydederken, yüzde 51’i bunun tersini düşünüyor. Amerikan halkının yüzde 69’u Irak’taki asker kayıplarının kabul edilemez olduğunu söylerken, yüzde 62’si ise ABD’nin Irak’ta batağa saplandığına inanıyor. Halkın sadece yüzde 23’ü Irak’ta direnişçilerin yenilgiye uğratılmasının genel olarak terörizmi yenilgiye uğratmak anlamına geleceği görüşüne katılıyor. Halkın yüzde 51’i ise ancak Irak’ta düzen kurulabilirse teröre karşı savaşın başarıya ulaşabileceğini düşünüyor. Irak’taki savaşın terörizme karşı savaşın bir parçası olduğunu düşünenlerin oranı 2003 Nisan ayında yüzde 77 olmasına rağmen, bu oranın şu an yüzde 56 olduğu belirtiliyor. Halkın yüzde 51’i savaşın Ortadoğu’da barış ve istikrara katkıda bulunduğuna inanırken, yüzde 49’u Arap uluslarını demokrasi konusunda cesaretlendirdiğini savunuyor. Savaşın ABD’nin dünyadaki konumunu güçlendirdiğini söyleyenlerin oranı sadece yüzde 25 iken, bu oranın savaşın başladığı dönemde yüzde 52 olduğu, Körfez Savaşı sırasında ise bu oranın yüzde 84 olduğuna dikkat çekiliyor. Halkın üçte ikisi söz konusu savaşın tüm dünyada ABD imajına zarar verdiğini düşünürken, yüzde 60’ı Almanya ve Fransa gibi ülkelerle olan ilişkilerdeki hasarın uzun süre giderilemeyeceğine inanıyor. Halkın sadece yüzde 13’ü Irak’tan derhal çekilinmesini talep ederken, yüzde 38’i ise Irak’taki Amerikan askeri sayısının azaltılmasını istiyor. Amerikan askerlerinin en geç bir yıl içerisinde geri dönmesi gerektiğini savunanların oranı ise yüzde 27’de kalıyor. Halkın yüzde 65’i Irak savaşının ABD ordusunun dünyanın başka yerindeki bir başka çatışmaya müdahale etme kapasitesini yok ettiğini düşünürken, bu görüştekilerin yüzde 70’i bunu çok önemli bir sorun olarak görüyor. Halkın yüzde 73’ü ise savaşın asker toplamayı daha da zorlaştırdığını düşünürken, yüzde 52’si yakınlarına orduya katılmalarını tavsiye etmeyeceklerini söylüyor. 
     
</TEXT>
</DOC>
