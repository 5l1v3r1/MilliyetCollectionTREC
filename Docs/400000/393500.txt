<DOC>
<DOCNO> 393500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo36.html </URL>
<DATE> 2005/11/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Terim Tolga ile Hasan sakat, planlarımda değişiklik yapacağım... 
</HEADLINE>
<TEXT>

     Alim Tunçay bildiriyor 

Milli Takımlar Teknik Direktörü Fatih Terim, sakatlıklar nedeniyle planlarında değişiklik yapabileceğini söyledi. 
     Terim, milli takımın kamp yaptığı Grand Hotel Yverdon'da yardımcı antrenörleriyle birlikte Türk basın mensuplarıyla sohbet toplantısı yaptı. 
     Yıldıray'ın sakatlığından sonra dün gece kampa katılan Tolga ile Hasan'ın da sakatlıkları bulunduğunu anlatan Terim, ''Tolga'nın MR'ı çekildi. Hasan dün akşam belindeki ağrılar nedeniyle oturamadı. 4 tane iğne oldu. Kafamda başka bir düşünce vardı ama bu durumda değişiklik yapacağız. Okan da sakatlıktan yeni çıktı'' dedi. 
     Sakatlıkları bulunan oyuncuların durumlarını çok dürüstçe söylediğini vurgulayan Terim, ''Oyuncular çok oynamak istiyor ama sıkıntısı varsa 'Hocam ben yüzde yüz hazır değilim' diyor'' şeklinde konuştu. 
     
     ''BLİCK GAZETESİ'NE ANTRENMANLIYIZ'' 
     İsviçre basınında çıkan haberlere de tepki gösteren Fatih Terim, şunları söyledi 
     ''Bugün Blick Gazetesi'nde yine bir haber var. Otelimizin karşısında pavyon varmış, rahatsız olmuşuz. Bizi üzen bu haberin bizden de bir gazetede rağbet görmesi. Yoksa biz Blick'e antrenmanlıyız. Onların tarzı buymuş. Burada yanlış da olsa bir dayanışma var. Taraftarlarımıza zorluk çıkarıyorlar, yalan haberler yazıyorlar. Kura çekiminden bu yana yazılanların yüzde 70'i yalan.'' Bazı oyuncuların çarşamba-pazar maç yaparak Milli Takım'a geldiklerine dikkat çeken Terim, ''Kısa süre içinde çok yolculuk yapmış oyuncular var. Tabii bunun hava değişimi oluyor. Bu yüzden yurtdışında forma giyen oyuncuları direkt buraya gönderdik. Tolga dışında tüm oyuncularla daha dün çalışmaya başlayabildik'' şeklinde konuştu. 
     Fatih Terim, İsviçre ile yapacakları iki maçta da ölü toplarda kendilerinin rakibe üstünlük sağlayacağını düşündüğünü kaydetti. 
     
     ''POZİSYON ANALİZİ YAPIYORUZ'' 
     Fatih Terim, ekibiyle birlikte maç analizlerini çok iyi yaptıklarını, zaman zaman kendi evinde bile gece 2'ye kadar çalıştıklarını, artık pozisyon analizlerine de geçtiklerini ve ona göre planlar yaptıklarını anlattı. 
     Pozisyon değişikliğinde oyuncuların konsantre kaybettiklerini gördüklerini belirten Terim, pozisyon konsantresini geliştirmek için çalıştıklarını ifade etti. 
     Fatih Terim, bir gazetecinin ''İlk maçta tek forvetle oynayabilir misiniz '' şeklindeki sorusu üzerine, ''Tek forvetten kasıt nedir. Hakan Şükür ile Halil değil de Hakan'ın biraz sağına Nihat'ı koyarsam forvet olmaz mı Biz tüm oyuncularımızdan savunmadakiler dahil boş alana herkesin gitmesini istiyoruz'' diye konuştu. 
     Terim, 1996'da şampiyonaya gitmenin önemli olduğunu, ama şimdi hem gidip, hem de orada başarılı olmanın önemli olduğunu söyledi. 
     
     ''KARTLAR HAVADA UÇARSA YANARIZ'' 
     Fatih Terim, 12 Kasım Cumartesi günü yapacakları ilk maçın sakin geçmesini istediğini söyledi. 
     ''Kartlar havada uçarsa yanarız'' diyen tecrübeli teknik adam, şöyle konuştu 
     ''Bu tip maçlarda eksik kalmak çok tehlikeli. Atılan, yenilen her golün önemi var. Bu maçta 'pardon' yok. Oyuncularımdan gereksiz kart almalarını istemiyorum. Ama 'Kart görürsem, ikinci maçta oynamam' düşüncesiyle de çıkmalarını istemiyoruz. Çünkü yapması gereken yerde gereğini yapmazsa o zaman ikinci maçta oynamasına gerek kalmaz.'' 
     
     ''İYİ BİR SERGEN'İ OYNATIRIM'' 
     Fatih Terim, bir gazetecinin ''Sergen'i 15 dakika bile olsa oynatmaz mısınız '' şeklindeki sorusu üzerine, ''İyi bir Sergen'i niye kısıtlayayım. Oynasın, 115 dakika oynatırım. Belki onu da Almanya'ya götürürüm'' diye cevap verdi. 
     Terim, Fransa'daki spor merkezini incelediğini, Avrupa'nın her ülkesinde olduğu gibi Türkiye'de de Riva'da bir spor merkezi oluşturmak için çalıştıklarını kaydetti. 
     Avrupa'da birçok antrenörle olduğu gibi Tigana ile de arkadaşlığı olduğunu kaydeden Fatih Terim, Fenerbahçe Teknik Direktörü Christoph Daum'un kampı ziyaret etmesinden memnun olacağını söyledi. 
     Gribal enfeksiyon geçiren Terim, şu anda henüz iyileşemediğini daha da kötü olduğunu söyledi. 
     Fatih Terim, toplantının sonunda basın mensuplarıyla birlikte fotoğraf çektirdi. 
     Terim, sohbet toplantısından sonra bir İtalyan televizyonuyla röportaj yaptı. 
     
</TEXT>
</DOC>
