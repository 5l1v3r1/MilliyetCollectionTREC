<DOC>
<DOCNO> 351118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur36.html </URL>
<DATE> 2005/06/11/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Tokat'ta başörtüsüne özgürlük mitingi... 
</HEADLINE>
<TEXT>

     Tokat’ta, sivil toplum örgütlerinin oluşturduğu İnanç Özgürlüğü Platformu tarafından "Başörtüsüne Özgürlük Yürüyüşü ve Mitingi" düzenlendi. 
     Gaziosmanpaşa Stadyumu önünde toplanan bazı siyasi parti, dernek ve sendikaların üyeleriyle, çok sayıda kadın ve çocuktan oluşan yaklaşık 600 kişilik grup, kortej eşliğinde Cumhuriyet Meydanı’na kadar yürüdü. 
     Türk Bayrağı, çeşitli pankartlar ve başörtüsünü temsil eden yaklaşık 5 metrekarelik beyaz bez taşıyan gruba, bazı esnafın da alkışlarla destek verdiği görüldü. 
     İnanç Özgürlüğü Platformu adına Cumhuriyet Meydanı’nda konuşan Mustafa Kılıç, başörtüsü konusunun Türkiye’nin kanayan bir yarası olmaya devam ettiğini savunarak, "Başörtüsü her şeyden önce Allah’ın emridir" dedi. 
     Kılıç, "Tüm bu gerçeklere rağmen yıllardır dayanıksız, insafsız ve mantıksız bir yasakla karşı karşıyayız. Bu yüzden on binlerce genç kızımız okullarından atıldı, binlerce genç kızımız yabancı ülkelerde okumak zorunda kaldı. Bütün bunlar bize ne kazandırdı Sadece acı, üzüntü, güvensizlik ve gözyaşı" diye konuştu. 
     Çeşitli sloganlar da atan grup üyeleri, daha sonra olaysız dağıldı. 
     
</TEXT>
</DOC>
