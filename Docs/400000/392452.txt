<DOC>
<DOCNO> 392452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonyas07.html </URL>
<DATE> 2005/11/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arap televizyonlarında 'Güzel Huriler' 
</HEADLINE>
<TEXT>

     BBC Türkçe 

İslam dünyasında Ramazan ayı sona ererken, Arap ülkelerinde özellikle bu ay için hazırlanan özel televizyon dizileri de birer birer sona eriyor. 
     Bu yılın en dikkat çeken dizilerinden biri, 'El Hur El Ayn-Güzel Huriler' oldu. 
     Dizi adını, İslamcı örgütlere mensup intihar eylemcilerinin cennette kendilerini beklediğine inandıkları hurilerden alıyor ve çeşitli Arap ülkelerinden gelip Suudi Arabistan'da yaşayan bir dizi aileye yönelen saldırıları anlatıyor. 
     2003 yılında Suudi Arabistan'ın başkenti Riyad'daki bazı sitelerin bombalanması olayından yola çıkan Güzel Huriler, saldırıların sıradan Arap aileleri de etkilediğini geçtiğimiz ay boyunca ekranlarda sergiledi. 
     Programın Suriyeli yönetmeni Necdet Anzur, "Bu diziyle İslamcı terör konusunda henüz bir görüşe varamamış insanlara sesleniyorum" diyor. 
     Bu mesajın nasıl karşılandığı konusunda Londra merkezli Arap gazetesi el Kuds'ün editörü Abdül Bari Atwan, "Araplar ilk kez terör hakkında bu kadar açıkça konuşuyor" diyor ve ekliyor "Bu dizi saldırılar, El Kaide ve terör olaylarını tartışan daha fazla program yapılmasını teşvik edecektir." Ancak programın İslam karşıtı olduğunu düşünenler de var. 
     Bu çevreler dizinin isminin bile İslam'la alay ettiği kanısında. 
     Oyunculardan bazıları ölüm tehditleri alıyor. 
     Suudilere ait MBC kanalı da diziyi yayımlama kararını savunan bir açıklama yapmak zorunda kaldı. 
     Fakat programı tam tersi yönden eleştiren, yeterince dramatik, sert olmadığını düşünenler de var. 
     Örneğin Gazze'deki bir izleyici olan Yaser "Dizi insanların beklediğinden daha yumuşak" diyor. 
     Yaser "Buradaki pekçok kişi, dizinin Suudi hükümetinin görüşlerini yansıttığını, onların terörle mücadele programlarının bir parçası olduğunu düşünüyor" şeklinde konuşuyor. 
     Dizinin son bölümünde, bir intihar eylemine giden militan durup, kendisini ve seçtiği yöntemi sorgulamaya başlıyor. 
     Yönetmen Necdet Anzur, diziyi altyazıyla Avrupa ve başka yerlerde de pazarlamak istediklerini söylüyor. 

     
</TEXT>
</DOC>
