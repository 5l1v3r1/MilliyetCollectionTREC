<DOC>
<DOCNO> 363160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur23.html </URL>
<DATE> 2005/07/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sahte savcı, polis müdürünü de kandırdı 
</HEADLINE>
<TEXT>

     Ahmet ERTAN DHA 

      BALIKESİR'in Edremit İlçesi'nde, ilginç bir dolandırıcılık olayı yaşandı. Kendisini savcı olarak tanıtan bir kişi, polis aracıyla geldiği döviz bürosundan 4 bin Euro aldı. 
     Olay, geçtiğimiz haftalarda Edremit Emniyet Müdürü Mehmet Yeler'i ziyaret eden kimliği belirsiz, iyi giyimli, uzun boylu 40 yaşlarındaki şüpheli, kendisini ilçeye yeni atanan savcı olarak tanıttı. Emniyet Müdürü Yeler tarafından misafir edilen dolandırıcı, tayinle ilgili yolluk parasını alamadığını, ekonomik yönden bir sıkıntıya girdiğini belirterek yardım istedi. Bunun üzerine, kendisine yardım etmeye çalışan Müdür Yeler, şahsı, polis aracıyla bir döviz bürosuna Özdemir Döviz Bürosu , borç para almak üzere göndererek referans oldu. 
     Buradaki görüşmede, kısa sürede YTL cinsinden değerini ödemek üzere 4 bin Euro alan sahte savcı, daha sonra polis aracını Bankada da işlerim var, siz beni savcılıkta bekleyin’ diyerek geri gönderdi, dövizle birlikte ortalıktan kayboldu. 
     Bir süre sonra yapılan araştırma sonucunda gerçekte böyle bir savcının olmadığı, Bandırma'dan Edremit'e de böyle bir tayin yapılmadığı tespit edildi. Edremit Emniyet Müdürlüğü, dolandırıcı olduğu anlaşılan şüphelinin yakalanması için harekete geçerken, Cumhuriyet Savcılığı'nın olayla ilgili başlattığı soruşturmanın sürdüğü bildirildi. Emniyet Müdürü Yeler, konu hakkında açıklama yapmayacağını bildirdi. 
     
</TEXT>
</DOC>
