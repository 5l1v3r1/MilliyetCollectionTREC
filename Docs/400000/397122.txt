<DOC>
<DOCNO> 397122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur26.html </URL>
<DATE> 2005/11/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Boğaz'a 3. köprü İstanbul Büyükşehir'in gündeminden kalktı" 
</HEADLINE>
<TEXT>

     İstanbul Büyükşehir Belediye Meclisi, İstanbul Boğazı Raylı Sistemli 3. Karayolu Geçişi ve Çevreyolu Projesi’ni, 1 25000 ölçekli İstanbul Nazım İmar Planı’nda değerlendirilmek üzere Şehir Planlama Müdürlüğü’ne iade etti. 
     Meclis, Büyükşehir Belediye Başkanı Kadir Topbaş tarafından 18 Ekim 2005’te Meclis’e iade edilen İstanbul Boğazı Raylı Sistemli 3. 
     Karayolu Geçişi ve Çevreyolu Projesi’ne ilişkin Bayındırlık ve İmar Komisyonu raporunu görüştü. 
     Arnavutköy-Vaniköy arasında yapılması planlanan ve 14 Ekim 2005’te Büyükşehir Belediye Meclisi’nde oy çokluğuyla kabul edilen 3. Köprü Projesi’ne ilişkin karar, Büyükşehir Belediye Başkanı Kadir Topbaş tarafından "Yapılmakta olan 1 25000 ölçekli İstanbul Nazım İmar Planı ile yeniden değerlendirilmek üzere" Büyükşehir Belediye Meclisi’ne iade edilmişti. 
     Topbaş’ın teklifini gündemine alan belediye meclisi de Kasım ayı olağan toplantısında konuyu Bayındırlık ve İmar Komisyonu’na havale etmişti. 
     Büyükşehir Belediye Meclisi’ne bugün sunulan komisyon raporunda, "İstanbul Boğazı Raylı Sistemli 3. Karayolu Geçişi ve Çevreyolu Güzergahına ilişkin 1 5000 ölçekli plan değişiklik teklifi incelenmiş olup, çalışmaları devam etmekte olan 1 25000 ölçekli İstanbul Nazım İmar Planı’nda değerlendirilmek üzere Müdürlüğü’ne iadesi Komisyonumuzca uygun görülmüştür" denildi. 
     Meclis’teki oylamada Bayındırlık ve İmar Komisyonu raporu oy birliğiyle kabul edildi. Böylece bu güzergahta yapılması planlanan köprü şimdilik rafa kalkmış oldu. 
     
     "BOĞAZ’A 3. KÖPRÜ BÜYÜKŞEHİR’İN GÜNDEMİNDEN KALKTI" 
     Basın mensuplarına konuyla ilgili açıklama yapan İstanbul Büyükşehir Belediye Meclisi CHP Grup Başkan Vekili Kemal Akar, 3. 
     köprü Büyükşehir Belediye Meclisi gündemine geldiğinde buna karşı çıkmalarına rağmen AK Parti’nin oylarıyla kararın çıktığını, ancak Kadir Topbaş tarafından veto edildiğini hatırlatarak, "Sayın Topbaş’a teşekkür ediyoruz. Böylelikle Boğaz’a 3. köprü, Büyükşehir Belediyesi’nin gündeminden kalktı" dedi. Topbaş’ın, İstanbul Metropoliten Planlama ve Kentsel Tasarım Merkezi’nin onaylamadığı hiçbir projenin İstanbul’da uygulanmayacağını dile getirdiğini, ancak birçok projenin Ankara’dan yapıldığını savunan Akar, şöyle devam etti "İstanbul, İstanbul’dan yönetilmeli. İstanbul artık müdahalelerden kurtulmalı. 3. köprüyle İstanbul’un kalbine hançer saplanmak isteniyordu. Artık Ankara İstanbul Büyükşehir Belediyesi’nden elini çeksin, asli görevini yapsın. Asayişi düzeltsin, kapkaçı önlesin." 
     
</TEXT>
</DOC>
