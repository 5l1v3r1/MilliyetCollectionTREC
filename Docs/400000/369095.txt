<DOC>
<DOCNO> 369095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/ekonomi/eko02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylülde gözden geçirme başlayacak' 
</HEADLINE>
<TEXT>


ANKARA Milliyet 

Devlet Bakanı ve Başmüzakereci Ali Babacan, Eylül'ün 8-9'unda IMF heyetinin Türkiye'ye geleceğini belirterek, birinci gözden geçirmenin tamamlanarak, ikinci gözden geçirme çalışmalarına başlayacaklarını söyledi. Babacan, NTV'de başta AB sürecine ilişkin olmak üzere çeşitli konulardaki soruları yanıtladı. 
IMF ile yarım kalan birinci gözden geçirmenin ikincisi ile birleştirilip, birleştirilmeyeceği sorusu üzerine Babacan, önemli olanın birinci gözden geçirmenin koşullarının yerine getirilmesi olduğunu, bir tek yasanın Meclis'ten geçmediğini, bunların yeni yasama yılında geçmesini beklediklerini söyledi. 

'Rahatız, rehavet yok' 
Babacan, "Önemli olan hedeflerin tutması. Sermaye o kadar çok geliyor ki, Merkez Bankası dövize müdahale etmek zorunda kalıyor. AB ve ekonomi konusunda rahatız. Ama rehavette değiliz" dedi. Babacan, 3 Ekim'de AB ile müzakerelerin başlayıp başlamayacağına ilişkin bir soru üzerine, teknik ve hukuki olarak hiçbir engel bulunmadığını belirterek, siyasi olarak da 35 müzakere başlığı için üçer kez 25 ülkenin "evet" demesine ihtiyaç bulunduğunu söyledi. 
'Ankara'da oturalım' demediklerini, ekipler oluşturarak AB başkentlerinde üst düzey bilgilendirme turuna önceki gün başladıklarını açıklayan Babacan, ekiplerin uyum protokolü, deklarasyon ve müzakere sürecine Türkiye'nin bakış açısını anlatacaklarını söyledi. 

200 bin nema mağduru var ANKARA ANKA 
Devlet Bakanı Ali Babacan, Çalışanların Tasarruflarını Teşvik Fonu nema kapsamında 4 milyon 500 bin hak sahibi bulunduğunu, 4 milyon 300 bin kişinin taksitlerini düzenli alabildiğini ve yaklaşık 200 bin kişinin mağdur olduğunu belirtti. 
CHP Milletvekili Feridun Baloğlu'nun soru önergesini yanıtlayan Babacan, 4 Nisan 2003'ten, 21 Temmuz 2005'e kadar anapara, taksitler ve emekli ödemesi olarak toplam 8.4 milyar YTL ödeme yapıldığını söyledi. 
Babacan, Ziraat Bankası'ndan 1 milyon 534 bin 406 kişiye 1.6 milyar YTL'lik nema karşılığı tüketici kredisi kullandırıldığını da açıkladı. 


</TEXT>
</DOC>
