<DOC>
<DOCNO> 381841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun15.html </URL>
<DATE> 2005/09/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Müzakerelerin önünde son engel Avusturya, AB iknaya çalışıyor 
</HEADLINE>
<TEXT>

     BBC 

      3 Ekim için geri sayım başlarken, Avrupa Birliği diplomatları Türkiye için Avusturya'yı iknaya çalışıyor. Fransa, Kıbrıs Rum Kesimi ve Yunanistan'ın müzakerelere 'evet' demesinin ardından son engel Avusturya... 
     Türkiye'nin Avrupa Birliği ile üyelik müzakerelerinin başlaması için belirlenen tarihe bir hafta kala, birlik içindeki tartışmaları Financial Times sayfalarına taşıdı. 
     Haber şöyle 
     ''Avusturya'yı Türkiye konusunda ikna çabası" başlıklı haberde, Avrupa Birliği diplomatlarının bu hafta, Avusturya ile diğer üye ülkeler hükümetleri arasında Türkiye ile müzakereler konusunda beliren görüş ayrılığını gidermeye çalışacakları kaydediliyor. 
     Geçen hafta, Fransa, Kıbrıs ve Yunanistan'ı tatmin eden bir anlaşma sağlanmasıyla, Ankara ile üyelik müzakerelerinin önümüzdeki pazartesi günü başlamasının yolu büyük ölçüde açıldı. 
     Ama Avusturya hala, müzakerelerin üyeliğin yanısıra imtiyazlı ortaklık seçeneğini de açık tutması gerektiğinde ısrar ediyor. 
     Ancak, Türkiye, üyelik dışında bir şey önerildiği takdirde görüşmeleri terkedeceğini açıklamıştı. 
     Hafta boyunca devam edecek temaslarda, birliğin dönem başkanı İngiltere, Avusturya'yı geri adım atmaya ikna etmeye uğraşacak''. 
     Financial Times Avusturya'yı ikna çabalarının bir ucunun da Viyana'nın Hırvatistan ile, durdurulan müzakerelerin başlatılması talebiyle ilgili olduğunu hatırlatıyor. 
     Ve son günlerde bu konuda yapılan açıklamalardan, Avrupa Birliğinin yıl sonuna kadar Hırvatistan ile müzakereleri başlatma konusuna daha sıcak baktığı sonucunu çıkarıyor. 
     
</TEXT>
</DOC>
