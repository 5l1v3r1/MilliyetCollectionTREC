<DOC>
<DOCNO> 399932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko03.html </URL>
<DATE> 2005/12/02/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Enflasyon rakamları bugün açıklanıyor 
</HEADLINE>
<TEXT>

     Devlet İstatistik Enstitüsü DİE , kasım ayı enflasyon rakamlarını bugün piyasaların kapanmasının hemen ardından açıklayacak. 
     Enflasyonda beklentiler yüzde 1 seviyesinde yoğunlaşıyor. 
     Yılsonu için yüzde 8 olan hedefin tutturulmasının beklendiği enflasyonda kasım ayı sonuçları bugün belli oluyor. 
     CNN TÜRK ekonomi servisinin her ay düzenli olarak yaptığı ankete göre tüketici enflasyonun kasımda ortalama yüzde 0.90 çıkması bekleniyor. Üretici fiyatlarında ise yüzde 0.57 artış tahmin ediliyor. 
     Merkez Bankası'nın düzenlediği beklenti anketine göre de tüketici enflasyonunun yüzde 1 olması öngörülüyor. 
     
     10 aylık artış yüzde 5.79 
     DİE'nin açıkladığı rakamlara göre Tüketici Fiyat Endeksi TÜFE ekimde yüzde 1.79 artarken, Üretici Fiyat Endeksi'ndeki ÜFE artış yüzde 0.68 olarak gerçekleşmişti. 
     Ekim ayı itibarıyla 12 aylık ortalamalara göre yıllık enflasyon ise tüketici fiyatlarında yüzde 8.47, üretici fiyatlarında yüzde 8.16 oldu.Yılın 10 ayında fiyat artışları da tüketicide yüzde 5.79, üretici fiyatlarında yüzde 3.69 olarak hesaplandı. 
     Hükümetin bu yıl sonu için yüzde 8 TÜFE hedefi bulunuyor. Geçen yıl 12 aylık sonuçlara göre TEFE'de yüzde 13.84, TÜFE'de yüzde 9.32 artış gerçekleşmiş ve hedefin altında kalmıştı. 
     TÜFE bazında geçen yıl yüzde 12 enflasyon hedefi belirlenmişti. 
     
</TEXT>
</DOC>
