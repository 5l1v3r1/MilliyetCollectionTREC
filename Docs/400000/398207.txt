<DOC>
<DOCNO> 398207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy07.html </URL>
<DATE> 2005/11/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çelik İşsiz mezun 3 yıl kredi borcu ödemeyecek 
</HEADLINE>
<TEXT>

     Milli Eğitim Bakanı Hüseyin Çelik, işsiz olduğunu beyan eden üniversite mezunundan 2-3 yıl kadar kredi borcu ödemesinin istenmeyeceğini bildirdi. 
     Kredi ve Yurtlar Kurumu’nun 73’üncü Olağan Genel Kurul Toplantısı Yurtkur Genel Müdürlüğü’nde yapıldı. 
     Toplantının açılış konuşmasını yapan Milli Eğitim Bakanı Hüseyin Çelik, Türkiye’de 77 üniversite bulunduğunu, bu üniversitelerin ise 40 ilde toplandığını belirtti. Geriye kalan 41 ilde çeşitli fakültelerin bulunduğunu dile getiren Çelik, bu nedenle bu fakülteleri birleştirerek 15 yeni üniversite daha açacaklarını bildirdi. Kredi Yurtlar Kurumu’nun bu illerde de ciddi yatırımlar yaptığına işaret eden Çelik, 77 ilde 74 ilçede toplam 211 yurt bulunduğunu anımsattı. 
     
     "KREDİ BORCU İÇİN İKİ YIL KİMSENİN KAPISINI ÇALMIYORUZ" 
     Toplantıda, dört yılda verilen kredilerin iki yılda ödenmesinin çok zor olduğu belirtilirken, Bakan Çelik bu söze itiraz etti. Kredi Yurtlar Kurumu’na 1963’ten 2003 yılına kadar geri dönen kredi miktarının 27 trilyon lira olduğunu anlatan Çelik, rakamın 2003’ten bugüne ise 227 trilyon liraya ulaştığını açıkladı. Hiç kimsenin kapısının okulu bitirdikten iki yıl sonraya kadar kredi borcunu geri ödemesi için çalınmadığına işaret eden Çelik, 8 yıl boyunca ödenmeyen kredi borcu için haciz işlemlerinin başlatıldığını anımsattı. Çelik, işsiz olduğunu beyan eden kişiden 2-3 yıl kadar kredi ödemesinin istenmeyeceğini bildirdi. 
     
     "GEÇMİŞTE KÖR İDEOLOJİLER ÖĞRENCİLERİN SIRTINDAN KAZANDI" 
     Çelik, üniversitelerin 1980 öncesinde acılar yaşadığını belirterek, o dönemde kör ideolojilerin öğrencilerin sırtından rant sağladığını, binlerce gencin yaşamını yitirdiğini söyledi. Şu anda üniversitelerde huzurun hakim olduğunu belirten Çelik, bu durumun eğitimin rahat ortamda yapılmasına imkan verdiğini belirtti. Çelik, ilk ve ortaöğretimin milli eksenli, üniversitelerin ise bilim ve akıl eksenli olması gerektiğini kaydetti. Üniversitelerin araştırmacı olması gerektiğine değinen Çelik, bu nedenle yatırımların devam ettiğini ifade etti. 
     Türkiye’nin batıdan hazır teknoloji aldığını ve bu teknolojiyi gerekli şekilde kullanamadığını dile getiren Çelik, "Doğrudan bilgi üreten bir toplum olmak zorundayız" dedi. 
     
     "PROJE KONUSUNDA GEREKEN PERFORMANSI GÖSTEREMİYORUZ" 
     Çelik, Türkiye’nin Avrupa Araştırma Alanı’nın ortağı olduğunu anımsatırken, altıncı çerçeve programına 245 milyon euro ayrıldığını belirtti. Çelik, Türkiye’nin proje konusunda gereken performansı gösteremediğini savundu. 
     
     ÖĞRENCİYE SABAH KAHVALTISI YARDIMI YAPILACAK 
     2004’ten bu yana, yapılan yurtlarda gözle görülür bir 
     kalite olduğunu belirten Çelik, koğuş sisteminin sona ermek üzere bulunduğunu ifade etti. Çelik, "Demir ranzalardan ahşaba geçildi. Yavrularımıza ev ortamı hazırlandı" derken, yurtta kalan öğrencilere her gün 1 milyon 500 bin lira akşam yemeği yardımı yaptıklarını, 2006’nın ilk ayından itibaren sabah kahvaltıları için de 1 milyon lira yardım yapılacağını bildirdi. Çelik, böylece ayda bir öğrenciye 55 milyon lira yardım yapılacağını kaydetti. Burs alan birinci sınıf öğrencilerinin sayısının 18 bin olduğunu dile getiren Çelik, bu sayıyı 25 bine çıkaracaklarını açıkladı. 
     
     400 ÖĞRENCİYE 3 KAT BURS 
     ÖSYM sınavı sonrasında başarılı olan toplam 400 öğrenciye ve milli olmuş amatör sporculara üç kat burs vereceklerini söyleyen Çelik, böylece bu kişilerin toplam 360 YTL burs alacağını kaydetti. Toplantıda üç kat burs 
     konusunun eleştirilmesi üzerine Çelik, biz başarıyı ödüllendiriyoruz. Öğrencilerin hangi üniversitede okuduğuna bakmıyoruz" dedi. 
     
     "TÜRKİYE’YE DE POLONYA GİBİ KOTA KONABİLİR" 
     Çelik, Türkiye’nin AB’ye üyeliğine de bazı kotalar konulabileceğini ifade ederek, "Polonya bile 7 yıl süreyle serbest dolaşım yapamayacak" dedi. Çelik, AB’nin yetişmiş, bilgili elemanın Avrupa’ya göç etmesini istediğini belirterek, büyük nüfusun sağlıklı olması, idealizmle beslenmesi sonucunda Türkiye’nin 21’inci yüzyılın parlayan yıldızı olacağına işaret etti. 
     
     "DEVLET BANKALARINI KİMSEYE YOLDURMAYIZ" 
     Çelik, Ziraat Bankası Halkbank ve Vakıfbank’ın belli bir süre sürekli zarar ettiğini ama son yıllarda kara geçtiğini söylerken, "Bu bankaları birilerinin yolacağı bankalar haline getirtmeyiz" dedi. 
     
     "VAKIF ÜNİVERSİTESİ ÖĞRENCİLERİNE DEVLET BURS VERMESİN" 
     ODTÜ Rektörü Ural Akbulut toplantıda, Vakıf üniversitelerinin öğrencilerine zaten burs verdiğini, devletin bu üniversite öğrencilerine tekrar burs vermesinin yanlış olduğunu söyledi. 
     
</TEXT>
</DOC>
