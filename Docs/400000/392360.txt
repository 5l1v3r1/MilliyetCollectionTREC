<DOC>
<DOCNO> 392360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun06.html </URL>
<DATE> 2005/11/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Paris'de dün gece 900'den fazla araç yakıldı... 
</HEADLINE>
<TEXT>

     Fransa'nın başkenti Paris'te protestocu gençlerle güvenlik güçleri arasında süren çatışmaların 9. gecesinde olaylar başkent Paris dışına taşarken, dün gece yakılan araç sayısının 900'ü geçtiği bildirildi. 
     Şiddet olaylarının, Paris'in dışında diğer kentlere de sıçraması üzerine, Başbakan Dominique de Villepin, ilgili sekiz bakanının katılımıyla son durumu değerlendirmek ve alınacak önlemleri görüşmek üzere acil bir toplantı düzenledi. 
     Bu arada, sorgulananların sayısının da 250'ye ulaştığı bildirildi Muhalefetteki Sosyalist, Yeşil ve Komünist Parti temsilcileri, yaptıkları açıklamalarda, İçişleri Bakanı Nicolas Sarkozy'nin istifasını istediler. Sarkozy, yaptığı sert açıklamalarla olaylı banliyölerdeki gençleri "tahrik etmekle" suçlanıyor. 
     Fransız basını, Başbakan Dominique de Villepin'in büyük bir krizle karşı karşıya kaldığını yazarken, olayların "hükümeti sarstığı" yorumunu yapıyor. 
     Olayların başından bu yana ülke genelinde yakılan araç sayısının 1500'ü geçtiği belirtilirken, şiddetin özellikle yoğunlaştığı Seine-Saint-Denis bölgesinde kamu malına verilen zararın 7 milyon avro civarında olduğu bildirildi. 
     Paris yakınlarındaki Clichy-Sous-Bois banliyösünde geçen hafta perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkardığı olaylar giderek diğer banliyölere de yayılmıştı. 
     
     BANLİYÖDE, ŞİDDETE KARŞI SESSİZ PROTESTO YÜRÜYÜŞÜ 

     Fransa’nın başkenti Paris’in Aulnay-sous-Bois banliyösü sakinlerinden bir grup, son günlerde çıkan şiddet eylemlerine karşı çıkmak için sessiz protesto yürüyüşü yaptı. 
     Yaklaşık 3 bin kişinin kaldığı gösteri bir saat sürdü. Göstericilerin, "Şiddete hayır, diyaloga evet" yazılı pankartlar taşıdığı gözlendi. 
     Nüfusu yaklaşık 80 bin olan banliyö, son günlerdeki şiddet olaylarının en yoğun meydana geldiği bölgelerin başında geliyor. 
     Banliyönün Belediye Başkanı Gerard Gaudron, sessiz gösteri sırasında yaptığı açıklamada, şiddete taviz vermeyeceklerini belirtti ve banliyö sakinlerinin son olaylardan bıktığını bildirdi. 
     Farklı yaş ve farklı kökenlerden geldikleri görülen göstericiler, saldırılar sırasında camları kırılan bir itfaiye aracı yanlarından geçerken, aracı alkışlayarak içindeki itfaiyecilere destek verdi. 
     
     FRANSIZ YETKİLİLERİN ÇABALARI SÜRÜYOR 

     Bu arada Fransız yetkililerin olayların sona ermesini sağlamak için çabaları sürüyor. 
     Fransa Başbakanı Dominique de Villepin, olayların sona ermesi için çare bulmak amacıyla dün 15 gençle bir araya geldi. 
     Paris'teki Seine-Saint-Denis banliyösünde lise son sınıf öğrencisi 18 yaşındaki Anyss toplantıyla ilgili olarak, ''Sanırım bu toplantıyla bir şeyler öğrenmek istedi. Çok iyi bir girişim oldu, gerçekten sorunları çözmek ister gibi görünüyor'' dedi. 
     Şiddet olaylarının yoğunlaştığı Seine-Saint-Denis'de 1400 kadar polisin görevlendirildiği de belirtildi. Yetkililere göre, olayların en çok etkilediği Seine-Saint-Denis'de kamu malına verilen zarar 7 milyon avro civarında. 
     Fransa İçişleri Bakanı Nicolas Sarkozy, Paris'in batısındaki Versailles'da kamu güvenliği yerel merkezine sürpriz ziyarette bulundu. 
     
     KAMU ÇALIŞANLARI VE HALK TEDİRGİN 

     Olaylar nedeniyle bölgedeki kamu çalışanlarının da tedirgin olduğu, Paris'ten uluslararası Charles-de-Gaulle havaalanına giden bir trenin dünkü seferlerini aksattığı, güvenliklerinden endişe eden tren görevlilerinin bir süre iş bıraktığı belirtildi. 
     Ulusal polis sözcüsü Patrick Hamon, farklı banliyölerde olayları çıkaran gruplar arasında koordinasyon olmadığının görüldüğünü, ancak birbirine komşu olan gençlerin haberleşmek için cep telefonu mesajı ya da toplanma yerleri belirlemek için elektronik posta kullandığını söyledi. 
     Olayların devam ettiği banliyölerdeki halk da bölgedeki şiddetin kendilerine zarar verdiğini söylüyor. 
     Kuzey Iraklı Kürt göçmen Muhammed Çukri, ne zaman yangın çıkacağını bilmediği için gece uyuyamadığını söyleyerek, ''Üç çocuğum var ve beş katlı bir binada yaşıyorum. Yangın çıkarsa ne yapacağım'' dedi. 
     Yoksul bir mahallede yaşayan Caroline Bourre de ''Sorun, olayları çıkaranların kendileri gibi insanlara zarar vermesi'' diye konuştu. 
     Paris yakınlarındaki Clichy-Sous-Bois banliyösünde geçen hafta perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkardığı olaylar giderek diğer banliyölere de yayılmıştı. 
     
</TEXT>
</DOC>
