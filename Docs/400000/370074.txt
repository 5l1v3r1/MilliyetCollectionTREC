<DOC>
<DOCNO> 370074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur44.html </URL>
<DATE> 2005/08/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Karayolları Tacettinoğlu'nun kaza geçirdiği yerde mıcır yok 
</HEADLINE>
<TEXT>

     Karayolları Genel Müdürlüğü, Uşak-Denizli devlet yolunda meydana gelen ve SKYTürk spikeri Mehmet Tacettinoğlu'nun ölümüne neden olan kaza konusunda, ''yol yüzeyinde kazaya neden olabilecek mıcır cinsi gevşek malzeme mevcut değil'' denildi. 
     Karayolları'ndan yapılan yazılı açıklamada, öncelikle Tacettinoğlu'nun ölümünden duyulan üzüntü dile getirilerek, ailesi, yakınları ve tüm basın camiasına başsağlığı dileğinde bulunuldu. 
     Daha sonra kazaya değinilen açıklamada, kazanın Uşak-Denizli devlet yolunda, ''sürücünün direksiyon hakimiyetini kaybetmesi üzerine meydana geldiği'' ve basında yer alan yorumun aksine, yol yüzeyinde kazaya neden olabilecek mıcır cinsi gevşek malzemenin bulunmadığı savunuldu. 
     Açıklamada, bu yolda asfalt çalışmasının, Karayolları İzmir 2. Bölge Müdürlüğü'ne bağlı ekiplerce 20-24 Haziran 2005 tarihleri arasında gerçekleştirildiği ifade edilirken, yolda devam eden herhangi bir çalışmanın da bulunmadığı belirtildi. 
     Karayolları'nın, trafik güvenliği açısından sorumluluğu altındaki yol ağında işaretlemeye büyük önem verdiği vurgulanan açıklamada, ''söz konusu yolun, trafik işaretlemesi açısından kazaya neden olabilecek bir eksiği ve kusuru bulunmamaktadır'' görüşüne de yer verildi. 
     
</TEXT>
</DOC>
