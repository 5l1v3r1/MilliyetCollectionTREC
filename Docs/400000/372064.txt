<DOC>
<DOCNO> 372064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/yas04.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag'da Türk filmlerine özel bölüm 
</HEADLINE>
<TEXT>


Yalnızca Avrupa filmlerine yer verilecek olan ve 'Yüzde Yüz Avrupalı' sloganını benimseyen Kopenhag Film Festivali'nde geçen sezondan 7 Türk filmi, özel bir başlık altında gösteriliyor 

Alin Taşçıyan 

5.Kopenhag Film Festivali, bu yıl "Türkiye Bağlantısı" kurdu. Sinema sektörünün en önemli yayın organlarından Screen International'ın Kuzey Avrupa temsilcisiyken Kopenhag Film Festivali'nin Program Yönetmeni olan Jacob Neiiendam'ın İstanbul Film Festivali'ne gelerek bizzat seçtiği Türk filmleri Kopenhag'da gösteriliyor. 
18 Ağustos'ta başlayan, 28 Ağustos'ta sona erecek olan 5. Kopenhag Film Festivali, bu yıldan itibaren Avrupa filmlerinden oluşan bir program sunacağını açıkladı. "Yüzde yüz Avrupalı" sloganıyla yola çıkan festival kapsamında Türk sineması da bu yeni anlayış içinde özel bir programla yerini aldı. 

Panorama oluşturuldu 
Programda, 2004 - 2005 yıllarında Türk sinemasında üretilmiş filmlerden popüler - sanatsal ayrımı yapmadan seçilenler, izleyiciye bir panorama oluşturacak şekilde sunuluyor. Böylece hem Danimarkalıların çağdaş Türk sinemasına dair gerçekçi bir izlenim edinmesi, hem de Kopenhag'daki Türk cemiyetinin ilgisini çekmek amaçlandı. Program için daha önce Danimarka'da gösterilmemiş filmler seçilmesine öncelikle özen gösterildi. 
Kopenhag'daki Türk Büyükelçiliği'nin yardımı, Türk toplumu ve basının da desteğiyle oluşturulan programa alınan filmler 20 Ağustos'tan itibaren Dagmar, Empire, Gloria sinemalarında ve izleyicinin en çok rağbet ettiği Park Bio açıkhava sahnesinde gösterilmeye başlandı. Kopenhag'a festival dolayısıyla Türkiye'den davet edilen konuklar da bu etkinlik sırasında izleyiciyle buluşacak. 

Festival, 5 yılda Avrupa'da önem kazandı 

Kopenhag Film Festivali, başta Lars von Trier ve Dogma akımıyla gitgide güçlenen Danimarka film endüstrisi sayesinde gücü hissedilen bir etkinlik haline geldi. Bu yılki içerik değişikliği de onu Avrupa sinemasında etkin bir yere getirdi. 
Bu yıl Costa Gavras gibi önemli bir yönetmeni konuk etmesi ve jüri başkanlığını dünya sinemasının en özgün ustalarından Nicolas Roeg'un üstlenmesi, festivalin uluslararası arenadaki önemini vurguluyor. Kopenhag'da Türk sinemasına özel program ayrılması, sevindirici bir durum olarak görülüyor. 

Gösterilen filmler listesi 

5. Kopenhag Film Festivali'nde gösterilecek filmlerin listesi, Uğur Yücel'in "Yazı Tura", Atıf Yılmaz'ın "Eğreti Gelin", Abdullah Oğuz'un "O Şimdi Mahk m", Ümit Ünal ve 4 genç yönetmenin "Anlat İstanbul", Ahmet Uluçay'ın "Karpuz Kabuğundan Gemiler Yapmak", Reha Erdem'in "Korkuyorum Anne" ve Fatih Akın'ın "İstanbul Hatırası" filmlerinden oluşuyor. 


</TEXT>
</DOC>
