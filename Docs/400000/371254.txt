<DOC>
<DOCNO> 371254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo37.html </URL>
<DATE> 2005/08/19/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Canaydın "Gonzalez'e teklifimizi yaptık, o'nun yanıtını bekliyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, transfer etmek istedikleri Arjantinli Killy Gonzelez’e tekliflerini yaptıklarını ve kendisinin yanıtını beklediklerini söyledi. 
     Canaydın, Lig TV’ye yaptığı açıklamada bu futbolcuyla görüştüklerini ve tekliflerini yaptıklarını ifade ederek, "Şimdi yanıtını bekliyoruz. Arada çok büyük farklar olmaması lazım. Aksi takdirde işler zora girebilir. Şu anda transferin olma şansı yüzde 50-50" dedi. 
     Teknik direktör Eric Gerets’in bir transfer yapılması konusunda ısrarının olmadığını belirten Özhan Canaydın, "Hocamız bize hakiki 11 numara alabilirsek ileriye dönük olarak faydalı olur dedi. Biz de 
     bunu gerçekleştirmek istiyoruz" diye konuştu. 
     Başkan Canaydın, taraftarların transfer beklentisini dikkate aldıklarını vurgularken, bununla birlikte takımın havasını da bozmamak gerektiğini dile getirdi. 
     Gonzalez ile bire bir görüştüğünü de anlatan Canaydın, "Çok iyi bir çocuk, transferi gerçekleştirse Galatasaray’a faydalı olur diye düşünüyorum" ifadesini kullandı. 
     
     "BÜLENT’İ ÇOK SEVİYORUM" 
     Başkan Özhan Canaydın, sezon bittikten sonra davet etmelerine rağmen kendileriyle görüşmeye gelmeyen kaptanları Bülent Korkmaz’ı çok sevdiğini söyledi. 
     Bülent’i uzun süre beklediklerini kaydeden Canaydın, "Hatta ben kaptanımız Hakan Şükür’den de kendisiyle görüşmesini istedim. Ancak yine de bir sonuç alamadık. Ben Bülent’i çok severim ve mutlaka bana geleceğine inanıyorum. Ne yapacağımıza kendisiyle görüştükten sonra karar veririz" şeklinde konuştu. 
     
     "SEYİRCİMİZİN DESTEĞİNE İHTİYACIMIZ VAR" 
     Özhan Canaydın, kulüp olarak seyircilerinin desteğine ihtiyaçlarının bulunduğunu kaydetti. 
     Taraftarların, iyiye giden takımı ters motive etmemelerinin gerektiğini vurgulayan Canaydın, "Taraftarlarımız bizimle birlikte olsunlar, iyi günler çok yakın" diyerek sözlerini tamamladı. 
     
</TEXT>
</DOC>
