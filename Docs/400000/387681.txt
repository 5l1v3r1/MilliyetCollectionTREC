<DOC>
<DOCNO> 387681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo02.html </URL>
<DATE> 2005/10/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Schalke maçında anahtar Anelka'da... 
</HEADLINE>
<TEXT>

     Schalke’de Kuranyi formsuz. Bu nedenle Fenerbahçe defansını çok zorlayamayacaklardır. Alman ekibinin savunmasının göbeği sıkıntılı. İşte bu noktada Fransız yıldız öne çıkıyor. 
     
     Kader bu maçta belli olacak 
     Fenerbahçe’nin yarın Şükrü Saracoğlu’nda oynayacağı Schalke maçı Şampiyonlar Ligi’nde kaderini belirlemek açısından büyük önem taşıyor. Alman ekibi karşısında alınacak bir galibiyet ikinci tur kapısını oldukça aralayacak. Gerçi berabere kalınması halinde de Sarı-Lacivertliler için birşey değişmeyecek, şansı devam edecek. Schalke bu sezon oynadığı 11 resmi karşılaşmada tek yenilgi aldı. O da PSV Eindhoven’a deplasmanda talihsiz bir golle... Bundesliga’nın tek namağlup takımı unvanını elinde bulunduran Mavi-Beyazlılar, kazanırken zorlanan ama bileği de kolay kolay bükülmeyen bir ekip. Teknik direktör Ralf Ragnick disiplinli, rakibi oyun alanının her bölgesindeki uyguladığı presle yıpratmaya çalışıyor. Taktiklerini kara tahta üzerinde açıklaması nedeniyle Profesör'' lakabını alan Ragnick mücadeleyi bırakmayan yapısını Schalke’ye de yansıtmış. 
     
     4-1-2-1-2 oynuyor 
     Mavi-Beyazlılar sahaya 4-1-2-1-2 şeklinde yayılıyorlar. Yani 4-4-2’nin bir varyasyonunu uyguluyorlar. Hamit Altıntop’un yerinin sağbek olmadığının geç de olsa farkına varan Ragnick, savunmanın sağına Brezilyalı Rafael’i monte etti. Savunmanın göbeğinde görev alan iki Güney Amerikalı, Bordon-Rodriguez sağlam, risksiz oynuyorlar. Özellikle Brezilyalı Bordon tatlı-sert futboluyla rakiplerini yıldırmaya çalışıyor. Ancak Anelka çabukluğu ve driplingleriyle bu oyuncunun üzerine giderse, Fenerbahçe hem skor hem sayısal üstünlüğü yakalayabilir. Daum’un da gözdeleri arasında yer alan solbek Krstajic çok klas bir oyuncu. İyi kademeye giriyor. 
     Danimarka Milli Takımı’nda forma giyen Poulsen çok hareketli ve rakip atakları iyi bir karşılayıcı. Orta alandaki Ernst, Ragnick’in Hamit’in yerine tercih ettiği isim. Ancak 2. devrelerde hep milli oyuncumuz, Ernst’in yerine orta alandaki ikilinin sağ tarafında görev alıyor. Solak Kobiashvili de zaman zaman sürpriz çıkışlarıyla uygun pozisyon ve gol bulabilen bir futbolcu. Fener savunması Gürcü oyuncuya çok dikkat etmeli. 
     
     Schalke’nin Alex’i 
     Lincoln, Alex’in pozisyonunda oynuyor ve Sarı-Lacivertli yıldızı andıran bir stili var. Özellikle serbest vuruşlarda ve frikiklerde nokta atışı yapabilen Lincoln, Schalke’nin beyni. İnönü Stadı’nda attığı son dakika golüyle 2006 yolunda korkulu anlar yaşamamıza neden olan Larsen, takımın en önemli gol silahlarından. Bundesliga’da 5 kez fileleri havalandıran Danimarkalı yıldız, takımın da en golcü oyuncusu konumunda. Ancak takımın süperstarı Kuranyi çok bozuk. Brezilya asıllı golcü hem Schalke hem milli takımda kötü bir sezon geçiriyor. Klas bir oyuncu ama Schalke birçok maçta onunla bu sezon 10 kişi oynadı gibi... 
     
     Gol sorunu yaşıyor 
     Schalke bu sezon en büyük problemi gol yollarında yaşıyor. 11 maçta 13 gol atabildiler. Şampiyonlar Ligi de dahil Mavi-Beyazlılar deplasmanda daha çekingen bir futbol ortaya koyuyor. Fenerbahçe, seyircisinin de desteğiyle Saracoğlu’nu Schalke için cehenneme çevirecektir. Ortadaki Aurelio-Appiah-Selçuk üçlüsü ile forvette Anelka-Alex’in performansı karşılaşmanın kaderini belirleyecek. Çünkü Sarı-Lacivertliler, Schalke’ye karşı bir hücum etkinliği sınavı verecek. Bu etkinliği doruk noktaya ulaştıracak kilit adam ise son haftaların rakip savunmalara aman vermeyen ismi Anelka olacaktır. 
     
</TEXT>
</DOC>
