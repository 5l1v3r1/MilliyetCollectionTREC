<DOC>
<DOCNO> 360340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun17.html </URL>
<DATE> 2005/07/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Macaristan, Türkiye ile müzakereleri engellemeye çalışacak" 
</HEADLINE>
<TEXT>

     Almanya’da yayımlanan Frankfurter Rundschau gazetesi, Macaristan’ın, Avusturya’nın desteğiyle, AB’nin 3 Ekim’e kadar Hırvatistan ile tam üyelik müzakerelerine başlamaması durumunda, Türkiye ile müzakereleri engellemeye çalışacağını iddia etti. 
     Gazetenin haberinde, bu ülkelerin, Türkiye ile müzakerelere zamanında başlanmasının, müzakerelere başlama tarihi ertelenen Hırvatistan’a karşı yanlış bir sinyal olacağına inandıkları belirtildi. 
     Kıbrıs Rum yönetiminin de, Türkiye’nin kendisini tanımamasından dolayı sorun yaratabileceği kaydedilen haberde, Macaristan’ın, Hırvatistan ile müzakerelere başlanmadan Türkiye ile ilgili hazırlanan Müzakere Çerçeve Belgesi’ni onaylamayacağını diğer AB ülkelerine bildirdiği öne sürüldü. 
     Haberde, Macaristan’ın, Balkanlar’da barışın sürekli hale gelmesi için Hırvatistan’ın AB’ye üyeliğini Türkiye’nin üyeliğinden öncelikli gördüğü görüşüne yer verildi. 
     Macaristan’ın bu tutumunda ısrar etmesi halinde AB’nin yeni bir krize sürüklenebileceği ifade edilen haberde, Türkiye’nin Kıbrıs Rum kesimiyle ilgili tutumunun da bir sorun yaratabileceği görüşüne yer verildi. Haberde, Türkiye’nin, Gümrük Birliği’nin 10 yeni AB üyesi ülkeyi kapsayacak şekilde genişletilmesine ilişkin imzalayacağı protokolü, Kıbrıs Rum kesiminin tanınmadığı yönünde bir ek bildiriyle bağlantılı hale getirmesi durumunda, Kıbrıs Rum kesiminin Türkiye ile müzakerelere başlanmasına onay vermeyebileceğine işaret edildi. 
     Gazetenin konuyla ilgili yorumunda da, Hırvatistan ile müzakerelere başlamadan Türkiye ile masaya oturulmasının yanlış bir sinyal olarak algılanabileceği görüşü dile getirildi. Yorumda, Balkanlar’ın Avrupa’ya entegrasyonunun, "sadece İslam dünyasına bir köprü oluşturan" Türkiye’nin üyeliğinden daha önemli olduğu savunuldu. 
     
</TEXT>
</DOC>
