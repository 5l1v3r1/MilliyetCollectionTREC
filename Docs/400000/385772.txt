<DOC>
<DOCNO> 385772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko08.html </URL>
<DATE> 2005/10/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cari açık 24 milyar dolara gidiyor... 
</HEADLINE>
<TEXT>

     Uluslararası kuruluşlar tarafından da Türkiye ekonomisinin en kırılgan noktası olarak nitelendirilen, ancak AB’yle müzakerelerin başlamasıyla birlikte ekonomi üzerindeki kırılganlık etkisi bir ölçüde azaldığı savunulan cari işlemler açığında yılın ilk 8 ayında 15 milyar 791 milyon dolara ulaşılması, yılsonunda rakamın 24 milyar dolara ulaşacağına işaret ediyor. 
     Cari işlemler açığında hükümetin bu yılın başında ortaya koyduğu 10.6 milyar dolarlık hedef, yılın ilk 5 ayında gerçekleşen 11 milyar 118 milyon dolarlık açıkla aşılırken, hedef 11 Mayıs 2005 tarihinde yürürlüğe giren stand-by anlaşması çerçevesinde 15.4 milyar dolara revize edilmişti. Revize edilen bu hedef de yılın ilk 8 ayında 15 milyar 791 milyon dolara ulaşan cari açıkla aşılmış oldu. 
     Hem revize edilen hedefi, hem de Cumhuriyet tarihi boyunca en yüksek yılsonu cari işlemler açığı olan 2004 yılındaki 15 milyar 660 milyon dolarlık rakam da geçilmiş oldu. 
     
     TARİHSEL GELİŞİM 
     Ödemeler dengesi gelişimine 1992 yılından itibaren tarihsel olarak bakıldığında, cari işlemler dengesinin kriz yılları olan ve TL’nin değerlendiği 1994, 1998 ve 2001 yıllarında fazla verdiği görülüyor. Cari işlemler dengesinin yılsonunu fazla ile kapattığı söz konusu 3 yıl ile yılın ilk 8 ayında fazla verilmesine karşın yılsonunun açıkla 
     sonuçlandığı 1999 yılı değerlendirme dışında tutulduğunda, 9 yıllık dönemde ilk 8 ayın cari işlemler açığının yılın tümündeki açığın yüzde 65’ini oluşturduğu hesaplandı. Bu hesaplamaya göre, kalan 4 aylık dönemde yılsonu cari işlemler açığının yüzde 35’i gerçekleşecek. Özellikle aralık ayları Türkiye’nin en yüksek cari işlemler açığını verdiği aylar olarak biliniyor. Geçen yıl aralıkta 2.9 milyar dolarlık bir açık verilmişti. 1992-2004 döneminde olağanüstü olarak nitelendirilebilecek 4 yıl dışarıda bırakıldığında ortaya çıkan tarihsel ortalama dikkate alındığında, bu yılın ilk 8 ayında 15 milyar 791 milyon dolara ulaşan cari işlemler açığı, yılın tümündeki açığın 24.3 milyar dolara ulaşacağına işaret ediyor. AB’yle müzakerelerin açılmasının da etkisiyle TL’nin değerlenme sürecinin yılın son aylarında da devam ettiği de dikkate alındığında cari işlemler dengesinde önümüzdeki aylarda da önemli miktarda açık olacağı tahmin ediliyor. Yılın kalan 4 ayında cari işlemler dengesinde tarihsel ortalama yerine geçen yılki gelişimin tekrarlanacağı varsayılsa bile yılsonunda açık düzeyi 20.7 milyar dolar olacak. IMF eylül ayında yayımladığı Dünya Ekonomik Gelişim Raporu’nda Türkiye için cari açık tahminini 15.4 milyar dolardan 19 milyar 745 milyon dolara çıkardı. IMF’nin Türkiye için ortaya koyduğu cari açık hedefinin tutturulabilmesi için ise kalan 4 ayda aylık ortalama açık düzeyinin 1 milyar 137 milyon dolarda, başka bir ifadeyle geçen yılın aynı dönemindeki açığın yaklaşık 1 milyar dolar altında tutulması gerekiyor. 

ANKA 
     
</TEXT>
</DOC>
