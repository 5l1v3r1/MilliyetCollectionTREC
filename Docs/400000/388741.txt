<DOC>
<DOCNO> 388741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yasam/ayas.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurda, kuzu teslim edilmiş 
</HEADLINE>
<TEXT>


Fakir öğrencilere yardım etme bahanesiyle okul yönetiminden aldığı listedeki E.Ş.'yi kaçırıp tecavüz eden Garip M. Aras, 3 yıl önce de aynı suçlamayla soruşturma geçirmişti 

TÜRKER KARAPINAR Ankara 

Fakir öğrencilere yardım edeceği bahanesiyle okul yönetiminden öğrencilerin listesini alan ve listedeki öğrencilerden 13 yaşındaki E.Ş.'yi kaçırarak tecavüz eden Garip Musa Aras'ın 33 , 2002'de de 18 yaşından küçük bir kızı alıkoymaktan soruşturma geçirdiği öğrenildi. 

Ceza almadan kurtuldu 
Ankara Şehit Kubilay İlköğretim Okulu idarecilerinden aldığı listedeki öğrencilerle bir araya gelen ve E.Ş.'yi kaçıran Aras'ın emniyetteki sorgusu sürüyor. Aras'ın daha önce de benzer bir soruşturma geçirdiği, ancak şik yetin geri çekilmesi üzerine ceza almaktan kurtulduğu öğrenildi. 
Edinilen bilgiye göre Aras, 3 yıl önce Ankara'da 18 yaşından küçük N.Ç.'yi benzer bir yöntemle kaçırdı. N.Ç. bulunduktan sonra annesinin şik yetini geri çekmesi üzerine soruşturma takipsizlikle sonuçlandı. Aras'ın kız kaçırma eylemi dışında yine 2002'de darp ve elektrik hırsızlığından da soruşturma geçirdiği bildirildi. 

'Uydudan izliyoruz' 
E.Ş.'nin annesi M.Ş., kızıyla hiç kimseyi görüştürmediğini belirterek, "15 gün çocuğuma dilencilik yaptırmışlar, kalem sattırmışlar" dedi. M.Ş., kızını kaçıranların "Uydudan anneni sürekli izliyorum. Seni bulamayacaklar" diye korkuttuğunu ifade etti. 
M.Ş., Gasp Büro Amirliği'nde kızına çok iyi davranıldığını, Ankara Emniyet Müdürü Ercüment Yılmaz'ın kızına kameralı bir cep telefonuyla Hakan Şükür'ün formasını hediye ettiğini de söyledi. M.Ş. çocuğunun en kısa zamanda okuluna gitmek istediğini de dile getirdi. 

Soruşturma başlatıldı 
Milli Eğitim Bakanlığı da, E.Ş.'nin kaçırılmasında ihmallerinin olabileceği gerekçesiyle, okul yöneticileri hakkında soruşturma başlattı. MEB'in bir süre önce Sivil Savunma Sekreterliği aracılığıyla okul yönetimlerine, okula girip çıkanların kimlik kontrollerine ilişkin bir uyarı yazısı gönderdiği de öğrenildi. 

İŞTE GÖZALTINDAKİ ZANLI 
Evin altında sığınak çıktı 

TOLGA ŞARDAN 
Küçük kızın 14 gün boyunca tutulduğu evde dün ayrıntılı inceleme yapan polis, evin altında özel bir sığınak buldu. Gizli bir dehlizden girilen ve korku filmlerini aratmayacak sığınakta, ışıklandırma sisteminin çalıştığı ve sedir benzeri bir koltuk bulunduğu görüldü. Bu gelişme üzerine polis, küçük kızlara tacizlerin burada gerçekleştirilmiş olması ihtimalini araştırmaya başlarken, zanlının ailesi "yazın sıcaklarda sığınağı kullanıyorduk" açıklamasını yaptı. 


</TEXT>
</DOC>
