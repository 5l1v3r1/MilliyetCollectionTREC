<DOC>
<DOCNO> 360665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun23.html </URL>
<DATE> 2005/07/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Merkel SPD ile 'büyük koalisyon' oluşturmayacağız... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, 18 Eylül'de yapılması beklenen erken seçimlerden sonra Sosyal Demokrat Parti SPD ile ''büyük koalisyon'' oluşturmayacaklarını söyledi. 
     Merkel, Die Welt ve Berliner Morgenpost gazetelerinde yayımlanan demecinde, SPD ile koalisyon oluşturmayacaklarını belirterek, ''Büyük koalisyon olmayacak. SPD'nin Başbakan'a ne sorunlar yarattığını görüyoruz ve bu durum düzelmeyecek. Ben CDU'nun lehine iyi bir seçim sonucu ve açık bir şekilde FDP Hür Demokrat Parti ile bir hükümet görevi verilmesini istiyorum'' dedi. 
     Seçim mücadelesi sırasında bir ''gölge kabine'' açıklayıp açıklamayacağı sorusuna Merkel, ''Hayır, gölge kabine olmayacak. Sadece ağustos ortalarında bir 'uzmanlar ekibi' takdim edeceğim'' yanıtını verdi. 
     Seçim programlarının belirli ağırlık noktalarına sahip olduğunu kaydeden Merkel, Başbakan Gerhard Schröder'in verdiği sözleri yerine getirmediğini, kendisinin bu duruma son vereceğini savundu. 
     
</TEXT>
</DOC>
