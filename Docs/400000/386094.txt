<DOC>
<DOCNO> 386094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy15.html </URL>
<DATE> 2005/10/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ağar'dan iktidara Tavuk yeme yarışı yapsınlar 
</HEADLINE>
<TEXT>

     DYP Genel Başkanı Mehmet Ağar, "sermaye ırkçılığı yapıyorlar" diyerek muhalefeti suçlayan Başbakan Recep Tayyip Erdoğan’ı "elifle mertek"i karıştırmakla suçladı. Ağar, AKP’nin kuş gribinde halkı ikna için kendi içinde "tavuk yeme yarışması" düzenlemesini önererek iktidarı iğneledi. 
     Ağar, TBMM’de düzenlediği basın toplantısında özellikle AKP-CHP arasında yaşanan polemiğe göndermede bulundu. Ağar, bunu "kayıkçı kavgası" olarak nitelerken, "Türkiye siyasetinin vatandaşın günlük meselelerinden uzak bir kayıkçı kavgasına girmesine gönlümüz rıza göstermiyor" dedi. 
     Terör nedeniyle üzüntü ve acıların artmaya devam ettiğini söyleyen Ağar, "Ezber bozuyoruz diye ortaya çıkanlar yüklerin ve sorumlulukların altında kalmışlardır. 
     Terörden dolayı tedirginlik var. Hükümetin ne yapacağı belli değil hükümetin. Meseleyi geveleyip durmaktadır" diye konuştu. 
     
     "KUŞ GRİBİNE KARŞI İLAÇ STOKU YOK" 
     Ağar, konuşmasında "kuş gribi" ile ilgili gelişmelere de değindi. Kuş gribinin geliyorum diyen bir tehlike olduğunu, geçen yıllarda bu sıkıntıları Hollanda ve Almanya’nın geçirdiğine, buralarda 400 bin kümes hayvanının itlaf edilmek zorunda kalındığına işaret eden Ağar, buna karşın Amerika ve Avrupa ülkelerinin Tayvan, Hong Kong gibi ülkelerde "tamufle" ilacının stokunu yaptığını vurguladı. 
     Ağar, "Türkiye’de maalesef stok yoktur, hiç yoktur ilaç. Halkımızın bir paniğe girmesini istemiyoruz ama meselenin ciddi boyutta olduğunu görmek lazım. İnsanlara geçmemesi konusunda çok ciddi karantinalar uygulanmalıdır. 
     Hafife alınacak bir mesele değildir. Sıkıntımız ilaç konusundadır, ilaç stoklarının da dünyada başka ülkeler tarafından kapatıldığı anlaşılmaktadır. Geliyorum diyen tehlikeye karşı bu ciddi önlemin alınmakta geçiktiği görülmektedir. Süratle bunun temini cihetine gidilmesi lazımdır" dedi. 
     
     TAVUK YEME YARIŞI 
     Ağar, tavuk ürünlerinin TBMM mönüsünden çıkarılmasını anımsatan gazetecilere ise "Mebusların canı can, herkesin patlıcan anlayışı ile yaparsanız olmaz. Oturup hep beraber AKP grubunun Tarım Bakanı öncülüğünde tavuk yeme yarışmasına girsinler. Millet de bunu görerek mutlu olsun, hiç olmazsa garantilesin kendisini" önerisinde bulundu. 
     
     "ÖZÜR DİLEYİN SAKAL-I ŞERİF DEDİKODUSUNA SON VERİN" 
     Sakal-ı Şerif konusunda Başbakan Recep Tayyip Erdoğan’dan herhangi bir açıklama gelmemesini nasıl değerlendirdiği sorulan Ağar, şöyle dedi 
     "Böyle bir iktidar anlayışının yanlışlığından kaynaklanmaktadır. ’Ben yaptım oldu, istediğimi yaparım’. 
     Böyle bir iktidar anlayışı olmaz. Bu emanetler milletin maneviyatına tevdi edilmiştir ve bunları millet adına seçtiği hükümetler korurlar. Bu emanetlerin yurt dışına çıkışı Bakanlar Kurulu kararı ile olur. Bu gayri ciddi yönetim anlayışının bir yansımasıdır. Milletin manevi alanını rahatsız edici bir tavır olmuştur. Yapılacak iş dedikodulara meydan vermek yerine çıkıp işin doğrusunu söyleyip milletten özür dilemektir. Bir daha böyle bir hatanın yapılmayacağını söylemektir. Ciddi bir yönetim anlayışına düşen budur. İşi bu derece uzatmanın gereği yoktur. Doğruları söylemek lazım. Bir hata yaptık bir daha yapmayacağız’ gibisinden açık bir özür ile mesele bu şekilde kapanır. 
     
     "ELİFLE MERTEKİ KARIŞTIRIYOR" 
     Ağar, bir soru üzerine Başbakan’ın muhalefete dönük "sermaye ırkçılığı yapıyorlar" suçlamasına da değindi. 
     Modern dünyada yabancı sermayeye karşı çıkmanın söz konusu olmayacağını söyleyen Ağar, şöyle devam etti 
     "Başbakan meseleyi halkın gözünün önünden kaçırmak istemektedir. Burada sorulan iş hukuki davranış biçimidir. 
     Türkiye’ye yaraşır biçimde davranış biçimidir. Millet özelleştirme işlerindeki özel münasebetlerden bıkmıştır. Bu yanlışlıkları söyleyerek kendisini iktidara taşıyanlar ve bu yanlışlıkların olmayacağını söyleyenler bugün daha beter yanlışlıkların içindedir. Türkiye’de kimse yabancı sermaye gelmesin, yatırım yapılmasın diyen yok. Başbakan elifle melteyi karıştırmaktadır. Hukuk dışı davranışlara, şaibe kokan davranışlara, eş, dost, yandaş, devşirme anlayışına karşıyız." 
     
</TEXT>
</DOC>
