<DOC>
<DOCNO> 352859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun11.html </URL>
<DATE> 2005/06/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rafsancani, ilk turda kazanmayı umuyor... 
</HEADLINE>
<TEXT>

     İran'ın dini lideri Ayetullah Ali Hamaney, 1979 yılındaki İslam devriminin ardından cumhurbaşkanını seçmek için 9. kez sandığa giden İran halkına seslenerek, ''Seçimde oy vermek düzene oy vermektir'' dedi. 
     Oy verme işleminin başlamasından hemen sonra kameraların karşısına geçen Hamaney, ''Bu seçime katılmak, bir dindarlık eylemidir. Bu eylemi vecd içinde yerine getirmek gerekir'' ifadesini kullandı. 
     Hamaney, ''Burada 7 adayımız var, ancak kime oy verilirse verilsin, oy vermek düzene oy vermektir'' diye konuştu. 
     İran'ın dini lideri, seçimlerde oy kullanılmaması yolunda propaganda yapanları ise ''düşman'' olarak niteledi ve kınadı. 
     ABD Başkanı George Bush, ''İran'daki seçimin demokrasiye dayanmadığını ve İran'daki iktidarın seçilmemiş, özgürlüğü engelleyen ve terörizm propagandası yapan bir azınlığın elinde olduğunu'' ileri sürmüştü. 
     Öte yandan, seçimlerin favorisi gösterilen İran'ın eski cumhurbaşkanı, ılımlı muhafazakar aday Ali Ekber Haşimi Rafsancani, seçimi ilk turda kazanacağını ümit ettiğini söyledi. 
     İran'da 1989-1997 yılları arasında cumhurbaşkanlığı yapan 70 yaşındaki ılımlı muhafazakar Ali Ekber Haşimi Rafsancani, başkent Tahran'da oyunu kullandıktan sonra basın karşısında yaptığı açıklamada, ''Bazı kamuoyu araştırmaları, ilk turda seçimin bir aday tarafından kazanılacağını gösteriyor, umarım öyle olur. Ben kendime oy verdim'' dedi. 
     Rafsancani, seçime katılan adaylara dair ise, ''Adayların sayısı arttı, bütün eğilimlerden adaylar var'' diye konuştu. 
     Ilımlı muhafazakar lider, ABD'ye de mesaj göndererek, ''Eğer Amerikalılar isterse ilişkilerimizi geliştiririz. Başkan Bush, son olarak bazı olumlu davranışlar gösterdi. İki ülke arasındaki ilişki artıyor'' diye konuştu. 
     Rafsancani, seçime katılacak adaylar arasında seçimi kazanacağına neredeyse kesin gözüyle bakılan ve muhafazakarların cumhurbaşkanlığını almasını önleyebilecek en güçlü kişi olarak görülüyor. 
     
</TEXT>
</DOC>
