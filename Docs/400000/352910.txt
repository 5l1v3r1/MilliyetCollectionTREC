<DOC>
<DOCNO> 352910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko09.html </URL>
<DATE> 2005/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Büyük Efes Oteli bir ay içinde satılacak 
</HEADLINE>
<TEXT>

     DHA 

      İZMİR Valisi Yusuf Ziya Göksu, uzun süredir kapalı olan Emekli Sandığı mülkiyetindeki Büyük Efes Oteli'nin, en geç bir ay içinde satışa çıkarılacağını söyledi. 
     İzmir Valisi Yusuf Ziya Göksu, 13- 15 Haziran'da Ankara'da kabinenin sekiz bakanıyla İzmir'in sorunlarını görüştü. Vali Göksu, makamında düzenlediği basın toplantısında Ankara ziyaretine ilişkin bilgi verdi. Ziyaretin İzmir'in önemli sorunlarına çözüm bulunması açısından son derece olumlu geçtiğini ifade eden Vali Göksu, kendisini en çok sevindiren gelişmenin, Büyük Efes Oteli'nin satışı konusunda Maliye Bakanı Kemal Unakıtan ile yaptığı görüşmede kaydedildiğini belirtti. 
     Konunun 13 Haziran'daki Bakanlar Kurulu toplantısında gündemin ilk maddesi olarak ele alındığını ifade eden Göksu, Başbakan Recep Tayyip Erdoğan'ın, Maliye Bakanlığı ve Özelleştirme İdaresi Başkanlığı’na, Efes Oteli'nin 15 günde satışa hazır hale getirilmesi talimatı verdiğini'' belirtti. Vali Göksu, şunları söyledi 
     Maliye Bakanı Kemal Unakıtan ile görüşmemizde, Efes Oteli'nin satışıyla ilgili Özelleştirme İdaresi Başkanlığı'nda bir ekibin oluşturulduğunu öğrendim. Çalışmalar sonucunda muhammen bedel belirlenecek ve en geç bir ay içinde Efes Oteli satışa çıkacak. Bu sayede Efes Oteli, inşallah gerçek sahibini bulacak ve kapalı kalması dolayısıyla yaşanan kaos da sona erecek.'' 
     
     TÜRK- MUSEVİ DOSTLUK MÜZESİ KURULACAK 
     İzmir Valisi Yusuf Ziya Göksu, temasları çerçevesinde Kültür ve Turizm Bakanı Atilla Koç ve Çalışma ve Sosyal Güvenlik Bakanı Murat Başesgioğlu ile de birer görüşme yaptığını açıkladı. Bu temaslar çerçevesinde, Havra Sokağı'ndaki sinagoglardan birinin restore edilerek, Türk- İsrail Dostluk Müzesi oluşturulması yönünde önemli mesafe alındığını dile getiren Göksu, şöyle devam etti 
     Kültür ve Turizm Bakanlığı, Özel İdare Müdürlüğü tarafından Alaçatı'da sosyal ve kültürel amaçlı yapılan tesis için 250 milyar lira, Tepekule Kongre Merkezi için 50 milyar lira ödenek tahsis edecek. Ayrıca Alsancak'ta 3 yıldır atıl durumda bulunan sigara fabrikası kültürel amaçlı merkez olarak kullanılmak üzere Kültür ve Turizm Bakanlığı'na, Buca'daki Forbes Köşkü de aynı çerçevede restorasyonunun tamamlanması şartıyla İzmir Ticaret Odası’na devredilecek.'' Göksu, Alsancak'ta atıl durumdaki SSK'ya ait tarihi binanın, Türkiye'nin ilk Müzik Müzesi olarak düzenlenmesine ilişkin protokol imzalanacağını da söyledi. 
     
     FOÇA'YA HUDUT KAPISI AÇILACAK 
     İçişleri Bakanı Abdülkadir Aksu ile başta Midilli Adası olmak üzere Ege Adaları ile kıyı ticaretinin geliştirilmesi konusunu ele aldıklarını belirten Vali Göksu, Bunun için, Foça’da 10 gün içinde geçici hudut kapısı açılacak. Böylece Midilli ve Ege adalarından turist gelme imkanı olacak'' dedi. Göksu, ayrıca Konak Pier Alışveriş Merkezi'nin otopark tescili sorununun çözümlendiğini, İzmir Gücü Spor Vakfı’na sürekli gelir sağlaması için Bornova'da Hazine'ye ait 86 dönümlük araziye tır parkının yapılmasının sağlandığını anlattı. 
     
</TEXT>
</DOC>
