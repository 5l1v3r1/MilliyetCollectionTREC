<DOC>
<DOCNO> 379477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur18.html </URL>
<DATE> 2005/09/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bayrampaşa... Gasp etmeye çalıştığı polisin vurduğu kişi öldü... 
</HEADLINE>
<TEXT>

     Bayrampaşa'da, gasp etmeye çalıştığı polis memurunun tabancayla vurduğu bir kişi öldü. 
     Görev çıkışı sivil kıyafetli olarak evine giden polis memuru, Otogar Viyadüğü altında 3 kişi tarafından gasp edilmek istendi. Bu sırada cüzdanını verir gibi belindeki tabancasını çıkartan polis memuru ile 3 kişi arasında arbede yaşandı. 
     Polis memurunun silahını ateşlemesi sonucu karnından yaralanan zanlılardan Kazım Taşdemir, kaldırıldığı Haseki Eğitim ve Araştırma Hastanesi'nde öldü. Polis, olay yerinden kaçan diğer 2 kişiyi yakalamak amacıyla çalışma başlattı. 
     Bu arada, Kadıköy Moda sahilindeki kayalıklarda kız arkadaşı ile oturan Metin Pamuk, uygunsuz vaziyette oldukları iddiasıyla kendisini uyaran bir kişi tarafından, aralarında çıkan tartışma sırasında tabancayla vuruldu. 
     Pamuk, ağır yaralı olarak kaldırıldığı Haydarpaşa Numune Eğitim ve Araştırma Hastanesi'nde tedavi altına alındı. 
     Polis, olay yerinden kaçan saldırganın yakalanması amacıyla başlattığı çalışmayı sürdürüyor. 
     
</TEXT>
</DOC>
