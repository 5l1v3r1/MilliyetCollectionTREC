<DOC>
<DOCNO> 376714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko16.html </URL>
<DATE> 2005/09/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sanayi üretimi Temmuz'da yüzde 0.3 azaldı... 
</HEADLINE>
<TEXT>

     Sanayi üretimi bu yılın Temmuz ayında, geçen yılın aynı ayına kıyasla yüzde 0.3 azalış gösterdi. 
     Geçen yılın Temmuz ayında sanayi üretimi yüzde 12.2 artmıştı. 
     Devlet İstatistik Enstitüsü DİE 2005 Temmuz ayı Sanayi Üretim Endeksi sonuçlarını açıkladı. 
     Buna göre Temmuz ayında madencilik sektöründe yüzde 2, elektrik, gaz ve su sektöründe yüzde 7.2 üretim artışı yaşanırken, imalat sanayinde yüzde 1.3 düşüş oldu. 
     Geçen yılın aynı ayında toplam sanayi üretimindeki artış yüzde 12.2 olurken, üretim madencilik sektöründe yüzde 5.2, imalat sanayi sektöründe yüzde 13.2, elektrik, gaz ve su sektöründe ise yüzde 6.4 oranında artmıştı. 
     Bu yıl Temmuz ayında, imalat sanayi alt sektörleri itibarıyla üretim, en fazla yüzde 66.6 ile tıbbi, hassas ve optik aletler ve saat imalatında yaşandı. 
     Tütün ürünleri imalatı yüzde 7.7, basım ve yayım imalatı yüzde 2.4, kok kömürü, rafine edilmiş petrol ürünleri imalatı yüzde 1, plastik-kauçuk ürünleri imalatı yüzde 21.7, metalik olmayan diğer mineral ürünlerin imalatı yüzde 5.3, ana metal sanayi yüzde 2.4, metal eşya sanayi yüzde 63.3, büro, muhasebe ve bilgi işlem makineler imalatı yüzde 40.8, elektrikli makine ve cihazların imalatı yüzde 17.6, mobilya imalatı yüzde 18.3 oranında artış gösterdi. 
     
     ÜRETİMİ DÜŞENLER 

     Temmuz ayında, gıda ürünleri ve içecekleri imalatı yüzde 0.1, tekstil ürünleri imalatı yüzde 17.3, giyim eşyası imalatı yüzde 6.1, derinin işlenmesi, bavul el çantası vb. yüzde 41.2, kağıt ve kağıt ürünleri imalatı yüzde 3.3, kimyasal madde ürünleri imalatı yüzde 5.2, makine ve techizat imalatı yüzde 15.2, radyo, tv haberleşme techizatı ve cihazları imalatı yüzde 2.1, motorlu kara taşıtı, römork ve yarı römork imalatı yüzde 14.4, diğer ulaşım araçlarının imalatı yüzde 17.7 oranında azaldı. 
     
     OCAK-TEMMUZ DÖNEMİNDE DURUM 

     Sanayi üretimi bu yılın 7 aylık döneminde ise geçen yılın Ocak-Temmuz dönemine göre toplamda yüzde 3.7, madencilik sektöründe yüzde 16.9, imalat sanayi sektöründe yüzde 3, elektrik, gaz ve su sektöründe de yüzde 6.6 oranında arttı. 
     Geçen yılın 7 ayında toplam sanayi üretimi yüzde 13.3, imalat sanayi sektörü yüzde 14.5, elektrik, gaz ve su sektörü yüzde 7.3, madencilik sektöründe yüzde 0.9 oranında yükselmişti. 
     
</TEXT>
</DOC>
