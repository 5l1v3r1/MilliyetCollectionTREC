<DOC>
<DOCNO> 358164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas06.html </URL>
<DATE> 2005/07/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eve kapattığı çocukların kanını emen 'vampir cadı' tutuklandı 
</HEADLINE>
<TEXT>

     KİEV, DHA 

      UKRAYNA’da sıcak yemek ve yatak gibi vaatlerle kandırıp evine getirdiği madde bağımlısı çocukların kanını içen bir kadının tutuklandığı bildirildi. Ukrayna basını tarafından ’vampir cadı’ olarak adlandırılan 29 yaşındaki Diana Semenuha’nın, başkalarının kanını içerek, kas erimesine neden olan bir hastalıktan kurtulabileceğini öne sürdüğü kaydedildi. 
     Ukrayna’nın Karadeniz kıyısındaki Odessa kentinde bir ihbar üzerine Semenuha’nın evine baskın düzenleyen polis, yatak ve kanepelere bağlanmış olarak buldukları alkol ve uyuşturucu verilmiş 7 çocuğu kurtarırken, evde büyük siyah bir bıçak ile, üzerine satanist semboller işlenmiş gümüş bir kadeh de ele geçirildi. 
     
     KANSIZ DÜŞEN ÇOCUKLARI SOKAĞA BIRAKIP, YENİLERİNİ EVE GETİRİYORDU 
     ’Kara büyü’ ile ilgisi olduğu düşünülen Semenuha tarafından kaçırılan sokak çocuklarının çoğunun uçucu madde ve alkol bağımlısı olduğu belirtilirken, kadının eve hapsettiği çocuklardan düzenli olarak kan aldığı ve bunlardan bir kısmını içtiği, artanları da kendisi gibi ’kara büyü’ yapanlara sattığı bildirildi. İyice kansız düşen çocukları sokağa geri bıraktığı belirtilen Semenuha’nın, kandırdığı yeni çocuklarla eve döndüğü öğrenildi. 
     Polisten yapılan açıklamada, Semenuha’nın dairesinin siyaha boyalı olduğu, içeri gün ışığı girmesini engellemek için pencerelere kalın siyah kumaşlar asıldığı ve içeride ağır, ’mide bulandırıcı’ bir koku olduğu ifade edildi. 
     
     ’YAPIŞTIRICI PARALARINI ÖDEYİP, KARŞILIĞINDA KANLARINI ALIYORDUM’ 
     Tutuklandıktan sonra mesleğini ’cadılık’ olarak açıklayan Semenuha, çocukları evinde alıkoyduğunu kabul ederken, "Yapıştırıcı koklamalarına izin veriyordum, hatta bunun parasını kendim veriyordum. Karşılığında da biraz kanlarını alıyordum. Herhangi bir şekilde şiddet kullanmadığım gibi onlara yemek ve barınak sağladım" dedi. 
     Adının Andrei olduğunu açıklayan çocuklardan biri ise, Semenuha’nın kendisine votka içirip yapıştırıcı koklattığını ve daha sonra da kolundan şırıngayla kan aldığını söyledi. Andrei, Semenuha’nın daha bu kanı gümüş bir kadehe koyup, ’tuhaf bir lisan’la mırıldanarak içtiğini anlattı. 
     
</TEXT>
</DOC>
