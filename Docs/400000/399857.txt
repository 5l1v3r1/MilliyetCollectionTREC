<DOC>
<DOCNO> 399857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/yas04.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam da bunu yaparsa... 
</HEADLINE>
<TEXT>


Samsun'da, jandarmaya mektupla ihbarda bulunan N.K., köy imamı Ahmet Hacıoğlu'nun kendisini kandırarak camide ilişkiye girdiğini iddia etti 

ŞENOL ÇAKIR Samsun DHA 

Samsun'un Yakakent ilçesinde, köy imamı Ahmet Hacıoğlu'nun evlenme vaadiyle kandırdığı 23 yaşındaki N.K. ile camide cinsel ilişkiye girdiği iddia edildi. Küplüağzı Köyü Merkez Camii'nde 17 yıldır görev yapan Hacıoğlu, N.K.'nın jandarmaya gönderdiği ihbar mektubu üzerine gözaltına alındı. Mektubunda, camide ve ormanlık alanda cinsel ilişkiye girdiklerini belirten N.K., ancak Hacıoğlu'nun evlenme vaadini yerine getirmediğini öne sürdü. Evli ve iki çocuk babası Hacıoğlu, "Sadece arkadaşız. Ben böyle bir şey yapmadım" dedi. Yakakent Pansiyonlu İlköğretim Okulu temizlik görevlisi N.K. ise ifadesinde dört yıldır birlikte olduklarını savunarak, "Benimle camide iki kez cinsel ilişkiye girdi. Ayrıca ormanlık alanda da birlikte olduk" diye konuştu. 
İdari soruşturma başlatan Samsun Müftülüğü, mahkemenin tutuksuz yargılanmak üzere serbest bıraktığı Hacıoğlu'na görevinden el çektirdi. 



</TEXT>
</DOC>
