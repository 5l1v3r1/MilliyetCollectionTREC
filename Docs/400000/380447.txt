<DOC>
<DOCNO> 380447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/siyaset/siy06.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül K.Irak eğitim alanı 
</HEADLINE>
<TEXT>


SEMA EMİROĞLU New York 


BM Genel Kurulu'nun dün akşamki 60'ncı dönem oturumunda bir konuşma yapan Dışişleri Bakanı Abdullah Gül, Irak konusunda önemli mesajlar verdi. Irak'taki güvenlik durumunun herkes için endişe yarattığına işaret eden Gül, bu ülkenin teröristler için bir eğitim alanı haline geldiğini belirtti ve "Maalesef bundan biz de zarar görüyoruz. Irak'tan kaynaklanan terörizmin, Türkiye de dahil ülkelerimize yayılma etkisi yapmasından kaygılıyız ve böyle bir sonucu engellemek hepimizin görevi" diye konuştu. 
BM Genel Kurul toplantıları çerçevesinde New York'ta bulunan Dışişleri Bakanı Abdullah Gül, dün Irak Dışişleri Bakanı Hoşyar Zebari ile de bir görüşme yaptı ve Türkiye'nin, PKK'nın Kuzey Irak kaynaklı faaliyetlerinden duyduğu rahatsızlığı dile getirdi. 

Zebari söz verdi 
Irak Devlet Başkanı Celal Talabani'nin ardından Dışişleri Bakanı Hoşyar Zebari de, Türkiye'ye, PKK terör örgütünün Kuzey Irak'taki varlığına karşı önlem alınması konusunda söz verdi. 
Buna karşılık, "PKK konusunda ellerinden gelen gayreti gösterdiklerini, ancak terörün her yerde büyük bir problem olduğunu" ifade eden Zebari de, "mutlaka bir şeyler yapılacak" dedi. 


</TEXT>
</DOC>
