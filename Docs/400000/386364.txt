<DOC>
<DOCNO> 386364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko32.html </URL>
<DATE> 2005/10/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sabancı Holding İhale fiyatları çimento satış fiyatlarını etkilemez 
</HEADLINE>
<TEXT>

     Sabancı Holding Çimento Grup Başkanı Erhan Kamışlı, Tasarruf Mevduatı Sigorta Fonu'nun TMSF düzenlediği ihalede grup şirketlerinden Akçansa'nın 140 milyon 250 bin dolar ile en yüksek teklif verdiği Ladik Çimento Fabrikası'nı, ortakları HeidelbergCement ile dünya ve Sabancı standartlarında bir fabrika haline getireceklerini söyledi. 
     Kamışlı, Sepetçiler Kasrı'nda düzenlenen ihalenin ardından HeidelbergCement Yönetim Kurulu Üyesi Daniel Gauthier ile basın mensuplarına yaptığı açıklamada, 140 milyon 250 bin dolarlık fiyat konusunda şu anda yorum yapmanın bir anlamı olmadığını ifade etti. 
     Sabancı olarak sektörde gerek yurtiçi, gerekse yurtdışında önemli bir yerleri bulunduğunu dile getiren Kamışlı, dünyanın en büyük beyaz çimento üreticilerinden olduklarını, Türkiye ve ülke dışında da çimentoyla ilgili muhtelif yatırımları bulunduğunu anlattı. 
     Çimentonun, Sabancı Grubu için stratejik önemi olduğunu vurgulayan Kamışlı, ''Bu sektörde liderliğimizi devam ettireceğiz. Bu fabrikayı, dünya devi ortağımızla birlikte çok iyi bir işbirliği ile dünya ve Sabancı standartlarında bir fabrika haline getireceğiz. Ülkeye hayırlı olmasını diliyorum'' diye konuştu. 
     Fabrikaların muhammen bedellerin çok üzerinde satılmasının çimento fiyatlarına nasıl yansıyacağına ilişkin bir soru üzerine Kamışlı, şunları kaydetti 
     ''Bunların çimento fiyatlarına yansıması mümkün değil. Olamaz. Çimento fiyatlarında çok anormal bir durum yok. Ben size bunu önümüzdeki haftalarda, ihale süreci bitince Türkiye'de 1997'den bugüne olan fiyatları göstereceğim. 1997-1998'den sonra fiyatlar, bugünkünden daha da yüksekti. Bunları rakamlarla ve resmi olarak sizlere duyuracağız. Dolayısıyla bu ihale fiyatları ile çimento satış fiyatlarının ilgisi olamaz. Kaldı ki Avrupa, ABD, Afrika, Ortadoğu ve dünyada çimentonun Türkiye'den ucuz olduğu tek yer petrol ve doğalgaz destekli olduğu için İran'dır. Avrupa'da özellikle 75-80 avro fiyatlar var. Ortağım da burada. Bunu her zaman teyit ediyor ve kendisi de fiyatlarla ilgili neden bu kadar çok yorum yapıldığına inanamıyor. Rakamlara hep beraber bakacağız.'' 
     
     ''TRABZON VE VAN HARİÇ, HEPSİNE KATILACAĞIZ'' 
     Erhan Kamışlı, Trabzon ve Van hariç TMSF'nin çimento fabrikaları ihalelerinin hepsine katılacaklarını bildirdi. 
     Bir basın mensubunun ''Daha önce fabrika değerleriyle ilgili biz de araziye uymak zorunda kalmıştık demiştiniz. Bunda da mı öyle oldu '' sorusu üzerine, Kamışlı, ''Biraz öyle oldu. Yani o zaman da söyledim, biz Türkiye'yi seviyoruz. Türkiye kökenli bir grubuz. Bu ülkede yapılanları da destekliyoruz. Biz bunların dışında kalamazdık, kalmayacağız da'' dedi. 
     Fabrika değerleri konusunda bir yorum yapmak için artık çok geç olduğunu belirten Kamışlı, ''Bu, arz ve taleple ilgili bir şey. Arz var, talep var. Ona göre hareket ediyorsunuz. Bunlar belki 3-4 yıl önce olsaydı fark ederdi. Belki bu 5 yıl sonra yapılsa daha da farklı olabilir. O nedenle şu anda fiyatlar konusunda yorum yapmak için artık çok geç. Çünkü bitti artık'' diye konuştu. 
     Akçansa'nın Karadeniz'de ufak bir öğütme tesisi bulunduğunu, yılda 170-180 bin ton klinker öğüten bu tesisin Karabük Demir Çelik İşletmeleri'yle ortak olduğunu anlatan Kamışlı, burada Akçansa'nın payının yüzde 51 olduğunu söyledi. 
     Kamışlı, ''İlk defa Karadeniz'de ciddi bir yatırımımız olacak. Buraya önemli yatırımlar yapacağız. Ortağımızla çok iyi hale getireceğimize inanıyorum'' dedi. 
     Yabancı ortakları HeidelbergCement'in, Afrika, Çin, ABD, Avrupa ve Asya'da çok kuvvetli bir çimento şirketi olduğunu bildiren Kamışlı, böyle bir ortakla olmaktan gurur duyduklarını ifade etti. 
     Kamışlı, bir basın mensubunun ''Fiyatların bu kadar yüksek verilmesinde küçük oyuncuların sektöre girmesinin istenmediği yorumları var. Bu sektörde kartelleşme riskini doğurmaz mı '' şeklindeki sorusuna, ''Türkiye gibi bu kadar çok oyuncunun olduğu bir yerde öyle bir şeyin olması mümkün değil. Dünyada bu kadar oyuncunun olduğu bir çimento pazarı yok'' karşılığını verdi. 
     
     SABANCI, İHALELERDE BAŞARI KRİTERİNİ YAKALADI 
     Sabancı Grubu şirketlerinden Çimsa 175.5 milyon dolarla Standart Çimento Fabrikası için, Akçansa da 140 milyon 250 bin dolarla Ladik Çimento Fabrikası için en yüksek teklifi verdi. Grubun iki fabrikaya verdiği teklif toplamı 315 milyon 750 bin dolar olarak gerçekleşti. 
     Bugüne kadar yapılan 4 ihaleden 2'sini alan Sabancı Grubu, kalan 5 çimento fabrikasından Gaziantep, Şanlıurfa ve Ergani'nin ihalelerine de katılacak. 
     Sabancı Holding Çimento Grup Başkanı Erhan Kamışlı, AA'ya yaptığı açıklamada, ''Kaçını alırsanız başarılı sayacaksınız kendinizi '' sorusuna, ''İki tane alırsak başarılı oluruz diye düşünüyoruz'' karşılığını vermişti. 
     
     ''FİYATLAR ÇOK YÜKSEK'' 
     Ladik çimento açık artırmasına katılan Aşkale Çimento'nun Yönetim Kurulu Başkanı Lütfü Yücelik de, açık artırma için biraz daha limitleri bulunduğunu ancak arkalarında herhangi bir holding olmadığını söyledi. 
     Yücelik, fiyatların çok yüksek olduğunu belirterek, ''Yarışma psikolojisi gibi... Bu fabrikaların bu fiyatlarla para kazanması mümkün değil. Türkiye'de bütün dallarda büyük oyuncular oynuyor. Bizim gibi kurumların yaşama şansı azalıyor'' dedi. 
     1993 yılında kurulan Aşkale Çimento'nun yaklaşık bin ortağı bulunduğunu anlatan Yücelik, Van, Trabzon ve Gaziantep çimento fabrikaları ihalelerine de gireceklerini bildirdi. 
     Verilen bilgiye göre, Samsun'un Ladik ilçesinde bulunan Ladik Çimento Fabrikası, yıllık 577 bin 500 ton klinker ve 1 milyon 161 bin 600 ton çimento üretim kapasitesine sahip bulunuyor. 
     
</TEXT>
</DOC>
