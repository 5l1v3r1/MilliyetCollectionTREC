<DOC>
<DOCNO> 370000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo17.html </URL>
<DATE> 2005/08/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Schalke 04, Halil Altıntop'u istiyor... 
</HEADLINE>
<TEXT>

     Almanya Birinci Futbol Ligi Bundesliga takımlarından FC Schalke 04'ün menajeri Rudi Assauer'in, hafta sonunda MSV Duisburg'a karşı attığı 3 golle bir anda spor basının gündemine yerleşen FC Kaiserslauternli milli futbolcu Halil Altıntop'u transfer etmek istediği bildirildi. 
     Spor dergisi Kicker'de yayınlanan haberde, büyük kulüplerin, bu sezon sonunda sözleşmesi sona erecek olan Halil Altıntop'un peşinde oldukları, Halil'in ikiz kardeşi Hamit'in oynadığı FC Schalke 04'ün menajeri Assauer'in de 2 kardeşi bu takımın bünyesinde biraraya getirmeye çalıştığı belirtildi. 
     FC Kaiserslautern Yönetim Kurulu Başkanı Rene Jaeggi ise Halil'i ellerinde tutmak için her türlü çabayı harcayacaklarını ifade ederek, ''Halil'i tutabilmek için tüm imkanlarımızı zorlayacağız'' dedi. Jaeggi, Halil'in sadece parayı düşünmeyeceğini umduklarını belirterek, ''Halil, Kaiserslautern'e neler borçlu olduğunu biliyor. Eğer konu sadece para olursa hiçbir şansımız yok. O zaman onu burada tutamayız'' diye konuştu. 
     Takımın Arnavut oyuncusu Ervin Skela da Halil'in 2 yıl sonra büyük bir kulübe gideceğini tahmin ettiğini söyleyerek, ''Halil yükselişinin henüz başında. Onu idmanlarda izlediğim kadarıyla henüz kapasitesinin sadece bir kısmını kullanıyor'' dedi. 
     Öte yandan, Halil'in MSV Duibsurg'a karşı attığı 3 gol Alman medyasında geniş şekilde yankı buldu. Bild gazetesi, Halil'in, ''Maçta en az 5 ya da 6 gol atmalıydım. Ancak o zaman da sadece 3 puan alırdık. Gollerimi gelecek maçlara saklıyorum'' şeklindeki sözlerine yer verdi. 
     Frankfurter Rundschauer gazetesi de Halil'i haftanın en başarılı futbolcularından birisi olarak gösterirken, Halil'in 1 ya da 2 yıl içinde büyük kulüplerden birisine gitmesinin beklendiğini yazdı. Frankfurter Allgemeine gazetesi de Halil'in, attığı gollerle ''olgunlaşma sürecinin bir işaretini'' ortaya koyduğunu belirterek, milli futbolcunun ''Ben yerel liglerden geliyorum. Bir yıl boyunca yedek oyuncu olarak oynadım. Yeni sezondan bu yana yükseliş yaşıyorum. Artık oynamaya başladım ve bu da bana güven veriyor'' şeklindeki sözlerini aktardı. 

     
</TEXT>
</DOC>
