<DOC>
<DOCNO> 387209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/siyaset/siy02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasilerden Gülen övgüsü 
</HEADLINE>
<TEXT>


HÜSEYİN ÖZDEMİR 


Nur Cemati lideri Fethullah Gülen'e yakınlığıyla bilinen Gazeteciler ve Yazarlar Vakfı'nın dün Hilton Oteli'nde verdiği "Evrensel Barışa Doğru" iftarı, siyaset, sanat ve din dünyasından birçok ismi buluşturdu. İftara, TBMM Başkanı Bülent Arınç, Devlet Bakanı Kürşad Tüzmen, DYP Genel Başkanı Mehmet Ağar, SP Genel Başkan Vekili Recai Kutan, İstanbul Büyükşehir Belediye Başkanı Kadir Topbaş, Ankara Büyükşehir Belediye Başkanı Melih Gökçek, Diyarbakır Belediye Başkanı Osman Baydemir, Türkiye Hahambaşı İshak Haleva, Vatikan Türkiye Temsilcisi Georges Marovitch ve sanatçılar katıldı. İftarın ardından Balkanlar, Asya ve Afrika'daki Türk kolejlerinde eğitim gören yabancı öğrenciler davetlilere okulların dünya barışına hizmetlerini anlattı. Arınç da konuşmasında, "Bu bir destandır. Bizim okullarımızda bile böyle nitelikli eğitim veremeyeceğimizi düşünüyorum" dedi. Ağar ise, dünyanın medeniyetler barışı arayışına yeni girerken Gülen'in bunu daha önceden gördüğünü belirtti. 


</TEXT>
</DOC>
