<DOC>
<DOCNO> 356246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy01.html </URL>
<DATE> 2005/06/28/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Zamlar bakanlığı harekete geçirdi 
</HEADLINE>
<TEXT>

     Enerji ve Tabii Kaynaklar Bakanı Hilmi Güler başkanlığında yapılan toplantıda akaryakıt fiyatları değerlendirildi. 
     Toplantıya, Tüpraş Yönetim Kurulu Başkanı Hüsamettin Danış, Enerji Piyasası Düzenleme Kurulu Başkanı Yusuf Günay, Enerji ve Tabii Kaynaklar Bakanı ile sektör temsilcileri katıldı. 
     Toplantı çıkışında kısa bir açıklama yapan Güler, ''akaryakıt fiyatlarındaki yüksekliği serbest piyasa şartlarında çözmeye çalışacağız'' dedi. 
     
     "Kanun değişikliği yok" 
     Tüketiciyi korumaya özen gösterdiklerini belirten Güler, sorunun çözümü için kanun değişikliğine gidilmeyeceğini söyledi. 
     Tüpraş Genel Müdürü Danış ise akaryakıt fiyatlarının petrol fiyatlarındaki yüksekliğe bağlı olarak yükseldiğini, petrol fiyatlarının düşüş eğilimine girmesiyle birlikte fiyatların da düşeceğini söyledi. 
     
     Son bir ayda üç zam 
     Akaryakıtta otomatik fiyatlandırmaya geçilmesinin ardından uluslararası piyasalardaki hareketler yurtiçine de birebir olarak yansıyor. Son zamlarla birlikte, haziran ayı içinde üç kere zam gelmiş oldu. 
     2005 yılı başından bu yana petrolde devam eden yükseliş eğilimi, Türkiye'de benzin fiyatlarının yüzde 11 ile yüzde 13 arasında yükselmesine neden oldu. 
     Başbakan Erdoğan yapılan zamlara tepki göstererek, "bir ay içinde üç, dört defa akaryakıta zam yapılamaz. Buna izin vermemiz mümkün değil" diyerek konu hakkında gerekenin yapılacağını belirtmişti. 
     
</TEXT>
</DOC>
