<DOC>
<DOCNO> 389076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur22.html </URL>
<DATE> 2005/10/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Teziç "Sükunetle yargı sürecini bekleyeceğiz" 
</HEADLINE>
<TEXT>

     YÖK Başkanı Prof. Dr. Erdoğan Teziç, bundan sonra sükunetle yargı sürecinin sonucunu bekleyeceklerini belirterek, ''Ortak aklın hakim olacağına inanıyorum'' dedi. 
     Tutuklanan Van 100. Yıl Üniversitesi rektörü Prof. Dr. Yücel Aşkın'a destek vermek amacıyla Rektörler Komitesi toplantısı için Van'a giden YÖK Başkanı Teziç, THY'ye ait uçakla Ankara'ya döndü. Teziç ile birlikte, YÖK başkanvekilleri Prof. Dr. Aybar Ertepınar ve Prof. Dr. İsa Eşme ile Ankara'daki ve çevre illerdeki üniversitelerin rektörleri de Ankara'ya geldiler. 
     Teziç, Esenboğa Havalimanı''nda gazetecilerin sorularını yanıtladı. 
     ''Bundan sonra nasıl bir yol izleyeceksiniz '' sorusuna Teziç, ''Bundan sonra sükunetle bekleyeceğiz. Muhakkak bir çözüm olacak. Ortak aklın hakim olacağına inanıyorum. Başka bir yolun aşılmasına gerek olmayacaktır. Herkes biraz daha sakin düşünürse çözüm de muhakkak var'' karşılığını verdi. 
     ''Yeniden rektörler komitesi toplantısı yapacak mısınız '' sorusu üzerine Teziç, ''Hayır. Şu aşamada yargının sürecini bekleyeceğiz. Oradan muhakkak bir sonuç çıkacaktır, bunu umut ediyorum'' dedi. 
     
     ''TAMAMEN RASTLANTI'' 
     ''Başbakan Erdoğan, Başbakanlık Müsteşarı Ömer Dinçer ile ilgili kararı intikam için aldığınız yönünde açıklama yaptı. Bu açıklamayı nasıl değerlendireceksiniz'' sorusunu Teziç, şöyle yanıtladı 
     ''Ömer Dinçer ile ilgili bir seneden beri devam eden bir süreç vardı. Bu karar o sürecin sonucudur. Van'daki toplantı ile rastlantı sonucu aynı takvime denk gelmiştir. Çünkü biz bu konuyu ekim ayı içinde görüşmeseydik zaman aşımı sorunu olabilirdi. O bakımdan ekim ayında bunu görüşmemiz gerekiyordu. Tamamen bir rastlantıdır. Bunu huzuru kalple söylüyorum. İntikam alma gibi bir tutum içinde olamadık.'' Teziç, soru üzerine Ömer Dinçer ile ilgili YÖK Genel Kurulu'nun aldığı kararı yarın tebliğ edeceklerini bildirdi. 
     Bir başka soru üzerine Teziç, tutuklu bulunan Yüzüncü Yıl Üniversitesi Rektörü Prof. Dr. Aşkın'ın yerine üniversitenin vekaleten atama yapacağını ve konuya ilişkin YÖK'e bilgi vereceğini belirtti. 
     Teziç, bugün bir gazetede ''Adnan Menderes de üniversitelerle karşı karşıya gelmişti'' şeklinde açıklama yaptığı yönünde haber yer aldığını kaydederek, ''Benim hiç böyle bir demecim olmadı. Ben de okuyunca şaşırdım'' dedi. 
     
</TEXT>
</DOC>
