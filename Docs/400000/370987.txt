<DOC>
<DOCNO> 370987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur21.html </URL>
<DATE> 2005/08/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
LPG'li araç yangını korkuttu 
</HEADLINE>
<TEXT>

     Adana’da standart dışı LPG’li olduğu belirlenen pikabın motor kısmında çıkan yangın, LPG bölümüne sıçramadan söndürüldü. Yangın, çevredeki vatandaşlara korkulu anlar yaşattı. 
     AA muhabirinin edindiği bilgiye göre, Adana Devlet Hastanesi önünde Ayhan Alanver 34 yönetimindeki 01 DM 290 plakalı LPG’li pikabın motor kısmında, henüz belirlenemeyen nedenle yangın çıktı. 
     Kısa sürede ön kısmı alev alan aracını yolun kenarına park eden Alaver, çevredekilerden yardım istedi. 
     İhbar üzerine gelen polis ekipleri, araçtaki LPG tankının patlama ihtimaline karşı, yolu çift yönlü trafiği kapattı. Esnaf, olası bir olumsuzluğa karşı önlemler almaya çalışırken, vatandaşlar ise uzakta durarak kendilerini korumaya çalıştı. 
     İtfaiye ekiplerinin kısa sürede müdahale ettiği yangında aracın ön kısmı tamamen yanarken, alevlerin LPG tankına ulaşması engellendi. 
     Hurdacılık yapan Alanver, 2 ay önce aldığı aracından aniden dumanların yükseldiğini ve yangının kısa sürede büyüdüğünü belirterek, nedenini anlayamadığını söyledi. 
     Yetkililer, ilk belirlemelere göre, standart dışı LPG uygulaması yapılan araçta, aracın yakıt sistemi donanımını belirten zorunlu bilgilendirme evrakının bulunmadığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
