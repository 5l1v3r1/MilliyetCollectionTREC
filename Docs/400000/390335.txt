<DOC>
<DOCNO> 390335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/ygokberk.html </URL>
<DATE> 2005/10/28/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Alt tarafı hakem, üst tarafı da 
</HEADLINE>
<TEXT>


Hasan Şaş "Bizi çocuk gibi azarlıyorlar" diyor TV'de.. Hakemleri kastediyor. 
O tantana içinde kaynıyor gidiyor bu sözleri... 
Önemli halbuki. 
Bir hafta önce TRT 1'in Stadyum programında ben de aynı şeylerden şikayetçiydim ve kimse üstünde durmadı. 
Mesela Serdar Tatlı... 
Türkiye'nin en iyisi, herkesin en güvendiği. 
Kendine has bir adam. 
Geçen gün toplantıda öyle bir uzun hava söyledi ki... 
Keyifli biri de belli ki. 
Ama o ne afra o ne tafra öyle, nedir o bakışlar, nedir o mimikler, nedir o jestler. 
Tatlı değil, kim olursa olsun hakkı var mı böyle olmaya... 
Veya Erol Ersoy. 
Her dem negatif, her dem sinirli, her dem aksi, agresif, gergin. 
En azından görüntüsü öyle. 
Hagi ile sonu mahkeme ile biten o itiş-kakışta onun hiç mi rolü yoktu 
Yangına körükle gitmişti. 
Veya Selçuk Dereli... 
Niye sakallı bi hakem yok, ya da bıyıklı, ya da uzun favorili deyip dururum yıllardır. 
O uzun favoriliydi. 
Dikkatimi çekmişti. 
Öne çıkmayı seviyor, ama yanlış yerde... 
Sahada çıkmamalı... 
Hep bir tavır içinde, hep abartılı, hep fazla havalı... 
Gözü kaşı en çok oynayanlardan. 
Hem sahadakileri geriyor, hem de tribündekileri... 
Sadece maçın hakemi onlar ve maçı yönetmek için o sahadalar. 
Hepsi bu. 
Bunu unutmamalılar. 
Eski başkanları elinde sopayla onları yerlere yatırıp, oralarından buralarından itip kakıp pozisyonları izah ediyordu. 
Federasyon başkanı gelirken saatlerce otel kapılarında bekletiyordu. 
Niye hiçbirinin gıkı çıkmıyordu. 
Hasan Şaş'ın söyledikleri veya hareketleri kadar da mı koymuyordu onlara bu olaylar. 
Önce futbolcu, sonra hakem. 
Şaş'ın tavırları hoş değil belki, belki rahatsız edici de... 
Atsınlar o zaman, o anda sahadan dışarı. 
Ne vıdı vıdı yapıyorlar. 
Ceplerde kartlar duruyor. 
Ya kartlarla konuşacaklar, ya da susacaklar. 
Futbolcularla bu kadar satranç oynanmaz ki. 
Anamın babamın bile bana bakmadığı gibi bakacaklar, davranmadığı gibi davranacaklar... 
Azarlıyacaklar, kaş göz yapacaklar. 
Hem de herkesin gözü önünde. 
Yok ya... 

Dörder dörder gelin 

Bizim Mehmet Demirkol isim ver diyor. 
Kim bunlar 
Kim bu futbolu öyle karmakarışık ve öyle içinden çıkılmaz hale getirip, içinden kendileri bile çıkamayanlar. 
Sen değilsin ki kastettiğim sevgili Mehmet... 
Gerisini de boşver şimdi. 
Ama... 
Geçen gün Lig TV'de bir teknik direktörün, Galatasaray'ın taktiğini anlattığı tahtasında iki tane Song vardı sahada. 
Bir yorumcunun maç yazısında Fenerbahçe 11'i 12 olmuştu. 
4-1-4-1-1 bir de kaleci 
Kastettiklerim onlar. 
Bir de... 
"Bu adam ben futboldan mutboldan anlamıyor, nasıl geldi buralara" diyorlar ya... 
Çok basit... 
Anlayanlardan buralarına kadar geldiği için herkesin. 
Ve... 
Yine söylüyorum... 
Dörder dörder gelirseniz eğer, kralınızla minyatür de oynarız. 

NTV son şansları 

Türkiye Basketbol Ligi'ni bu sene NTV yayınlıyor. NBA'yi başarıyla evlerimize getiren NTV ciler TBL'yi de en iyi şekilde yayınlıyacaklardır. 
Bundan eminim. 
Ve de iyi pazarlıyacaklardır. 
Ellerinde iyi yorumcular da var. 
Prime-time denilen en kıymetli dakikalara bile maç koyacaklar. 
Hem federasyonun, hem de ligin son şansı NTV'ciler... 
Ama hem federasyon hem de kulüpler yakında yayınları aldığına nasıl olsa pişman ederler onları. 
Şu Beşiktaş-Galatasaray maçından önce iki kulübün çıkarttığı eften-püften sorunları duyunca... 
Ben olsaydım... 
Alın liginizi ne yaparsanız yapın derdim. 
Vazgeçtik... 
Yayınlamıyoruz. 

Onu seviyorum be Marlene 

Bir sabah bizim Neşet getirdi onu bizim eve... 
Marlene Knight'ı... 
Sonra Floransa'da ve bizim evde kalmak istediğini söyledi. Tek çift kişilik yatak benim odadaydı. 
Bir sunta kestirip aramıza koydum. 3-5 gün boş boş suntaya baktı, homurdanıp durdu. 
"Billy gibisin galiba." 
Sidney'deki erkek arkadaşıydı, homoseksüeldi. 
Ben ona bakmaya bile korkuyordum halbuki. 
Sonra bir gün, "aşık oldum sana" dedi. 
Bir sene inanmadım, ikinci sene inanamadım, üçüncü sene bir İstanbul dönüşünde tam inanmıştım ki... 
Gitmişti. 
O İtalyan gazetesinin manşetini h l hatırlıyorum Avustralya'nın bir numaralı fotomodeli Marlene Knight İtalya'da. 

Bir gece... 
-Ben gidiyorum... 
-Nereye 
-Dışarı... 
-Ben de gelebilir miyim 
-Olmaz 
- 
-Biz erkek erkeğe çıkıyoruz. 
- 
-İstanbul'da böyledir adet. 
-Ne zaman geleceksin 
-Canım ne zaman isterse. 
Döndüğümde evde tip bir İtalyan herifi vardı. 
-Kim bu 
-Mario... 
- 
-Fotomodel bir arkadaşım. 
-Ne işi var burda 
-Bir Sidney adeti. 
- 
-Erkeği, sık sık dışarı çıkan kadın beğendiği birini eve alır, beklerken sıkılmamak için. 
-Bir şey olur mu peki o eve aldığı erkekle kadının arasında 
-Olmaz... 
-İyi... 
-Ama erkek bi daha çıkarsa, bi daha bi daha çıkarsa... 
Bir kere galiba evimin yanındaki dükkana sigara almaya yalnız çıkmıştım. Bağırdım "Hey Marlene bir iki dakika sürer. Sıkılırsan sen de gel". 

Komik kadındı. İyi, paylaşan, mert, yalansız dolansızdı. 
Floransa'daki en karizmatik kadınlardan biriydi de. 
Çok üstüme düştü. Sıkılıp bir gün İstanbul'a kaçtım, peşimden geldi, kavga ettik, geri döndü. 
Pişman olup özür dilemek için döndüğümde de... 
O gitmişti... 

20 küsur sene sonra galiba dünün dünü sabah sabah cebim çaldı. 
-Hello. 
-Hello. 
-Are you Bilgin Gökberk 
-Yes. 
-I am Marlene. 
Kaç senedir beni arıyormuş. 3-5 gün önce Google'a girmiş, önce Milliyet'e ulaşmış, cebimi almış, ama ulaşamamış. Sonra Radyospor'u bulmuş onlar da aynı numarayı verince... 
Tekrar tekrar aramış. 
Ve... 
Aralık ortasında İstanbul'a geliyormuş. 
Bitmedi. 
Marlene'i Radyospor'daki programımda anlatırken cebime mesaj geldi. 
"Bu defa seni buldum, dinliyorum nihayet". 
Mesajı çeken de bizim sevgili Neşet. 
Hani Marlene'i bizim eve getiren. 
20 küsur senedir Almanya'da yaşıyor. 
Şu hayatta neler oluyor valla. 

SERİ İLANLAR 
Pazartesi - Çarşamba 09.30 - 10.00 Radyo D'de 
Cuma'ları ise Milliyet'teyiz Başka şubemiz yoktur. 
İmza Köyün Delisi 





</TEXT>
</DOC>
