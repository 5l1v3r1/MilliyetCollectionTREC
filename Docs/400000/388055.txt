<DOC>
<DOCNO> 388055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur19.html </URL>
<DATE> 2005/10/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İlaç hırsızlığında terör örgütü şüphesi... 
</HEADLINE>
<TEXT>

     Kocaeli Eczacı Odası Başkanı Suat Usta, son üç ayda 6 eczanenden 500 bin YTL değerinde ilaç çalındığını belirterek, "Çalınan ilaçların yeniden piyasaya sürülmesi mümkün değil. Bu ilaçların terör örgütlerine gittiği yönünde şüphelerimiz var" dedi. 
     Suat Usta, AA muhabirine yaptığı açıklamada, Kocaeli’nde son dönemde eczanelerde meydana gelen hırsızlık olaylarının arttığını ve bunun endişe verici olduğunu söyledi. Usta, son 3 ayda 6 eczaneden 500 bin YTL değerinde ilaç çalındığını bildirdi. 
     Çalınan ilaçlar gruplandırıldığında, soygunların organize ve ilaçları iyi tanıyan bir çete tarafından gerçekleştirildiği düşüncesinin ağır bastığını dile getiren Usta, şunları kaydetti 
     "Soygunu gerçekleştiren kişilerin, daha çok tansiyon, şeker hastalığı, kolesterol, doğum kontrol haplarını, ağrı kesici, antibiyotik, antideprasan, grip aşıları ve mide ilaçlarını seçmesinin rastlantı olmadığını düşünüyoruz. Bunlar, terör örgütlerinin ihtiyaç duyduğu, aradığı türden ilaçlar. Çalınan bu ilaçların yeniden piyasaya sürülmesi mümkün değil, terör örgütlerine gittiği yönünde şüphelerimiz var." Eczacıların, hırsızlık olaylarına karşı yeterince önlem aldığını, ancak yine de olayların önüne geçilemediğini vurgulayan Usta, daha fazla önlem için Kocaeli Emniyet Müdürlüğü ile görüşeceklerini sözlerine ekledi. 
     İşyeri, ağustos ayında soyulan eski Eczacı Odası Başkanı Üzeyir Korkmaz da soygunların bilinçli bir grup tarafından yapıldığını öne sürdü. 
     Alarm olmasına rağmen işyerinin soyulduğunu ve bilgisayar ile bir miktar ilacın çalındığını ifade eden Korkmaz, ’Tüm girişimlere ve uyarılara rağmen eczane soygunları durdurulamıyor" dedi. 
     Kocaeli Emniyet Müdürlüğü yetkilileri ise hırsızlık olaylarının sıradan soygun olmadığını, ancak terör örgütleriyle bağlantısının olduğuna ihtimal vermediklerini belirttiler. 
     Soruşturma sürdüğü için açıklama yapmaktan kaçınan yetkililer, olaylarla ilgili çeşitli ipuçlarına ulaşıldığını bildirdiler. 
     
</TEXT>
</DOC>
