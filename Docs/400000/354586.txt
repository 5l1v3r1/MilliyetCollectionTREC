<DOC>
<DOCNO> 354586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/gun01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi halka götürdü 
</HEADLINE>
<TEXT>


Geçtiğimiz günlerde kaybettiğimiz Nuri İyem'in savaşı, resmin hayattan kopukluğuna karşı modern bir savaştır. Onun seçimi, plastik sanatlarda Türk moderni olmak adına bir kahramanlık hik yesidir 

KONUK YAZAR - Ayşegül Sönmez 

Resim, toplumla bağ kurmalı ve hayatı kuşatmalı mıdır 1950'lerin ilk yarısına kadar plastik sanatlar sahnesine damgasını vuran bu soru, aslında dönemin sanatçılarının seçimleriyle şekillenecek buraya özgü bir modernizmin de haritasını çıkarmaya yardımcı olacaktır. 
İyem de bu soruya karşı tarafsız kalamamış, Akademi'deki öğrencilik yıllarından bugüne verdiği yüzlerce 'resimden yanıt'la bir Türk ressamı, aynı zamanda moderni olmanın yolunu aramıştır. 
Peki bir Türk ressamı ve moderni olmak mümkün mü 

'Mahpusta ressamcılık' 
İyem'in ilk kavgası tam da buna yanıt bulmak adına Türk modernleriyle olur D Grubu'yla... İyem, ilk kurulduğu günle birlikte hızla akademikleşip kurumsallaşan D grubu ve onun Akademi'deki sözcülerine meydan okuyacaktır. 
Sanatçı, "Bizlerin Akademi'de öğrenci olduğu yıllarda, resim sanatı Akademi'nin kapısından dışarı çıkmıyordu. Akademi kendimizi içine hapsettiğimiz bir yerdi... Biz bu mahpusta ressamcılık oynuyorduk..." demektedir. 
İşte Yeniler grubu, böylece kurulur. Resim sanatı, Akademi'nin bahçesinden dışarı taşınacak, halkın yaşamına götürülecektir. 
10 Mayıs 1941 günü, dokuz ressam Nuri İyem, Haşmet Akal, Agop Arad, Avni Arbaş, Turgut Atalay, Fethi Karakaş, Kemal Sönmezler, Selim Turan, Mümtaz Yener, grafik sanatçısı Yusuf Karaçay, heykeltraş Faruk Morel, fotoğraf sanatçısı İlhan Arakon ve eski bir D gruplu olan Abidin Dino, 'dinamitleri fitillerler'. 
Beyoğlu Matbuat Müdürlüğü binasında, 'liman' konulu, dönemin modern resim tarifinden uzak, gerçekçi bir anlayışın izlerini taşıyan sergilerini açarlar. Açılış, balıkçı ağlarının kasatura ile kesilmesiyle gerçekleşir. 
Böylece günün modern estetiği, bir grup 'yeni' ressam tarafından ilk darbesini alır. 
Burhan Toprak ve D grubu üyelerine göre Yeniler hareketi hatalıdır. Toplumcu gerçekçi resimleriyle eleştirilere maruz kalan grup, siyasi şube tarafından da takibe alınır. İyem, o günler için, "Etrafımızda daralan kafesler bizi gittikçe daha fazla sıkıyordu... Ama bir başka türlü coşkuluyduk ve her şeye rağmen iş yapma azmi taşıyorduk" der. 
1946 baharında Nuri İyem, Fethi Karakaş, Ferruh Başağa üçlüsü Beyoğlu'nun Asmalımescit Öney apartmanının çatı katında resim yapmak ve öğrenmek isteyen herkese açık, bağımsız bir atölye kurarlar. 
Bu bir anlamda Türkiye'nin ilk özel dershanesidir. Ömer Uluç gibi günümüzün sanatçıları burada eğitim alacaktır. 
Uzun bir dönem sanat eleştirileri yazan Bülent Ecevit, 1953'te Ulus Gazetesi'nde Nuri İyem'i şöyle anlatır 
"Portreler ve insan vücutları, İyem'in yalnızlık duygusunu açan birer anahtar oluyor. Nuri İyem'in çıplaklarında soyunmuş olan vücut değil, ruhtur... Bu resimlerde insanlar, soyunmakla sanki yalnız kalmış oluyor. 
Jean Cassou, Picasso için yazdığı bir yazıda, yalnızlığı yaratıcılığın baş etkeni, baş sebebi olarak gösterir. İşte resimlerinden sezebildiğimiz kadar, Nuri İyem de o yalnızlardan." 

'Konusuz sanat' dönemi 
Birçok yönden çağdaş Avrupa ve Amerikalı sanatçılara benzer bir yol izlemiştir İyem. 
İlk çalışmaları akademik figüratif geleneğin içinde olmuş, Nazmi Ziya ve Hikmet Onat'ın etkisinde kalmış, 1935-44 arasında Çallı İbrahim ve Levy atölyelerinde çalışmış, ancak savaş sonrası yıllarda geniş anlamda 'soyut' diyebileceğimiz bir yola sapmıştır. 
Bugün İstanbul Modern'de yer alan 1960 tarihli 'Kompozisyon'u, onun 'konusuz sanat dönemi'nin önemli bir ürünüdür. Çok geçmeden 'realist pentür'üne geri dönecektir. 

Yalnızlıkla modern savaş 
Çünkü onunki yerleşikliğe, dönemin ithal modernizmine karşı bir savaştır. Her türlü akademizme, hayattan kopukluğa, bir anlamda yalnızlığa karşı modern bir savaş. 
Nuri İyem'in seçimi, plastik sanatlarda Türk moderni olmak adına bir avuç sürükleyici kahramanlık hik yesinden birini anlatır. 
Ölümünün çok taze olduğu bu günlerde, İyem'in seçimi bir kez daha, Marshall Berman'ın ifade ettiği gibi 'modern ortamlar ve deneyimlerin, coğrafi, etnik sınırları, sınıf, ulus, din, ideoloji sınırlarını kestiği' düşünülerek yeniden gözden geçirilmelidir. 

Uluslararası Sanat Eleştirmenleri Derneği AICA üyesi 


</TEXT>
</DOC>
