<DOC>
<DOCNO> 353650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko01.html </URL>
<DATE> 2005/06/20/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Otomotiv piyasası gelecek vaat ediyor" 
</HEADLINE>
<TEXT>

     Renault'un Yönetim Kurulu Başkanı ve Fransız Girişimciler Hareketi'nin MEDEF Uluslararası Kanadı MEDEF International'ın Başkanı Louis Schweitzer, Türk otomotiv piyasasının, orta ve uzun vadede çok büyük bir gelecek vaat ettiğini söyledi. 
     Renault'nun Türkiye'yi çok uzun vadeli bir yatırım ülkesi olarak gördüğünü belirten Schweitzer, Türkiye'nin Clio III ve diğer bazı modelleri açısından Renault'nun, Fransa'dan sonraki dünyanın en büyük Renault üretim merkezi haline geleceğini söyledi. 
     
     "Türkiye en iyi merkezlerden biri" 
     Türkiye'de ihracata dayalı bir üretim üssü kurduklarını belirten Schweitzer, bölge ülkelerine genişleme açısından da Türkiye'nin önemli bir merkez olduğuna dikkat çekti. Schweitzer, şöyle devam etti 
     "Türkiye, 'kalite ve maliyet' açısından dünya genelinde en iyi otomotiv üretim merkezlerinden biri durumundadır. Bu nedenle, Renault'un bazı modelleri, dünya piyasası için sadece Türkiye'de üretilir ve üretilmeye devam edecektir.'' Otomotiv piyasasındaki talebin, ülkelerin milli gelirindeki artış ve kredi faiz oranlarındaki düşüşten birebir etkilendiğinin altını çizen Schweitzer, buna paralel olarak Türkiye'nin de milli gelirinin artarak, kredi faiz oranlarının gerilediğini ifade etti. 
     
     "AB sürecini başarıyla tamamlar" 
     Türkiye'nin, AB ile ilişkilerine de değinen Schweitzer, müzakerelerin zamanında başlayacağını söyledi. "10-15 yıl sürmesi beklenen bu müzakerelerin nasıl sonuçlanacağı konusunda şimdiden bir şey söylemek gerçekçi olmaz" diyen Schweitzer, ancak kendisinin Türkiye'nin bu süreci başarıyla tamamlayacağına olan inancını da dile getirdi. 
     Türkiye'nin, ekonomik krizden çıkarak hızlı bir şekilde toparlanmasının bir ''başarı hikayesi'' olduğunu belirten Schweitzer, toplam borçların, Gayri Safi Milli Hasıla'ya oranının gerilediğini, makro ekonomik istikrarın güçlendiğini, bu trendin sürmesi sonucu, Türkiye'nin mali yardım açısından IMF çok fazla gereksiniminin kalmayacağı görüşünde olduğunu söyledi. 
     
</TEXT>
</DOC>
