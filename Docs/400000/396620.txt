<DOC>
<DOCNO> 396620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/spo03.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan gibiyim 0-3 
</HEADLINE>
<TEXT>


Cihan 9. dakikada perdeyi açtı. Ümit Karan'ın aşırtmasını Necati tamamladı ve 26. dakikada maç noktalandı. 90 3'te Hasan Kabze'nin golü skorborda yazıldı 


90 dakika 

Erhan Telli 

Tribüne geçip çay içilecek lezzette bir maç ama, memleketi Rize'de henüz bize çayı getiren yok. Hava, İstanbul'un aksine ılık, yağışsız ve beklediğimizden de sıcak... Karadeniz ikliminden eser yok. Üzerimizdeki paltolar fazla geliyor. Maç başlıyor, kim nerede nasıl oynuyor diye bakarken, top bir anda Çaykur Rizespor ağlarına gidiyor. 9. dakikada İliç'ten aldığı pası bekletmeden kaleye gönderen Cihan Haspolatlı, takımını 1-0 öne geçiren golü kaydediyor. Cihan havalarda... İliç'in bu goldeki pası, gerçekten güzel... 
Halil Özer, "Çaylar h l gelmedi" diye söylenirken, dakikalar ağır ağır ilerliyor. Maçta tempo o kadar da iyi değil, ama ikinci gol de her nedense gecikmiyor. Yanımdakilerin tabiri ile "Üç pas bile yapamayan Rize" kötü durumda... Dk.26, skor 2 - 0, gol Necati Ateş... Bu golde müthiş pasıyla Ümit Karan'ı kaçıran Orhan Ak'a tebrikler golden sonra ulaşıyor. Ümit'in kalecinin üzerinden aşırttığı topu, Necati tamamlıyor ve farkı ikiye çıkarıyor. 
Artık bundan sonrası rölantide giden bir maç. Neyseki 36'da çaylar geliyor, basın tribünü derin bir nefes alıyor. Rize'ye gelip de çay içemeden geri dönmek var. Çaylar biterken ilk devre de bu skorla sona eriyor. 

Düşük seviye 
Galatasaray'ın ilk yarıda ortaya koyduğu oyun, Gerets'i memnun etmiş gibi gözükse de, açıkçası Fenerbahçe maçı öncesinde beni biraz düşündürüyor. Rizespor'un ortaya koyduğu performans sarı-kırmızılı takım için PAF ile oynadığı idman maçlarından bile daha düşük bir seviyede hissediliyor. Ve bu kadar zayıf gözüken bir Rizespor bile ikinci yarıda Galatasaray önünde net gol pozisyonları, tartışılan penaltı pozisyonları yaratabiliyor. 60. dakikada Altan'ın Rizeli Serkan'a müdahelesi penaltı çalınabilecek cinsten... Ama Mustafa Çulcu, "Devam" diyor. Sonrasında Gerets, Altan'ı oyundan alıyor, bu kez sağ kanat Sabri'ye emanet. 
Kim ne derse desin, sakatlıkları nedeniyle bu maçta oynayamayan Hakan Şükür ve Hasan Şaş'ın eksikliği fazlasıyla hissediliyor. Bu iki önemli silahın Fenerbahçe maçında da forma giyememeleri durumunda Galatasaray'ın, Ali Sami Yen'de işi çok zor. Tamam, Rize dedikleri gibi üç pas yapamıyor, ama Galatasaray da yenmesine rağmen hiç de iyi oynamıyor. Sadece dişine göre bir rakip bulunca durumu idare ediyor, o kadar... İkinci yarı boyunca Galatasaray'ın ilk pozisyonu İliç'in direkten dönen kafa şutu. İkincisi ise 90 2'de Ergün'ün pası ve Hasan Kabze'nin vuruşuyla gelen üçüncü gol... Aslında bu üzerinde durulması gereken nokta... Galatasaray'ın son haftalarda pozisyona girme sayısında ciddi düşüş var. 

'Şezlong yazarları' 

Galatasaray Teknik Direktörü Eric Gerets maç sonrası çarpıcı yorumlar yaptı. Farklı galibiyet için memnun olduğunu belirten Belçikalı hoca, "Açıkçası bu kadar kolay olacağını tahmin etmemiştik. Ancak hafta içinde yaptığımız çalışmalarda takımın iyiye gittiğini anlamıştım. Hak ettiğimiz bir galibiyet aldık. Şimdi buradan futbolu bilmeyen bazı kişilere bir şeyler söylemek istiyorum. Yardımcılarım Erdal, Stumpf ve Nezihi ile çok uyumlu bir şekilde çalışıyoruz. Onların bana müthiş katkıları ve destekleri var" dedi. Gerets, gazetecilerin, "Bu sözlerle kimi kastediyorsunuz " diye sorması üzerine ise "Sözlerimin sizlerle ilgisi yok. Bunları bazı şezlong yazarlarına söyledim" ifadesini kullandı. 
Tecrübeli teknik adam, Fenerbahçe ile hafta sonu oynayacakları derbi maça da değindi. Gerets, "Fenerbahçe maçının önemini biliyorum. Tıpkı Inter - Milan derbisi gibi. Medyadan bu maç öncesi anlayış bekliyorum. Çünkü antrenmanları basına kapatacağız. Heyecanı yüksek bir maç olacak. Ben de ilk derbime çıkacağım. Kazanmak istiyoruz" dedi. 

Gemileri yaktı 

Galatasaray 2. Başkanı Ergun Gürsoy, mart ayında yapılacak kongreden sonra yöneticilik görevini bırakacağını söyledi, "İstediklerimi yapamadım ve mutlu değilim. Taraftara da kırgınım" diye konuştu 

ERHAN TELLİ 

Ergun Gürsoy, sarı - kırmızılı kulübün 2006 yılı Mart ayında yapılacak olağan kongresi ardından yöneticilik hayatına nokta koymaya kararlı olduğunu açıkladı. Çaykur Rizespor - Galatasaray maçı öncesi doğum yeri olan Trabzon'un Arsin İlçesi'ne giderek Üçüncü Lig takımlarından Arsinspor'un, Şekerspor'la oynadığı karşılaşmayı izleyen Gürsoy, bu kararı alma nedenlerini tek tek sıraladı. 
Görevde olduğu süre içinde düşündüklerini hayata geçiremediğini belirten Galatasaray İkinci Başkanı, "Yönetimde istediğim şekilde çalışamadım ve mutlu değilim. Bu yüzden de bırakıyorum" ifadesini kullandı. 

'Taraftar etkili oldu' 
Ergun Gürsoy, sarı - kırmızılı taraftarların başarısız sonuçlar ardından kendisine yönelik tepkilerinin bu kararı almasında etkili olduğunu da söyledi. Tam 21 yıldır Galatasaray Kulübü'nün içinde yer aldığını kaydeden Gürsoy, "Bu sezon yaşadıklarımı hiç hak etmedim. Bu yüzden taraftarlara da kırgınım" diye konuştu. 

Fenerbahçe çıkarması 

Rize Atatürk Stadı'nda dün akşam oynanan maçta görülmemiş bir olay yaşandı. Sahada mücadele edenler Çaykur Rizesporlu ve Galatasaraylı futbolculardı ancak tribündeki taraftarlar arasında Fenerbahçeli olanlar da vardı. Sarı - lacivert formalar giyerek Atatürk Stadı tribünlerine gelen 25 kişilik Fenerbahçeli taraftar grubu, ezeli rakip Galatasaray'a karşı ev sahibi Çaykur Rizespor'a destek verdi. Fenerbahçeli taraftarların, sarı - lacivertli formalar giyerek karşılaşmayı izlemesi ilginç görüntüler oluşturdu. 
Çaykur Rizesporlu taraftarlar maça büyük ilgi gösterdi. Tribünleri dolduran yaklaşık 10 bin Rizesporlu takımlarına destek verirken, 250 kişilik sarı - kırmızılı taraftar grubu da zorlu mücadelede zirve takipçisi Galatasaray'ı yalnız bırakmadı. Bu arada Çaykur Rizespor Kulübü ile Kızılay Rize Şubesi tarafından düzenlenen kampanyayla kan bağışında bulunan 50 kişiye maç bileti hediye edildi. 

Ekranda özür polemiği 

Galatasaray Teknik Direktörü Gerets ile Lig Tv yorumcusu Erman Toroğlu arasında maç sonrası canlı yayında, "özür" polemiği yaşandı. 
Gerets, stüdyoda bulunan Toroğlu'nun, kendisine yönelttiği, "Fenerbahçe'nin hocası Daum, işsiz kalması halinde Galatasaray'da çalışabileceğini açıkladı. Bununla ilgili bir yorum yapacak mısınız " sorusunu yanıtlamadı. Belçikalı hocanın yardımcısı Erdal Keser, "Biz önce Erman Toroğlu'dan, Ümit Karan olayı için bir özür bekliyoruz. Özür gelmedikçe sorusuna yanıt vermiyoruz" dedi. Toroğlu bunun üzerine, "Espriye, özür olmaz" derken, Gerets, "Biz teknik heyet olarak değil, camia olarak özür bekliyoruz" ifadesini kullandı. 
Erman Toroğlu, Galatasaray'ın 21 Ağustos'ta Malatyaspor'u 5-2 yendiği maçta 3 gol atıp, ertesi gün evlenen Ümit Karan'a, "Bütün golleri bu gece attın. Yarına atacak golün kaldı mı " diyerek tepkileri üzerine çekmişti. 

Yıldızlar dönüyor 

Galatasaray'da sakatlıkları yüzünden dün akşam Çaykur Rizespor'a karşı forma giyemeyen Hasan Şaş ve Hakan Şükür, Fenerbahçe derbisinde büyük bir ihtimalle takımdaki yerlerini alabilecek. Hasan'ın bugünden itibaren takıma katılacağı, yoğun tedavi uygulanan Hakan Şükür'ün durumunun ise yapılacak kontrolün ardından kesinlik kazanacağı ifade edildi. Bu arada maçta serçe parmağından sakatlanan Mondragon'un bugün MR'ı çekilecek. 

MAÇIN HAKEMİ 
Kritik hatalar 
Mustafa Çulcu için zor maç değildi. Ancak ikinci yarıda Altan'ın, ceza alanında Serkan'ı itmesi ve çelme takması penaltıydı. Kritik bir yanlıştı. Ayrıca Song'a topsuz alanda tekme atan Fahri kırmızı kartla atılmalıydı. 

MAÇIN YILDIZI 
Cihan Haspolatlı 
Galatasaray'ın tecrübeli oyuncusu, ilk golü atarak takımını rahatlattı. Sağ kanadı her iki yarıda da iyi kullanan Cihan, gerek hücuma gerekse savunmaya verdiği destekle maçın yıldızı oldu. 


</TEXT>
</DOC>
