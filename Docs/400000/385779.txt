<DOC>
<DOCNO> 385779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko15.html </URL>
<DATE> 2005/10/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
MB Kısa vadeli faizlerin düşmesi olasılığı, yükselmesine oranla fazla 
</HEADLINE>
<TEXT>

     Merkez Bankası, Avrupa Birliği ile müzakere sürecinin başlangıcına yönelik belirsizliklerin ortadan kalkmasının, enflasyon bekleyişlerindeki olumlu eğilimi desteklediğini bildirdi. 
     Merkez Bankası tarafından ''Eylül ayı Enflasyonu ve Görünüm'' başlıklı açıklamada, Türkiye ekonomisinde yaşanılan gelişmeler değerlendirildi. 
     Açıklamada, dün gerçekleştirilen Para Politikası Kurulu toplantısındaki görüşler de göz önüne alınarak yapılan değerlendirmeler ışığında, Banka bünyesindeki Bankalararası Para Piyasası ve İstanbul Menkul Kıymetler Borsası Repo-Ters Repo Pazarı'nda uygulamakta olan kısa vadeli faiz oranlarının 0,25 puan düşürülmesine karar verildiği hatırlatıldı. 
     Açıklamada, son dönemde açıklanan verilerin, verimlilik artışlarının devamı konusundaki endişeleri azalttığını ve toplam talebin enflasyon üzerindeki baskısının sınırlı kalma olasılığının kuvvetlendiğini gösterdiği bildirildi. 
     Bu gelişmelerin 2006 yılında enflasyonun izleyeceği seyir açısından içerdiği bilgiler göz önüne alınarak, önümüzdeki dönemde kısa vadeli faizlerin yönünün aşağı olma olasılığının yukarı olma olasılığına kıyasla daha fazla olduğu ifade edilebilse de, enflasyon eğiliminin halen yüksek olmasının, hizmet enflasyonundaki katılık ve petrol fiyatlarının ikincil etkilerine ilişkin belirsizliklerin, söz konusu yön hakkındaki ifadenin net bir şekilde ortaya konulabilmesini engellediği ifade edilen açıklamada, şöyle denildi 
     ''Bu kapsamda, önümüzdeki dönemde enflasyon görünümüne ilişkin açıklanacak her türlü yeni veri ve haberin, Merkez Bankası'nın geleceğe yönelik duruşunu tekrar gözden geçirmesine neden olacağı özenle vurgulanmalıdır.'' 
     
</TEXT>
</DOC>
