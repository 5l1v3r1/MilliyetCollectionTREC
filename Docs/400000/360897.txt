<DOC>
<DOCNO> 360897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/siyaset/axsiy01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavrınız yumuşak olmalı 
</HEADLINE>
<TEXT>


İtalya Dışişleri Bakanı Fini, "Protokolü imzaladıktan sonra izleyeceğiniz yol, üyeliğinizi istemeyenlere koz vermemeli" dedi 

YILDIZ YAZICIOĞLU Ankara 


İtalya Dışişleri Bakanı Gianfranco Fini, dün Cumhurbaşkanı Ahmet Necdet Sezer ve Başbakan Recep Tayyip Erdoğan ile görüştü. 
Fini'nin dün Sezer ve Erdoğan ile yaptığı görüşmelerde, AB süreci masaya yatırıldı. 17 Aralık kararı doğrultusunda İtalya'nın Türkiye-AB müzakerelerine 3 Ekim 2005'te başlanması konusunda tam destek veren Fini, Ankara Anlaşması'nı 10 yeni üye ülkeyi kapsayacak şekilde genişletecek Uyum Protokolü'nü de gündeme getirdi. Türkiye'nin 3 Ekim öncesinde Uyum Protokolü'nü imzaladıktan sonra bir deklarasyon yapacağını anımsatan Fini, Sezer ve Erdoğan'a, İtalya olarak Türkiye'den bu deklarasyonda "yumuşak tavır" beklediklerini iletti. Fini, "Bu deklarasyonu olabildiğince yumuşak yaparsanız o kadar iyi olacaktır. Böylece Türkiye'ye engel olmak isteyenlere koz vermezsiniz" dedi. 

Kıbrıs için destek istendi 
Türk tarafı ise, Fini'ye, Müzakere Çerçeve Belgesi'nde değişiklik yapılmamasını ve Türkiye'ye koşul getirilmemesini istedi. İtalya'dan Kıbrıs Türklerine yönelik izolasyonu kaldırmak için destek beklediklerini ifade eden Sezer ve Erdoğan, Fini'den Kıbrıs Türkleri lehine karar alınması için girişimde bulunulmasını istedi. 
Gül ise türban yasağı ile ilgili bir soruya, "Uzlaşmayla bu yasağı kaldıracağız" yanıtını verdi. 

Fini, Öcalan için geçmiş hükümeti suçladı 

Fini, Gül'le yaptığı görüşmenin ardından düzenlenen basın toplantısında, Türkiye ile İtalya arasında Abdullah Öcalan nedeniyle yaşanan gerginliklerden sonra, ülkesinde başta hükümet değişikliği olmak üzere birçok değişiklik yaşandığını söyledi. Fini, "Benim burada temsil etmekten gurur duyduğum İtalyan hükümeti, hiçbir terör şekline hoşgörüyle yaklaşmamaktadır. PKK'ya karşı da hoşgörü göstermemekteyiz. Ama bunu o dönemki hükümet için söyleyemeyiz" dedi. 


</TEXT>
</DOC>
