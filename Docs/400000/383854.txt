<DOC>
<DOCNO> 383854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko10.html </URL>
<DATE> 2005/10/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TİM Başkanı AB ile yeni süreçte çelik gibi sinirlere ihtiyaç var 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, tam üyelik müzakerelerinin başladığı yeni süreçte, sağduyuya, serinkanlılığa ve çelik gibi sinirlere ihtiyaç bulunduğunu bildirdi. 
     Oğuz Satıcı, tam üyelik müzakerelerinin başlamasıyla ilgili AA muhabirine yaptığı değerlendirmede, Türkiye açısından 40 yıllık hedefin en büyük adımının atıldığını söyledi. 
     Türkiye için de Avrupa Birliği için de yepyeni bir dönemin başladığını ifade eden Satıcı, şunları kaydetti 
     ''Ama asıl süreç şimdi başlıyor. Bu son birkaç gün içinde yaşadığımız stresli anları, bu süreç içerisinde zaman zaman yaşayacağız. Bu süreçte olduğu gibi toplumsal bir soğukkanlılığa ihtiyacımız var. Asıl uyum sağlayacağımız temel unsur da bu. 
     Ortaya çıkabilecek sıkıntılı durumlarla, müzakere ederek, elimizdeki tüm argümanları kullanarak mücadele edeceğiz. Diğer kısmı teknik meseleler. Teknik meseleler zaman zaman bu tip sıkıntılar içine sürükleyebilecek. Yeni süreçte sağduyuya, serinkanlılığa ve çelik gibi sinirlere ihtiyaç var.'' Satıcı, bu süreçte mutlaka her konunun detayları üzerinde durmak gerektiğini, ancak bunun eğerek bükerek olmaması gerektiğini belirtti. 
     Türkiye'nin Gümrük Birliği ile geçen 10 yıllık süreçte zaten ekonomik olarak özellikle sanayide entegrasyonu tamamladığına dikkat çeken Oğuz Satıcı, önümüzdeki en önemli sayfalardan birinin tarım ve hizmet sektörleri olacağına işaret etti. 
     TİM Başkanı Satıcı, tarım sektörünün, tarım ve tarıma dayalı ürünlerin ticaretini AB ile başka bir boyuta taşıyacağını, Türkiye'nin orta ve uzun vadede bu alanda Avrupa'da önemli bir figür olabilecek özelliklere sahip bulunduğunu kaydetti. 
     Oğuz Satıcı, yeni dönemin yatırımlar açısından önemini vurgularken de, ''Uluslararası yatırımcılardan müzakereye aday bir ülkeye olan ilgi vardı, bundan sonra bu ilgi, müzakereye başlamış Türkiye'ye diye değişecek. Mutlaka uluslararası yatırımcıların kendilerini daha güven içinde hissedeceği bir ortam söz konusu olacak. Mevcut durumu iyi yönetebilirsek ekonomik olarak ciddi katkıları olacak'' dedi. 
     
</TEXT>
</DOC>
