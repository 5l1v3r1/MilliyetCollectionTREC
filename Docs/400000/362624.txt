<DOC>
<DOCNO> 362624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo04.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Obina Trabzon'da 
</HEADLINE>
<TEXT>


Bordo - Mavili yönetim, Deivid de Souza transferinin çıkmaza girmesi üzerine rotasını çevirdiği 23 yaşındaki Brezilyalı golcünün işini bitirdi. Flamengo Kulübü internet sitesinde Obina'nın Trabzonspor'a verildiğini açıkladı 

ADNAN SUNGUR DHA 


Yeni sezonda Süper Lig'de şampiyonluk, Avrupa'da başarıyı hedefleyen Bordo - Mavili takım, kaleci Jefferson ve stoper Eller'den sonra üçüncü Brezilyalı Obina'yı da renklerine bağladı. Bonservisi Fransa'nın Bordeaux Kulübü'nde bulunan Deivid de Souza'nın transferi suya düşünce rotayı Flamingo'da forma giyen Obina'ya çeviren yöneticiler, 23 yaşındaki golcüyü kadroya kattı. 
Flamengo Kulübü resmi internet sitesinde Obina için Trabzonspor'la anlaşma sağlandığını açıkladı. Sitedeki duyuruda, "Eller ve Jefferson'u renklerine bağlayan Trabzonspor'la golcümüz Obina için anlaştık" ifadesi kullanıldı. 
Sitede, Bordo - Mavili kulübün 3 yıllık imza atan genç forvetin bonservisi için 1 milyon 750 bin dolar ödeyeceği de belirtildi. 
Brezilya'daki yoğun çalışmalar sonunda Jefferson, Eller ve Obina'yı Bordo - Mavili renklere bağlayan yönetim kurulu üyesi Murat Bozoğlu dış transferde listenin ilk sırasında yer alan isimlerle anlaştıklarını söyledi. Bozoğlu, "Brezilya'da bazı futbolcuların transferleri yarım saatte bitebiliyor, ama bizim gibi en üst düzey futbolculara talip olursanız iş uzuyor. Deivid'in transferi için biraz daha süre gerekliydi ama bizim zamanımız yoktu. Belki 10 günümüz daha olsaydı iş bitebilirdi. Ancak Deivid ile Obina arasında futbol tekniği açısından fark yok" dedi. 

Jefferson şov yaptı 

Bordo - Mavili takım dün yaptığı antrenmanla yeni sezon hazırlıklarına devam etti. Teknik Direktör Şenol Güneş yönetiminde Mehmet Ali Yılmaz Tesisleri'nde gerçekleştirilen idman yaklaşık 1.5 saat sürdü. Trabzon'un yeni file bekçisi Jefferson yaptığı başarılı kurtarışlarla dikkati çekerken, idman sonrası attığı taklalarla ilgi odağı oldu. Antrenmana sakatlığı olan Fatih'in yanı sıra teknik heyetin izin verdiği Yattara, Celalettin, Mehmet Yılmaz, Hasan Sönmez, Emrah Eren ve Szymkowiak katılmadı. Şenol Güneş idman boyunca Gökdeniz'le yakından ilgilenirken, başarılı futbolcuya sol ayağıyla bol bol şut attırdı. 

Avni Aker'de büyük şölen 

Trabzonspor bugün yapacağı sezon açılışıyla taraftarlarının karşısına çıkacak. Açılış programı için Hüseyin Avni Aker Stadı'nın kapıları saat 16.00'da açılacak, girişte taraftarlardan ücret alınmayacak. Saat 16.30'da Trabzonspor-Akçaabat Sebatspor eski şöhretler maçı oynanacak, 17.30'da Trabzonspor altyapı futbolcuları ve tüm branşlardaki sporcularının tanıtımı gerçekleştirilecek. 18.00 ile 19.30 arasında yapılacak görsel şovların ardından, Fuat Saka, İbrahim Can ve Zeynep Başkan verecekleri konser ile taraftarları coşturacak. Saat 21.00'de ise yeni transferlerin de forma giyeceği Trabzonspor - Dinamo Batum maçı oynanacak. Devre arasında Grup Hepsi konser verecek. Maçın sonunda da havai fişek gösterileri yapılacak. 

Hedef 100 bin üye 

Halen 25 bine varan sayıyla birlikte Türkiye'de en çok üyesi bulunan dernek sıfatına sahip olan Bordo - Mavili kulüp, bu rakamı 100 bine ulaştırmak için yeniden start verecek. Açılışta, 100 bin üye kampanyasıyla ilgili olarak kapılara stand konulacağı ve herkesin üye olması için yoğun çaba harcanak. Ayrıca tüm illerde Trabzonspor derneklerinin kurulması için harekete geçilecek. 

Yeni rota Emre Aşık 

Teknik direktör Şenol Güneş'in, "Savunmada bazı zaaflarımız var. Eksikler bulunuyor ve bunları gidermeliyiz" demesinin ardından harekete geçen Bordo - Mavili yönetim, Beşiktaş'ın gözden çıkardığı Emre Aşık'ın transferini bitirmek için düğmeye bastı. 
İsviçre'nin Young Boys takımında oynayan Ferhat için de girişimlerde bulunan, ancak kulübünün "Şu anda bu oyuncuyu satmak istemiyoruz" demesi üzerine yeni arayışlara giren Trabzonsporlu yöneticilerin Emre Aşık'ın işini bitirmek için gizli bir çalışma başlattığı öğrenildi. Tecrübeli futbolcunun Trabzon'a gelmeye sıcak baktığı ancak bu konudaki son kararı Şenol Güneş'in vereceği belirtildi. 
Trabzonspor, Emre'nin transferinin bitirilememesi durumunda rotayı Japonya defterini kapatan ve Avrupa'da da hiç bir kulüple anlaşamayan Alpay'a çevirecek. 


</TEXT>
</DOC>
