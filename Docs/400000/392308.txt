<DOC>
<DOCNO> 392308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/aspo.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım elma gönül alma 
</HEADLINE>
<TEXT>


Son iki haftada beş puan kaybeden Galatasaray, Diyarbakır'ın önünde vasatı aşamadı, ancak Ümit Karan günü kurtardı. Sasa Iliç skoru tamamladı 

ERHAN TELLİ 


Bayram harçlığını kapan, Ali Sami Yen'e gelmişti. Galatasaraylı futbolcular, sezon başından bu yana ilk kez böylesine dolu tribünlere oynamıştı. Taraftar iştahlı, oyuncular da bir o kadar arzuluydu. Her iki taraf da Gençlerbirliği mağlubiyetinin yarasını kapama arzusundaydı. İstenilen galibiyet zor da olsa alındı. Onları bilmem ama, ortaya konan futbol bizi hiç doyurmadı. 

Pozisyonsuz ilk yarı 
Galatasaray'ın ilk yarıdaki saha dizilişi, sol kanatta eksik Heinz'ın inanılmaz kötü performansı nedeniyle sekteye uğruyor, dakikalar ilerledikçe Eric Gerets'in bu oyuncuya tahammül etme gücü giderek azalıyordu. Açıkçası, koskoca devre boyunca, ona nasıl sabretti anlamış değilim. Neyse ki, Ümit Karan'ı hatırlayınca, oyunun rengi de değişti. 
İlk yarıda 8. dakikada Necati'nin sol kanattan yaptığı ortaya Hakan Şükür'ün kafasından auta giden pozisyonla başlayan kısır döngü, 44'te Necati'nin sert şutunun rakip oyuncularının ayaklarına çarparak geri dönmesine kadar devam etti. 45 dakika boyunca doğru düzgün pozisyon bile yazmamız mümkün olmadı. 
İkinci devrede kazanma arzusu daha çok ön plana çıkan Galatasaray, kötü futbol oynamaya devam ediyor, ancak mutlak gol arayan kimliğini ne pahasına olursa olsun sahaya yansıtıyordu. Ancak bu yarıda bile konuk ekip Diyarbakırspor, gol yollarında biraz daha becerikli olabilse, inanın maçın sonucu çok daha farklı olabilirdi. 

Ümit yetişti 
63'te Atilla'nın kafa vuruşu az farkla auta giderken, 71. dakikada sahneye çıkan Ümit Karan fırsatçılığını bir kez daha gösterdi, takımına ihtiyacı olan morali ve güveni getiren golü attı. Tabi bu gol öncesinde seyircinin ısrarla Gerets'in yanlışı görerek, Ayhan Akman'ı Belçikalı çalıştırıcıdan oyuna almasını istemeleri, 12. adamın gücünü bu sezon ilk kez ortaya çıkardı. Gerets mi kazandı, taraftara boyun eğip hata mı yaptı şimdilik bilinmez. Ama yanlışın neresinden dönerseniz dönün kardır. Ayhan, oyuna girdikten sonra Galatasaray biraz olsun canlandı. 74'te Serdar'ın frikik atışında topu son anda kornere çelen Mondragon, maçın en kritik kurtarışını yaptı. 
Gerets'in, Ümit Karan'ın attığı golden sonra oyundan almasının arkasında neler olduğunu ilerleyen günlerde hep birlikte göreceğiz. Belçikalı çalıştırıcını bugüne kadar en güvendiği isimlerin başında gelen Hakan Şükür'ün, durum 1-0'a gelmişken oyundan alması manidardı. Hasan Kabze'yi kazanma düşüncesi neden daha önce değil de şimdi sorusunu akıllara getiriyor. 
Sonuç olarak Galatasaray, kazansa da pek tat vermedi. Sanırım izleyenler de bunu açıkça gözlemlemiştir. 

YILDIZ TABLOSU 

GALATASARAY 1 Mondragon 6 33 Uğur 6 4 Song 6 2 Tomas 6 5 Orhan 5 11 Hasan 5 20 Volkan 4 18 Ayhan Dk.65 5 22 Iliç 6 8 Heinz 3 99 Ümit Karan Dk.46 6 10 Necati 5 9 Hakan 5 58 Hasan Kabze Dk.72 5 

YEDEKLER 
YEDEKLER 17 Fevzi, 6 Yalçın, 23 Zafer, 67 Ergün 

DİYARBAKIRSPOR 21 Murat 5 2 Stavevski 6 4 Sedloski 5 14 Tolga 5 77 Göksel 6 27 Burhan 5 13 Cem Yanık 5 53 Cumhur 6 61 Sinan 4 5 Ahmet Dk.36 5 9 Hasan Özer Dk.85 17 Maznov 5 7 Atilla 5 11 Serdar Dk.74 5 

YEDEKLER 
49 Özcan, 9 Hasan Özer, 19 Salim, 99 Jancevski, 18 Serkan 

HAKEMLER 
Metin Tokat, Ekrem Kan, İsmail Şencan 

GOLLER 
Ümit Karan Dk.71 , Iliç Dk.88 

SARI KARTLAR 
Tomas Galatasaray , Murat, Burhan Diyarkabır 

KIRMIZI KART 
YOK 

Taraftar ne diyorsa o 

Galatasaray'da ilk kez bir değişikliği taraftar yaptı. Karşılaşmada 60. dakikaya girilirken, bütün stat "Ayhan" diye tezahürat yapmaya başladı. Yıldız futbolcunun oynaması için baskı yapan sarı - kırmızılı taraftarın sözüne kulak veren Teknik Direktör Eric Gerets, 65'te Volkan Aslan'ı oyundan alarak, Ayhan Akman'ı sahaya sürdü. Bu sezon ilk kez 11'de şans bulan Volkan Arslan ise yuhalama sesleri arasında saha kenarına geldi. Morali bozulan Volkan, soyunma odasına gitmek isterken, kenara kadar gelen Song, genç futbolcuya moral verdi ve yedek kulübesine gitmesi için işaret etti. Sakatlığı nedeniyle bir dönem takımdan uzak kalan Ayhan, bu sezon ilk kez bir karşılaşmada görev yaptı. 

MAÇIN YILDIZI 
Kötünün iyisi 

Iliç, kötü Galatasaray'da kendini gösterebilen tek oyuncuydu. Onun şanssızlığı, kendisinin düzelmesi ama takım arkadaşlarının form grafiklerinin düşmesi. Topla çok iyi. Kalitesini gösteriyor, iyi pas dağıtıyor, sürekli gol kokluyor. Topsuz oyunda olmamasına rağmen, dünkü görüntüsü, kötü futbolun tek ışıldayan tarafıydı. 

MAÇIN HAKEMİ 
Penaltı yanlışı 

Seyircinin bir baskısı yoktu. Ancak beklemede olduğu her halinden belliydi. Metin Tokat bu nedenle çok dikkat etti. Pozisyonlara yakın olmaya çalıştı, oyunu iyi idare etti. İlk yarıda Hakan'ı ofsaytla kesmesi, yardımcısının büyük hatasıydı. En büyük yanlışı ise, Volkan'ın, Atilla Birlik'e yaptığı pozisyonu iyi süzememesi oldu. 


</TEXT>
</DOC>
