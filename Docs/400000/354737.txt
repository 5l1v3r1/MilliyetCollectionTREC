<DOC>
<DOCNO> 354737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko20.html </URL>
<DATE> 2005/06/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ATO Başkanı Erdemir hisseleri satılsa dahi ortak olarak kalacağız 
</HEADLINE>
<TEXT>

     Ankara Ticaret Odası ATO Başkanı Sinan Aygün, ATO'nun ''Erdemir'in eski değil, halen ortağı'' olduğunu ifade ederken, ''kamu hisseleri satılsa dahi ortak olarak kalacağız'' dedi. 
     Yaptığı yazılı açıklamada, hükümetin Erdemir konusunda ''ben satacağım'' diyebileceğine işaret eden Aygün, bu durumda kendilerinin de ''tamam satın da yabancılara satmayın'' deme hakkını kullanacaklarını söyledi. 
     Aygün, ''biz diyoruz ki, Erdemir ille satılacaksa yerli sermayeye satılsın. Mehmet'in yerine Hans, George tercih edilmesin. Mesele bu kadar net'' dedi. 
     Başbakan Recep Tayyip Erdoğan'ın dün AK Parti Meclis Grubu'da yaptığı konuşmada ''Geçmişte Erdemir'in ortağı olan sivil toplum örgütü, şimdi özelleştirilmesine karşı'' şeklindeki açıklamasının muhatabının Ankara Ticaret Odası olduğunu ifade eden Aygün, ''sayın Başbakan bizi kastediyor. Ancak eksik bilgiye sahip'' dedi. 
     ATO'nun Erdemir'in kuruluşunda yüzde 25 hisse ile kurucu ortak olarak yer aldığını, ancak aradan geçen süre içerisinde bu hisse oranının giderek azaldığını kaydeden Aygün, ''Ankara Ticaret Odası Erdemir'in eski ortağı değil, halen ortağıdır. Erdemir'deki kamu hisseleri kime satılırsa satılsın, ortağı olarak da kalacaktır'' şeklinde görüş bildirdi. Aygün, sözlerini şöyle sürdürdü 
     ''Ankara Ticaret Odası, Erdemir'de 45 yıldır vardır. Bu yeni bir bilgi değildir. Bunun bilinmemesi eksik bilgidir. 3 yıl önceye kadar da Erdemir'in yönetiminde yer almıştır. Hükümet değişikliği olduğunda, Ankara Ticaret Odası'nın yönetim kurulu üyeliği elinden alınmış, yerine Başbakan Yardımcısı Abdüllatif Şener'in kardeşi getirilmiştir. Bir özel sektör işletmesine siyaset müdahale etmiştir. Biz, çeşitli vesilelerle Erdemir'in satışına ortak olarak karşı olduğumuzu açıklıyoruz. Bunun eleştirilecek bir yanı olmamalıdır. Hükümet ben satacağım diyebilir. Biz de Tamam satın da yabancılara satmayın deme hakkını kullanırız.'' Buna hükümetin tahammül göstermesi gerektiğini ifade eden Aygün, açıklamasında şunları kaydetti 
     ''Konuşan Türkiye, susan Türkiye'den iyidir. Sivil Toplum Örgütlerinin yol gösterici, eleştirel yaklaşımları bu şekilde polemik konusu yapılırsa, bundan en büyük zararı demokrasi görür. Biz diyoruz ki, Erdemir ille satılacaksa yerli sermayeye satılsın. Mehmet'in yerine Hans, George tercih edilmesin. Mesele bu kadar nettir.'' 

     
</TEXT>
</DOC>
