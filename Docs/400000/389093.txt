<DOC>
<DOCNO> 389093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/ekonomi/eko04.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FED'in sattırdığını Telekom aldırır 
</HEADLINE>
<TEXT>


Piyasalarda FED kaynaklı satış baskısı devam ediyor. Danıştay'ın bu hafta açıklaması beklenen Türk Telekom'la ilgili kararının olumlu olması durumunda bir süreliğine de olsa borsaya alım gelecektir 

Finans atölyesi SONGÜL HATISARU 

Geçen hafta gelişmekte olan piyasalar, Amerikan Merkez Bankası FED'in faiz artırım politikasına dayalı stresten tam olarak kurtulamadığı için dalgalı bir seyir izlemeye devam etti. Görünen o ki, daha önce gelişmekte olan piyasalarda yaşanan satışlarla Nisan 2004, Mart 2005 bu son satış dalgası oldukça benzer özellikler taşıyor. 
Dolayısıyla her ne kadar bu hafta Türk Telekom piyasaların gündemine oturacak olsa da gelişmekte olan piyasalardaki trend yine Türk mali piyasalarının yönünü belirleyen ana faktör olacak. 
Gelişmekte olan piyasalarda daha önce yaşanan satış tecrübeleri ve mevcut veri takvimi gösteriyor ki 1 Kasım'da yapılacak olan FED toplantısında 25 baz puanlık faiz artırımı yapılması ve bankanın duruşunu değiştirmeden aynı şekilde devam edeceğini açıklaması sonrasında piyasalarda kalıcı diyebileceğimiz bir toparlanma başlayabilir. 

Telekom bu hafta açıklanır mı 
Gelişmekte olan piyasalarda bu haftada sürmesini beklediğimiz satış dalgasının boyutunu esasında Türk Telekom belirleyecek. Danıştay 13. Dairesi'nin Özelleştirme İdaresi Başkanlığı'ndan ÖİB istediği ek bilgi isteme süresi cuma günü doldu. Dolayısıyla Danıştay 13. Dairesi Türk Telekom özelleştirmesinin yürütmeyi durdurma ve iptali istemiyle açılan ve birleştirilen 18 tane dava ile ilgili kararını bu hafta verebilir. 
Piyasalarda Türk Telekom ihalesinin iptal edilme olasılığının bundan iki ay öncesine göre çok daha düşük bir ihtimal olduğu konuşulmaya başlandı. 

Türk piyasası daha hızlı toparlanır 
Bu hafta beklentilerimiz doğrultusunda gelişmekte olan piyasalardaki satış baskısı devam ederse Türk Telekom'la ilgili olarak gelecek olumlu bir haber Türk piyasalarındaki satış baskısını sınırlayacaktır. Yatırımcıların dikkat etmesi gereken konu, Telekom'daki olası olumlu kararın bir iki günlüğüne piyasada yönü yukarı çevirebileceği ancak asıl belirleyici olanın gelişmekte olan piyasalardaki hava olacağıdır. 
Bu çerçevede Telekom'la ilgili olarak çıkacak olası olumlu bir kararın piyasalardaki etkisi 1 Kasım'dan sonra gerçekleşmesini beklediğimiz toparlanma muhtemelen Türk Telekom sayesinde çok daha hızlı olacaktır. Ve bizim piyasalardaki yükseliş diğer gelişmekte olan piyasalardan daha yüksek boyutlara ulaşacaktır. 
Kararın olumsuz olması durumunda bir kısmının fiyatlandığını düşündüğümüz bu olasılığın yine piyasalarda satış baskısını da artırmasını beklemek gerekiyor. 


FED'in faiz artırım korkusuna bağlı olarak Amerikan 10 yıllık tahvilinde faizlerin yükselmesi Türk eurobondlarına satış gelmesine neden oluyor. Özellikle faiz farkları 290 baz puandan 315 baz puana kadar yükseldi. 
Her ne kadar son 1.5 günde eurobondlarda ufak çaplı toparlanmalar gözlense de, fiyat olarak bakıldığında eurobondların yaklaşık 2 dolar daha düşerek 144 dolara gerilediği gözlendi. 

İlk iki satış dalgası 25 gün sürmüştü Gelişmekte olan piyasalarda Nisan 2004'te ve Mart 2005'te yine FED kaynaklı olarak yaşanan satışlar ortalama 25 ila 26 gün sürmüştü. Ve bu dönemde İMKB ilk satış dalgasında yüzde 20, Mart 2005'te yaşanan dalgada ise yüzde 10'nun biraz üzerinde bir düşüş göstermişti. 
Türkiye'de ise mevcut durumda satış baskısının hakim olduğu 18. gün geride kalırken, piyasadaki düşüş oranı da yüzde 14 - 15'lere yaklaştı. 
Dolayısıyla referans aldığımız çıkış noktasından hareketle piyasalardaki satış baskısının bu hafta da sürerek son bulmasını beklemek gerekiyor. 

ABD'deki veri takvimi 
Zaten Amerika'daki veri takvimi incelendiğinde bu hafta açıklanacak dataların yine ABD'de devam eden faiz politikasını desteklemeye devam edecek türden olduğu görülüyor. 
Nitekim bu hafta yukarı yönde revize edilmesi beklenen üçüncü çeyrek büyüme rakamları, yükselmesi beklenen tüketici güveni rakamları ve yine artması beklenen kişisel gelir ve harcamalardaki artış verileri açıklanacak. 
Bu veriler bu hafta hem doları desteklemesi hem de ABD'de faiz artırım sürecinin devam edeceğini teyit etmesi açısından piyasalarda olumsuz havanın sürmesine neden olacak. 



</TEXT>
</DOC>
