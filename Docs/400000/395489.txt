<DOC>
<DOCNO> 395489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy17.html </URL>
<DATE> 2005/11/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Danimarka krizinde AB diplomatlarından farklı yaklaşımlar 
</HEADLINE>
<TEXT>

     Roj TV nedeniyle Türkiye ile Danimarka arasında yaşanan kriz, Ankara’daki AB diplomatik çevrelerinde yankı buldu. Ancak kriz konusunda farklı yaklaşımlar ortaya çıktı. 
     Büyük bir AB ülkesi üst düzey diplomatı "Türkiye ve Avrupa için bir halkla ilişkiler felaketi. Roj TV savunulmaz ancak bize göre odayı terketmek hiç bir zaman iyi bir şey değildir" dedi. Diğer bir AB üst düzey diplomatı ise, "Bence eğer Roj TV’nin PKK ile bir bağ olduğu kanıtlanırsa o zaman Erdoğan’ın tutumunu anlarım" ifadesini kullandı. 
     Başbakan Erdoğan’ın Roj TV muhabirinin bulunduğu gerekçesiyle Danimarka Başbakanı Anders Fogh Rasmussen ile planlanan ortak basın toplantısını terkmesi üzerine yaşanan kriz AB çevrelerinde yoğun bir biçimde tartışılıyor. Ancak ANKA’nın görüştüğü diplomatlar, bu konuya farklı yaklaştı. 
     
     "ALLA TURCA" 
     Büyük bir AB ülkesinin üst düzey diplomatı, "Politikacılar için yurtdışından çok kendi ülkelerinde popüler olmak çok daha önemli" diyerek başladığı değerlendirmesinde Danimarka’da yaşanan olayı "Türkiye ve Avrupa için bir halkla ilişkiler felaketi" olarak nitelendirdi. Diplomat "Roj TV hiç bir biçimde savunulmaz ancak Roj TV muhabiri var diye basın toplantısına katılmamak çok ’alla turca’. Yani sorun ile yüzleşmek yerine olanları protesto etmek" diye konuştu. 
     
     "DOYURUCU BİR AÇIKLAMA YAPABİLİRDİ" 
     Başbakan Erdoğan’ın, basın toplantısında Roj TV muhabirinin soru sorması halinde PKK terörü konusunda doyurucu bir açıklama yapabileceğini savunan diplomat "Erdoğan’ın odayı terketmesi çok kötü bir izlenim bıraktı oysa birçok kişinin özüne sempati ile yaklaşabileceği bir açıklama yapma fırsatı olurdu. Odayı terkederek protesto etmek bizim gözümünde hiç bir zaman iyi bir yöntem değil. 
     Eğer odayı terkederseniz o ülkede artık hiç bir şey yapamazsınız" görüşünü öne sürdü. 
     
     "FARKLI HASSASİYETLER VAR" 
     Buna karşın, Erdoğan’ın tepkisine anlayış gösteren AB diplomatları da oldu. Üst düzey bir diplomat, kişisel görüşünü dile getirirken AB ülkelerinde terörizm konusunda farklı hassasiyetlerin bulunduğunu, bazı ülkelerin çok daha hassas olduğunu belirtti. 
     Roj TV’nin PKK ile bir bağının bulunup bulunmadığını bilmediğini kaydeden diplomat, "Bence, eğer gerçekten bir bağının olduğu kanıtlanırsa o zaman Erdoğan’ın tutumunu çok iyi anlarım. Haklı olur. Avrupa’da bir terör listesi var ve PKK bu listede yer alıyor" şeklinde konuştu. 
     İfade özgürlüğünün tüm özgürlükler gibi sınırlamalarının olduğunu dile getiren diplomat, "Terörizm savunulamaz. Soykırım savunulamaz. Soykırım inkar edilemez" dedi. 
     
</TEXT>
</DOC>
