<DOC>
<DOCNO> 359366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy10.html </URL>
<DATE> 2005/07/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Erdoğan ABD'de konuştu Irak'taki başarısızlık bölgeyi etkiler 
</HEADLINE>
<TEXT>

     Bülent Keneş bildiriyor Başbakan Recep Tayyip Erdoğan, Irak'ta yaşanacak belirsizlik ve sonucu itibariyle bir başarısızlığın bölge halkları ve esasen tüm uluslararası camia için bir sorun teşkil edeceğini belirterek, ''Bu sebeple ileriye bakıp, işbirliği ve eşgüdümümüzü daha da artırmak zorundayız'' dedi. 
     Başbakan Erdoğan, San Francisco'daki ''World Affairs Council of Northern California'' ve ''Commonwealth Club of California'' isimli düşünce kuruluşlar tarafından Fairmont Oteli'nde düzenlenen toplantıda, aralarında çok sayıda ülkenin konsolosunun da bulunduğu kalabalık bir davetli topluluğuna hitap etti. 
     Çeşitli konularda değerlendirmelerde bulunan Erdoğan, Türk-ABD ilişkilerine değinirken şunları söyledi 
     ''Sizlere aktarmak istediğim temel görüş, Türkiye'nin ve ABD'nin Soğuk Savaş dönemi dahil olmak üzere kurdukları ortaklık anlayışı ve dostluk uluslararası toplumun da çıkarlarıyla bağdaşan bir mantık zeminine dayandırılmıştır. 21. yüzyılın içinde bulunduğumuz bu ilk yıllarının en belirgin özelliklerinden birini gerek ulusal, gerek bölgesel, gerekse küresel değişim süreci oluşturmaktadır. Ancak ne yazık ki, değişim süreci beraberinde belirsizlikler de getirmekte, ulusların önlerini görmelerini zorlaştırmaktadır. ABD ile 50 yıllık müttefiklik ilişkilerimizin güçlendirdiği ortak çıkar anlayışımız ve paylaştığımız değerlerle barış, güvenlik, refah ve özgürlüğü tüm dünyada hakim kılmak yönündeki müşterek amacımız bu belirsizliği aşmada bize rehber olacaktır. Dünya çapında yaşanan değişimin mümkün olduğunca iyi yönetilmesi hepimizin çıkarına olacaktır.'' 
     
     'DEĞİŞİM SANCILI BİR SÜREÇ' 

     Değişimin sancılı bir süreç olduğunu kaydeden Erdoğan, ''Batı dünyasının en eski ve en uzun ömürlü ittifakı olan NATO dahi yeni şartlarla karşılaşınca, mesela Irak gibi bir sorunla nasıl başedileceği konusunda tam bir fikir birliği oluşturamamış, yeni şartlara uyumda sancılı bir dönemden geçmiştir'' dedi. 
     Başbakan Erdoğan şöyle devam etti. 
     ''Ancak nihai hedefe yönelik ortak anlayışımız doğrultusunda yürüttüğümüz işbirliği güçlenerek devam etmektedir. Bu direkt ittifak için de, gerek ikili ve bölgesel konularda kendisini daha da fazlasıyla hissettirmektedir. Nitekim bugün Irak'taki zor şartların düzelmesi için gerekli yardımın büyük bir bölümü Türkiye üzerinden ulaştırılmaktadır. Komşumuzun siyasi bütünlüğünü koruyarak, demokratik bir sisteme kavuşması için elimizden geleni yapmaktayız. 
     Irak'ta yaşanan ve yaşanacak belirsizlik ve bu arada, şüphesiz ki sonucu itibariyle söylüyorum, bir başarısızlık bölge halkları ve esasen tüm uluslararası camia için bir sorun teşkil edecektir. Bu sebeple ileriye bakıp işbirliği ve eşgüdümümüzü daha da artırmak zorundayız.'' 
     
     SORUNLU ÜLKELER 

     Başbakan Erdoğan, ''on yıllardır çözüm bekleyen ihtilaflarla günümüz şartlarında yeni boyutlar kazanan riskler ve tehlikelerin oluşturduğu değişken bir tablonun karşılarına çıktığını'' ifade etti. 
     Bu belirsizliğe verilecek en etkili karşılığın bölge ülkelerinin olumlu bir değişimi bizzat kendilerinin araması olduğu görüşünü dile getiren Erdoğan, sözlerini şöyle sürdürdü 
     ''Yani sorunların olduğu ülkeler bu sorunları kendi iç dinamikleriyle halletme durumunda olmalıdır. Böyle bir değişimin gerçekleşmesi için başta ABD olmak üzere uluslararası toplumun cesaretlendirici, destekleyici tavrı da kritik öneme sahiptir. 
     Hepinizin bildiği gibi, günümüzde yaşanan küreselleşme süreci sağladığı imkanların yanı sıra yeni dengesizliklerin, eşitsizliklerin oluşmasına yol açabilecek dinamikleri de içinde barındırmaktadır. Doğrusu burada bir tespitimi sizlerle paylaşmak istiyorum Küreselleşmeyi sadece olumlu ya da sadece olumsuz görmek yanıltıcı olur. Önemli olan küreselleşme karşısında gerek kendi ulusumuz, gerek tüm insanlık için faydalı sonuçlar verecek optimal bir politika izleyebilmektedir.'' Türkiye'nin önemli bir eşiği aştığını kaydeden Başbakan Erdoğan, Türkiye'nin demokrasinin bir lüks değil, en gelişmiş standartların halka sunulabilmesi için gerekli bir yönetim biçimi olduğunu benimsemiş bir ülke olduğunu ifade etti. Erdoğan, ''Demokrasiyi kendi başına bir değer olduğu kadar, bölgesel barış, istikrar ve refahın sağlanması için akılcı bir yol olması sebebiyle savunmaktayız'' dedi. 
     
     'ÇÖZÜMLER İÇERİDE ARANMALI' 

     Başbakan Erdoğan, konuşmasına şöyle devam etti 
     ''Bölgemizdeki ülkelerle sahip olduğumuz tarihi ve kültürel bağlardan istifade ile demokrasi ve küreselleşme konusundaki görüşlerimizi onlarla da ayrıca paylaşmaktayız. Onlara söylediğimiz özetle şudur Küreselleşmenin nimetlerinden en fazla faydalanacak olanlar demokratik ve hür toplumlardır, hukukun üstünlüğüne dayanan yeni yönetişimi ve kadın-erkek eşitliğini sağlayan açık rejimlerdir. İçine kapanan bilgi toplumu kavramını bile takdir edemeyen rejimler ise özellikle baskı rejimleri kastediyorum, küreselleşmeyi tehdit olarak görerek, gerek halklarının talep edeceği refahı sağlamakta, gerekse uluslararası toplumun istediği barış ve istikrarı korumakta zorlanacaktır. 
     Geniş anlamda Ortadoğu bölgesindeki ülkelerin eksikliklerini, sorunlarını sürekli olarak dış faktörlere bağlamak gerçekçi bir bakış değildir. Çözümler önce içeride aranmalıdır. Bölge halklarının ihtiyaçları için kesinlikle reforma ihtiyaç vardır. Reforma destek verebilecek uluslararası çabaları, bölgenin ihtiyaçları doğrultusunda yönlendirmek için girişimlerin içinde yer almak daha akılcı bir yoldur.'' ''Şüphesiz ki reformun zor bir süreç olduğunu, ancak neticede hakiki reformları gerçekleştiren toplumların daha güçlü olacağını'' belirten Erdoğan, ''Verdiğimiz bu mesajın inandırıcılığına dair temel bir unsur Türkiye'nin kendi yaşadığı tecrübedir. Gerçekten de Türkiye siyasi, ekonomik ve sosyal kalkınmasını öncelikle kendi kaynaklarına dayanarak ve aynı zamanda Batı ile girdiği kapsamalı entegrasyon sürecinden faydalanarak gerçekleştirmiştir. Nüfusunun büyük çoğunluğu Müslüman olan Türkiye Batı ile evrensel değerler etrafında karşılıklı fayda ve saygı zemininde bir ilişki kurmuş ve bu değerlerin daha geniş bir coğrafyada benimsenmesi için önemli bir konuma ulaşmıştır'' dedi. 
     Türkiye'nin zor bir coğrafyada olduğuna dikkati çeken Erdoğan, sözlerini, ''Önümüzdeki yıllarda bu zorlukların tümünün ortadan kalkmasını beklemek gerçekçi olmayabilir, ancak bu coğrafya aynı zamanda iyi değerlendirilebildiği takdirde, büyük avantajları olan bir potansiyele de sahiptir'' şeklinde sürdürdü. 
     Başbakan Erdoğan konuşmasına devamla şunları söyledi 
     ''Türkiye doğru bildiği yolda ilerlemeye devam ederek, gerek kendi bölgesi, gerekse daha geniş bir coğrafyada bir istikrar unsuru olarak önemli bir rol oynayacaktır. Bu konumumuzu evrensel değerlerin daha geniş bir coğrafyada hakim olması, trans-atlantik toplumun ortak çıkarlarının daha etkin bir şekilde savunulması için kullanmaktayız. Bu süreçte tarihi ve kültürel birikimimizin sunduğu diğer iletişim kanallarından da yararlanmakta, bu bağlamda Doğu'nun Batı'yı, Batı'nın da Doğu'yu daha iyi anlaması için çaba sarf etmekteyiz. 
     Gerçekten de insanlığın 21. yüzyılda barış ve özgürlük içinde yaşamasının önündeki başlıca engellerden biri toplumlarının birbirini doğru anlamaktaki yetersizlikleridir. Ancak buna izin veremeyiz. Ortak aklın toplumlar arasındaki güvensizliğe yol açamayacak bir samimiyetle dünyada yayılmasına imkan tanımalıyız, iyi niyetimizi eylemlerle de göstermeliyiz. Gerçekçiliği elden bırakmayan akıllı bir idealizmin sağlayacağı küresel faydaları gözardı etmemeliyiz.'' 
     
     'KÜRESEL TERÖRÜN ÖNÜNÜ ALABİLİRİZ AMA... 

     Tayyip Erdoğan, küresel barışı gerçekleştirmeden küresel terörün önünün alınamayacağını, öncelikle barışı küreselleştirmek zorunda olduklarını belirtti. 
     Erdoğan, konuşmasında, "Küresel barışı gerçekleştirmeden, küresel terörün önünü alamayız. Onun için, öncelikle barışı küreselleştirmek zorundayız. Türkiye olarak bu hedefe hızla, emin adımlarla yürüyoruz" dedi. 
     Ortak tehditlere karşı kararlı ve akılcı bir şekilde işbirliği içinde mücadele etmenin en etkin yolunun ortak hareket olduğunu kaydeden Erdoğan, "Ancak, bunu bugün söylemiyorum. Partimizi kurduğum andan itibaren bunu söylemeye başladım. Çünkü biz terörü 11 Eylül'de yaşamadık, biz terörle 1978 yılından itibaren baş başayız. Ve bu teröre biz 40 bin insanımızı kurban verdik. Herhalde bunun başka bir eşi benzeri yoktur" şeklinde konuştu. 
     11 Eylül terörü olduğu zaman Ankara'daki ABD büyükelçisine bir mektup yazdığını ifade eden Erdoğan, bu mektubunda, "Uluslararası teröre karşı ortak bir mücadele platformunu oluşturmamız şarttır. Çünkü terörün dini, milleti, ırkı, vatanı yoktur. Kimi nerede, nasıl, niçin, ne zaman vuracağı belli olmayan bir fenomendir" ifadelerine yer verdiğini bildirdi. 
     Başbakan Erdoğan, konuşmasına şöyle devam etti 
     "Geçen hafta ülkemde tren raylarına mayın döşemek suretiyle uzaktan kumandayla mayın patlatıldı ve beş vagonun devrilmesi sonucunda 6 askerimiz şehit oldu. İşte aynı terör New York, İstanbul, Madrid, bu defa Londra'da Londra metrosunda saldırganlığını yine ortaya koydu. Bugün aldığımız rakamlarla 33 ölü, bine yakın yaralı ki, bunların 45 tanesi ağır diye bize bildirildi. Temennimiz odur ki, bu sayı daha da artmasın. Burada yine saldırganlığını gösterdi. Huzurunuzda bir kez daha bu insanlık dışı saldırıyı gerek şahsım, gerekse milletim adına lanetliyorum." 
     
     TERÖR BİR NETİCEDİR 

     Terörün spesifik bir olay olmadığını belirten Başbakan Erdoğan, "Terörün sınırları da yoktur. Ve tek başına ABD terörü halledemez, tek başına Rusya terörü halledemez, İngiltere halledemez, İspanya halledemez ve Türkiye halledemez. Kimse benim terörüm daha iyidir havasına girmesin. Çünkü nerede, ne zaman, nasıl vuracağı hiç belli olmaz. Onun için bir ortak akıl, onun için dayanışma ve ortak bir mücadele gerekmektedir. Zira terör bir neticedir. Öyleyse sebeplerin ortadan kaldırılması gerekmektedir. İki önemli sebep vardır Yoksulluk ve cehalet. Öyleyse buna karşı dünyanın ortak bir mücadele başlatması gerekmektedir. Militarist bir anlayışla bunu önlemek mümkün değildir. Terör yeşerecek bir zemin bulamamalıdır" dedi. 
     Terörün zemin bulmasını önlemenin yollarından söz eden Erdoğan, sözlerini şu ifadelerle sürdürdü 
     "Bakınız 2004 yılı itibariyle bir rakam veriyorum sizlere Dünyanın silahsızlanmaya ayırdığı rakam 900 milyar dolardır. Acaba bunun ciddi bir kısmını yoksulluğun giderilmesine, cehaletin giderilmesine ayırmış olsak, terör dünyada böyle bir zemin bulabilir mi Ben kesinlikle inanıyorum ki bulamaz. Ve bu mücadelenin başını ABD çekmelidir. Terör ve kitle imha silahları kadar, açlık, fakirlik, bulaşıcı hastalık ve iklim değişimi gibi küresel sorunlarla mücadele de kesinlikle geçerli bir yoldur. 
     Sorunlar ortak olduğu gibi ulaşmak istediğimiz çözümler de son tahlilde, unutmayalım ki, ortaktır. Bulabileceğimiz çözümleri kalıcı kılmak için uluslararası yapıları etkinleştirmenin yollarını geliştirmeliyiz. Az önce de ifade ettiğim gibi, küresel güç olmanın sorumluluğunu taşıyan ABD, gelişmiş dünyanın gelişmekte olan dünya tarafından daha iyi tanınmaması için bu fırsatı iyi kullanmalıdır. Biz bu konuda başından itibaren hep söyledik, yine söyleriz, biz Türkiye olarak her türlü desteği vermeye hazırız." Türkiye'nin dış politikada hem gerçekçi, hem de çağdaş ve ilkeli bir çizgi izlediğine dikkati çeken Erdoğan, "ABD'nin de aynı yaklaşımı dile getirmesini memnuniyetle izliyoruz. Burada önemli olan iki ülkenin ortak genel hedefler doğrultusunda etkin, yapıcı ve başarılı yüksek politikalar geliştirmeleri konusunda birbirlerine yardımcı olmalarıdır" dedi. 
     
     TÜRKİYE YOL GÖSTERİCİ BİR TUTUM İÇİNDEDİR 

     Başbakan Erdoğan, konuşmasında daha sonra şunları kaydetti 
     "Türkiye'nin bölgesinde barış ve istikrarın hakim kılınması için ve ABD ile birlikte yapabileceği çok şey vardır. Bu konuda bölgedeki dengeleri çok iyi bilen bir ülkeyiz. Türkiye'nin Geniş Ortadoğu ve Kuzey Afrika İnisiyatifi'nde bir ortak demokratik üye olarak yer almış olması bundan kaynaklanmaktır. Bu süreçte Türkiye'nin İtalya ve Yemen ile birlikte eş başkan olması bundan kaynaklanmaktadır. İhtiyaç duyulan, geliştirilmesi gereken yaklaşımlar arasında uzlaşma kültürü ve kazan-kazan anlayışını sayabiliriz. Türkiye bu konularda da yol gösterici bir tutum içindedir." Uluslararası ve bölgesel işbirliğini, "ülkelerin ve halkların birbirlerini daha sağlıklı bir şekilde tanımalarını ve ortak çıkar ilişkilerini kurmalarını sağlayan bir dinamik" olarak gördüklerini bildiren Erdoğan, "Nitekim Türkiye sınırdaş olduğu Balkanlar, Karadeniz havzası, Kafkaslar, Orta Asya ve Ortadoğu ülkeleri ile bölgesel işbirliği mekanizmaları kurmuştur. Amacımız bu mekanizmaları önümüzdeki dönemde daha etkin kılmaktır" ifadelerini kullandı. 
     
     KOMŞULARLA İLİŞKİLER 

     Türkiye'nin komşu ülkelerle olan ilişkilerine de değinen Erdoğan, bu konuda şunları söyledi 
     "Komşularla ilişkilerimizi, bölgede barış ve istikrarı gözeten, aynı zamanda olumlu değişim için cesaret veren bir anlayışla geliştirmeye çalışıyoruz. Hedefimiz düşman kazanmaya yönelik değil, dost kazanmaya yöneliktir. Biz göreve geldiğimizde Türkiye birçok komşusuyla görüşmüyordu. Ama artık görüşmediğimiz komşumuz kalmadı. Bu görüşmeler oturup kahve içip ondan sonra dağıldığımız görüşmeler değildir. Ülkelerimiz arasında çözümler aradığımız ve çözüme vardığımız görüşmelerdir. 
     Nitekim bunlardan bir tanesini Pazar günü Türkiye-Yunanistan arasında Meriç nehri üzerindeki köprüde Yunanistan Başbakanı, değerli dostum Kostas Karamanlis ile Yunanistan'a doğal gaz vermek için bir araya gelerek gerçekleştirdik. Ama daha önce Türkiye ile Yunanistan arasında neler olduğunu çok iyi biliyorsunuz. Çünkü düşmanlıkla bir yere varmak mümkün değil. Masaya oturacağız, dertlerimizi masada konuşacağız, ondan sonra omuz omuza dayanışma içinde, küresel barışa hep birlikte destek vereceğiz." 
     
     "BARIŞI KÜRESELLEŞTİRMEK ZORUNDAYIZ" 

     "Küresel barışı gerçekleştirmeden, küresel terörün önünü alamayız. Onun için, öncelikle barışı küreselleştirmek zorundayız" diyen Erdoğan, sözlerini şöyle sürdürdü 
     "Türkiye olarak bu hedefe hızla, emin adımlarla yürüyoruz. Özellikle bölgesel istikrarsızlık yaratan unsurlara hoşgörü gösterme taraftarı değil, bunlarla baş etmek için kendi ilave imkanlarını devreye sokmanın gayreti içerisindeyiz. Bu çabalarımızın sonuç vermeye başladığını da memnuniyetle görüyoruz. Türkiye son 2,5 yılda bu konuda çok ciddi mesafeler kaydetti. Peki biz kaydettik de, komşularımız kaydetmedi mi Onlar da kaydetti. 
     
     ERMENİSTAN'IN TUTUMU 

     Ne yazık ki üzülerek söylüyorum, bundan istifade etmek cesaretini gösteremeyen tek ülke var, o da Ermenistan. Ermenistan'ı uzak görüşlü, sağ duyulu bir çizgiden uzak tutan dinamiklerin bu halka zaman kaybettirdiğini düşünüyorum. Bu bağlamda ABD'deki Ermeni toplumunun da daha yapıcı bir tavır içerisinde olmasını istiyoruz. İlişkilerimizi yıpratan Ermeni iddialarının açıklığa kavuşturulması yönünde Türkiye olarak yaptığımız açılımın olumlu karşılık bulmasını umuyoruz. Çok açık ve net söylüyorum, kendine has bir tarih anlayışından hareketle, tarihten husumet çıkarılması, yani geleceği kin üzerine inşa etmek suretiyle genç nesillere nefret aşılanmasını asla doğru bulmuyoruz. ABD'deki dostlarımızın temelsiz propagandalara itibar etmeyerek, Türk-Ermeni ilişkilerine yapıcı katkı sağlamalarını bekliyoruz." Başbakan Erdoğan, göreve geldiklerinde ilk yaptıkları işin Erivan-İstanbul arasında kargo ve charter seferlerini başlatmak olduğunu kaydederek, "Bu hava kapısını biz açtık. Bir şey yapılmıyor diyenlere bunu özellikle ithaf ediyorum" dedi. Kısa bir süre önce ikinci bir adım daha attıklarını belirten Erdoğan, Van'ın Akdamar adasındaki Ermeni kilisesinin restorasyonunu Kültür ve Turizm Bakanlığı aracılığıyla yaptırmakta olduklarını, bunu da Ermeni Patriği ile görüşerek ve onlardan da bir Ermeni mimar istemek suretiyle yaptırdıklarını anlattı. Erdoğan, "Bizim içimizde kin yok. Fakat bu konuyla ilgisi olmayan birçok ülkede alınan siyasi kararlar, bilsinler ki bu işin çözümü değildir. Filanca parlamentodan şu karar çıkmış, filancada bu çıkmış, nereden çıkarsa çıksın. Onlardan daha önemlisi var, Avrupa Konseyi Karabağ'da Ermenistan'ı işgalci ilan etmiştir. Önce bu işgalden çekilsinler. Bunu yapmayacaksınız, ancak sürekli olarak oluşturduğunuz lobilerle kendinizi haklı çıkarmaya çalışacaksınız. Yok böyle bir şey" dedi. 
     
     KIBRIS SORUNU 

     Güney Kıbrıs'taki gelişmelerin de kendilerini üzmekte olduğunu anlatan Başbakan Erdoğan, şöyle devam etti 
     "Bildiğiniz gibi 17 Aralık zirvesi öncesinde biz AB'deki dostlarımıza bir söz verdik. Bizden istenen şuydu Her ne kadar Kopenhag siyasi kriterleri içinde Kıbrıs sorunu yoksa da, biz 24 Nisan 2004'te yapılacak olan Annan Planı ile ilgili referandumda Türkiye'nin desteğini bekliyoruz. Kaldı ki Sayın Annan'ın böyle bir müzakere sürecini başlatmasına bizzat şahsım Davos'ta kendisinden rica ile vesile oldum... Biz kendilerine bir şey söyledik, dedik ki, Türkiye her zaman Rumlardan bir adım ileri olacak. Burada tek hedefimiz var, bizim çözüm formülümüz kazan-kazandır. Bununla yürüdük, biz Rumları aldatalım, onların haklarını alalım veya onlar Kuzey Kıbrıs'ta Türkleri aldatarak Türklerin haklarını alsın, buna asla sıcak bakmıyoruz. 
     24 Nisan'da yapılan referandumda Kuzey Kıbrıs'ta Annan Planı'na yüzde 65 'evet' oyu çıktı, Güney Kıbrıs'ta yüzde 75 'hayır' oyu çıktı. Şu anda duygularımla size sesleniyorum Kuzey Kıbrıs, 'evet' demesine rağmen, Kıbrıs'ta barışa, kardeşliğe evet demesine rağmen, maalesef bu işin dışında kaldı. Güney Kıbrıs 'hayır' demesine rağmen 1 Mayıs'ta AB üyesi oldu. İş bununla da kalmadı, hala Kuzey Kıbrıs'a dünyanın hiçbirinde uygulanmayan bir izolasyon uygulanmaktadır. Ne yaptı Kuzey Kıbrıs, neden bu uygulanıyor Bu cezalandırma niçin Bunun hangi insan hakları ile bağdaşır bir yanı var. Kopenhag siyasi kriterlerine rağmen Rum kesimi AB'ye dahil edilmiştir. En basitinden sınır sorunlarını çözemeyen bir Güney Kıbrıs AB'ye dahil edilmiştir. Ben bunları gıyapta konuşmuyorum, yüzlerine konuştuğum için konuşuyorum. AB'nin medeniyetler uzlaşmasının adresi olduğuna inandığım için, tabii Türkiye'nin katılmasıyla, bunu söylüyorum." 
     Erdoğan, ilk adım olarak ABD'nin, özellikle üç Kongre üyesinin direkt olarak Kuzey Kıbrıs'a gitmiş olmasının, izolasyonun siyasi anlamda kırılması noktasından hareketle, çok isabetli olduğunu ifade etti. 
     
</TEXT>
</DOC>
