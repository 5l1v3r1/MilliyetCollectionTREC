<DOC>
<DOCNO> 365436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo11.html </URL>
<DATE> 2005/07/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gençlerbirliği sözcüsü Bir sezonda bu kadar oyuncu değiştirmek risk 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, genelde oynayan kadronun bir sezonda bu kadar çok değiştirilmesinin risk olarak bilindiğini belirterek, ''Ancak bizimkisi zorunluluktan olmuştur'' dedi. 
     Yaptığı açıklamada yeni sezon hazırlıklarını aralıksız sürdürdüklerini ifade eden Muammer Akyüz, ''Kadromuzdan El Saka, Ümit Bozkurt, Ali Tandoğan, Filip, Mustafa Özkan ve Youla gibi futbolcularla neredeyse yarıdan fazlası ayrıldı. Bunların yerine yeni futbolcular transfer ettik'' diye konuştu. 
     Yeni kadrolarında göze batan en büyük özelliğin, takımın gençleştirilmesi olduğunu vurgulayan Akyüz, sözlerini şöyle sürdürdü 
     ''İyi bir kadro 1 yılda kurulamıyor. Bizim bu yılki politikamız, gelecek 3-4 yılın iskelet kadrosunu kurmak oldu. Ayrıca dünyanın futbolda çok ileri gitmiş ülkelerinden yapılan transferlerle seyir zevki çok yüksek futbol oynayacak bir takım oluşturduk. Hafta sonunda katılacağımız TSYD Ankara Şubesi'nin geleneksel olarak düzenlediği turnuvada ciddi hazırlık maçları yapacağız ve yeni kadromuzun durumunu göreceğiz.'' 
     
</TEXT>
</DOC>
