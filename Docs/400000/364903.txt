<DOC>
<DOCNO> 364903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/asiy.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tenzili rütbe olmaz' 
</HEADLINE>
<TEXT>


CHP İstanbul İl Başkanlığı için adaylığını açıklayan Altan Öymen, "Bazı arkadaşlar 'Tenzili rütbeyi kabul ediyor musun ' demesine rağmen kabul ettim. Çünkü biz öyle gördük" dedi 

Gülay Fırat 


Eski CHP Genel Başkanı Altan Öymen, partisinin 31 Temmuz'da yapılacak il kongresinde İstanbul İl Başkanlığı'na aday olacağını açıkladı. 
CHP'de İstanbul İl Kongresi'ne sayılı günler kala heyecan yükseliyor. CHP İstanbul İl Başkanlığı'nda dün yapılan basın toplantısı, Kartal, Tuzla, Pendik, Sultanbeyli ve Büyükçekmece ilçe başkanları adına Kartal İlçe Başkanı Hasan Karaman'ın, Öymen'i desteklediklerini belirten basın açıklamasını okumasıyla başladı. 

Alkışlarla destek 
Partililerin alkış ve tezahüratları arasında adaylığını açıklayan Öymen konuşmasında Anayasa Mahkemesi'nin CHP'ye bir hukuk ihtarında bulunduğunu, bu ölçüde ciddileşen partideki demokrasi sorununun çözümüne katkıda bulunmak için gelen bu teklifi kabul ettiğini söyledi. Öymen, "Yaşıma başıma rağmen, daha önce Genel Başkanlık yapmama rağmen, Bazı arkadaşlar, 'Tenzili rütbeyi mi kabul ediyor musun ' demesine rağmen kabul ettim, çünkü biz öyle gördük" dedi. 
Eskiden İstanbul'un "CHP'nin kalesi" olarak görüldüğünü ve ciddi oy oranının İstanbul'dan alındığını anlatan Öymen, bugün ise kentte, sadece Kadıköy ve Beşiktaş gibi 4-5 ilçe dışında partiye oy çıkmadığını söyledi. 

'Göreve hazırım' 
Öymen, sözlerini şöyle tamamladı 
"Eğer seçilirsem, İstanbul'a CHP'nin İl Başkanı olarak hizmet vermeye hazırım. Partiyi gençleştirmek için, kadınların partide önünü açabilmek için, erkeğiyle kadınıyla tüm insanları kucaklayabilmek için, dayanışma içinde olabilmek için elimden gelen gayreti göstereceğim." 
Genel başkanlığa adaylığını koyup koymayacağını soran bir gazeteciye de Öymen, "Yeniden Genel Başkan olma planım yok. Ama buna da yoktu" yanıtını verdi. 
Basın toplantısına Hasan Fehmi Güneş, Nurettin Sözen, Mehmet Bölük gibi partililer de katılımıyla destek verdirken, bir süre önce CHP'ye üyeliği kabul edilmediğini gazeteye verdiği ilanla duyuran Rıdvan Budak da katıldı. 

Gençlerle fotoğraf çektirdi 

Altan Öymen, daha önce gençlerin önünün açılması gerekçesiyle bu teklifi kabul etmemesine rağmen, partisine hizmet etmek için görevi kabul ettiğini vurguladı. Öymen, adaylığını açıkladıktan sonra partili gençlerle fotoğraf çektirdi. 


</TEXT>
</DOC>
