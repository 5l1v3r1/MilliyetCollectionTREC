<DOC>
<DOCNO> 379638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko10.html </URL>
<DATE> 2005/09/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Temmuz ayında 92 bin 181 adet motorlu taşıtın trafiğe kaydı yapıldı 
</HEADLINE>
<TEXT>

     Trafiğe kaydı yapılan motorlu taşıt sayısı, bu yılın Temmuz ayında 92 bin 181 adet oldu. 
     Kaydı yapılan araçlar içinde, yüzde 40.5'lik oranla otomobil ilk sırada yer aldı. 
     DİE, 2005 Temmuz ayı motorlu kara taşıtları istatistiğini açıkladı. 
     Buna göre Temmuz'da trafiğe kaydı yapılan araçlar arasında otomobili, yüzde 29.5 ile motosiklet, yüzde 20 ile kamyonet, yüzde 3.4 ile kamyon izledi. 
     Söz konusu ayda, 6 bin 317 taşıtın ise trafikten kaydı silindi. 2004 yılı Temmuz ayında 59 bin 443 adet taşıtın trafiğe kaydı yapılırken, 9 bin 266 taşıtın trafikten kaydı silinmişti. 
     Buna göre bu yıl Temmuz ayı itibarıyla, geçen yılın aynı ayına göre trafiğe kaydı yapılan araç sayısı yüzde 55.1 artarken, kaydı silinen araç sayısı ise yüzde 31.8 oranında azalma gösterdi. 
     Öte yandan Temmuz'da trafikten ilk defa tescil belgesi alan otomobillerin markalarına göre yüzde 14.9'unu Renault, yüzde 10.3'erini Hyundai ve Opel, yüzde 10'unu Ford, yüzde 8.9'unu Tofaş-Fiat, yüzde 7.3'ünü Volkswagen, yüzde 6.6'sını Toyota, yüzde 5'ini Peugeot, yüzde 2.9'unu Honda ve yüzde 23.8'ini ise diğer markalar oluşturdu. 
     
     OCAK-TEMMUZ DÖNEMİ 
     Bu yılın Ocak-Temmuz döneminde ise trafiğe kaydı yapılan motorlu taşıt sayısı, geçen yılın aynı dönemine göre yüzde 10.8 artarak 433 bin 378'den 480 bin 299'a çıktı. 
     Aynı dönemde kaydı silinen araç sayısı yüzde 78.9 azalarak, 210 bin 860'dan 44 bin 548'e geriledi. 
     
</TEXT>
</DOC>
