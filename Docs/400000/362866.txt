<DOC>
<DOCNO> 362866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas01.html </URL>
<DATE> 2005/07/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Cimriliğin böylesi "Eğer karıma araba ile çarpsaydım daha az öderdim" 
</HEADLINE>
<TEXT>

     İngiltere’de, boşandığı karısına 5 milyon sterlin ödemesi kararlaştırılan bir adamın avukatı, "müvekkilim karısına arabayla çarpsaydı bile daha az tazminat öderdi" diye mahkemeye itiraz etti. 
     Eşinden boşandıktan sonra bu yüklü nafakayı vermesi kararlaştırılan işadamı Alan Miller’ın avukatı, temyiz mahkemesinde, "Müvekkilim karısına araba ile çarpıp yaralanmasına neden olsaydı, en çok 2 milyon sterlin tazminat öderdi" diyerek, 30 milyon sterlin servete sahip müvekkilini savundu. 
     Zengin olduğu halde karısına vereceği nafakanın hesabını, avukatına verdirdiği bu tuhaf örnekle yapan Miller ise karısıyla gönülsüz olarak evlendiğini, karısının "evlenmeden olmaz" demesi üzerine zoraki olarak dünya evine girdiğini belirtti. 
     Miller’ın karısını aldattığı ve boşanma davasını kendi açtığı gerekçesiyle bu nafakayı ödemesinin kararlaştırıldığı bildirildi. 
     
</TEXT>
</DOC>
