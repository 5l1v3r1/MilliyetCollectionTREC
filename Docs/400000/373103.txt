<DOC>
<DOCNO> 373103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy01.html </URL>
<DATE> 2005/08/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ABD'den PKK'dan Diyanet'e, 'gerilim'den Irak'a Türkiye'ye mesajlar... 
</HEADLINE>
<TEXT>

     ABD Dışişleri Bakan Yardımcısına vekalet eden Matt Bryza, "Türkiye ve ABD’nin stratejik olarak aynı yönde olduklarını" söyledi. 
     Ankara’daki temasları çerçevesinde Dışişleri Bakanlığı’na gelen ve Dışişleri Bakanlığı Müsteşar Yardımcısı Büyükelçi Ertuğrul Apakan ve diğer yetkililerle yaklaşık iki saat görüşen Bryza, temaslarının ardından basına açıklama yaptı. 
     Türk yetkililerle "verimli ve olumlu görüşmeler yaptığını" belirten Bryza, sadece üç hafta önce yine Ankara’da olduğunu ve üç hafta içinde birçok konuda ilerleme kaydedildiğini söyledi. 
     "Kimi zaman yaklaşımlarımızda taktiksel farklılıklar olsa da stratejik olarak tamamen aynı yöndeyiz" diyen Bryza, temasları sırasında stratejik işbirliğinin bir kez daha teyit edildiğini ve çalışma grupları, ortak projeler aracılığıyla sözlerin eyleme dönüştürülmesinin yollarını görüştüklerini kaydetti. 
     Görüşmelerde olumlu hava yakaladıklarının altını çizen Bryza, "İlişkilerimizde birçok kişinin gözlemlediği gerilim geride kaldı" diye konuştu. 
     Görüşmelerde "birleşik, egemen, komşularıyla barışçıl ilişkiler içinde ve demokratik Irak’ın geleceği" konusunu ele aldıklarını belirten Bryza, ayrıca Türkiye-AB ilişkileri, Kıbrıs, Kafkaslar, Karadeniz, enerji, Ortadoğu ve Orta Asya gibi konuların da görüşmelerde yer aldığını söyledi. 
     Türkiye’nin tarihi deneyimlerinin kendine özgü olduğunu, bu nedenle de model olarak kabul edilemeyeceğini ifade eden Bryza, "Türkiye, büyük Ortadoğu ülkelerine ilham verebilecek niteliktedir" dedi. 
     
     PKK ORTAK SORUN 
     Matt Bryza, "terör örgütü PKK’nın Türkiye, ABD ve Irak’ın ortak sorunu olduğunu" söyledi. 
     Görüşmelerde terör örgütüne ilişkin konuların ağırlıklı olarak ele alındığını ifade eden Bryza, "Avrupa ve Irak’taki terörist varlığın ortadan kaldırılması için ellerinden geleni yapmaya kararlı olduklarını" belirtti. 
     Türkiye-Irak ve ABD arasında geçen ay yapılan üçlü güvenlik toplantılarında ABD’yi kendisinin temsil ettiğini hatırlatan Bryza, bu konuda önemli gelişmeler kaydettiklerini, üç ülkenin mahkeme ve yasal otoriteleri arasında iyi bir işbirliği oluşturulduğunu söyledi. 
     Matt Bryza, ortak amacın Irak’taki egemenliğin güçlendirilmesi olduğunun altını çizerek, atılacak adımlar, Irak yönetiminin egemenliğine zarar verecek nitelikte olduğu takdirde, birleşik Irak’tan ayrılma yanlısı siyasi grupların bundan çıkar sağlayacaklarını savundu. Bryza, terör örgütü PKK ile ilgili konuların egemen Türkiye ile egemen Irak arasında çözümleneceğini ve bu süreçte ABD’nin diplomasi, hukuk ve güvenlik konuları da dahil olmak üzere elinden gelen tüm katkıyı yapacağını kaydetti. 
     PKK’nın Avrupa’daki varlığına ilişkin bir plan hazırladıklarını da belirten Bryza, Avrupa’daki terör örgütü mensubu ve yandaşlarının adaletin önüne çıkarılması için çalışmalar yaptıklarını, bu alandaki çalışmalarda Türkiye ile ABD arasında daha fazla işbirliğine ihtiyaç olduğunu söyledi. 
     ABD Merkez Kuvvetleri Komutanı General John Abizaid ile Avrupa Kuvvetleri Komutanı James Jones’un Eylül ayı başında Ankara’ya gelmelerinin beklendiğinin hatırlatılması ve ABD’nin terör örgütü ile mücadele konusunda daha somut adımlar atıp atmayacağının sorulması üzerine Bryza, şunları kaydetti 
     "Zaten ABD’nin Irak’taki PKK varlığına karşı attığı adımlar var. 
     Jones ve Abizaid bu konuda daha detaylı bilgi vereceklerdir. Ama şunu söylemeliyim PKK’yı hepimizin ortak çalışarak çözeceği bir sorun olarak görüyoruz, ama konunun çözümü için öncelikli olarak egemen Türkiye ile egemen Irak hükümetleri birlikte çalışmalıdır. Eğer, sorunu çözmeye çalışan temel güç olursa, bu Irak hükümetinin egemenliğine zarar verebilir, ki bu da Irak’ın bütünlüğünü zedeler. 
     Elimizde sihirli bir değnek yok. Bu karmaşık bir sorundur. Türk Silahlı Kuvvetleri, ABD Silahlı Kuvvetleri gibi dünyadaki en iyi askeri yapılanmalardan biridir. Askeri çözümler PKK sorununun tamamen cevabı olamaz, parçası olabilir. PKK sorununun tüm boyutları üzerinde çalışıyoruz." Irak ve Türkiye adli makamları ve kolluk kuvvetleri arasında işbirliğinin arttığını ifade eden Bryza, "Bu tür işbirliğinin sonucunda Irak’ta ve Avrupa’da somut sonuçlar alındığını göreceğiz" diye konuştu. 
     
     DİYANET 
     Bryza, bugünkü temasları arasında Diyanet İşleri Başkanlığı’nın bulunduğunun hatırlatılması ve ziyaretinin amacının sorulması üzerine, Diyanet’in Türkiye’nin birçok başka kurumunda olduğu gibi birçok ülke için ilham verici bir yapılanma olduğunu söyledi. 
     Matt Bryza, bir yandan dinler arası diyaloğu desteklemek, bir yandan çoğunluğu Müslüman olan laik bir ülkede dinle ilgili konuları ele almak, öte yandan da aşırılıkla mücadele etmenin "zor bir denge" olduğunu ve Diyanet’in "mükemmel bir çözüm" olduğunu anlattı. 
     Sadece terörist eylemlerin değil, "hoşgörüsüzlüğe hoşgörü gösteren düşüncelerin" de üstesinden gelinmesi gerektiğini ifade eden Bryza, "Önemli konulardan biri imamların eğitilmesi. ABD’de bizim bu konuda bir bilgimiz yok ama Diyanet’in var" diye konuştu. 
     Bryza, farklı ülkelerden gelip, kendilerini aşırılık yanlısı düşüncelerden koruyan "hoşgörülü inanç ve bilimsel düşünceye saygı" gelenekleriyle bağları kopmuş insanlar bulunduğunu belirterek, "Diyanet, bize ve Avrupa hükümetlerine, yeni gelen bu Müslüman nüfusların bu gelenekleriyle bağlarını yeniden oluşturmaları konusunda yardımcı olabilir" dedi. 
     
</TEXT>
</DOC>
