<DOC>
<DOCNO> 389573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo25.html </URL>
<DATE> 2005/10/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Bıçakcı Henüz Federasyonumuza ulaşmış bir istifa dilekçesi yok... 
</HEADLINE>
<TEXT>

     Futbol Federasyonu Başkanı Levent Bıçakcı, Futbol Federasyonu Tahkim Kurulu'nda yaşanan istifalarla ilgili olarak, ''Henüz federasyonumuza ulaşmış bir istifa dilekçesi yok'' dedi. 
     Levent Bıçakcı, özel bir araştırma şirketine yaptırılan ''Türkiye'de Futbol Algısı'' konulu kamuoyu araştırması sonuçlarını açıkladığı Ataköy Olimpiyatevi'ndeki basın toplantısının ardından, Tahkim Kurulu'nda yaşanan istifalarla ilgili görüşlerini açıkladı. 
     Bıçakcı, şunları kaydetti 
     ''Tahkim Kurulu'nda bir takım olaylar yaşanıyor. Gerçekten bizi üzen nokta, iki kulübümüzün arasındaki bir futbolcu transferinin bu boyutlara gelmesi, bu sonuçları doğurması. Ama henüz federasyonumuza ulaşmış bir istifa dilekçesi yok. Dün Tahkim Kurulu Başkanı'yla bizzat görüştüm. Kendisinde bir takım istifa dilekçelerinin olduğunu, ancak bugün Tahkim Kurulu'nun kendi içinde tekrar toplanacağını ve nihai kararlarını alarak, bizle paylaşacaklarını belirttiler. Ben hem kulüplerimizin, hem Tahkim Kurulu üyelerinin sağduyulu düşüneceklerine ve adil bir karar vereceklerine inanıyorum. Onun için kendilerinden bu kararlarının bize ulaşmasını bekliyoruz. Ne karar alırlarsa alsınlar, Futbol Federasyonu olarak hukuk çerçevesinde gereken yapılacaktır.'' Tahkim Kurulu'nun, Futbol Federasyonu Genel Kurulu'nda seçildiğini hatırlatan Levent Bıçakcı, ''Kurul, 5 asil, 5 yedek üyeden oluşuyor. Eğer 5 asil üyeden, 4 üye kalırlarsa, istifa sayısı 6'ya çıkarsa, çok kısa sürede bir genel kurul yapıp, yeniden bir Tahkim Kurulu seçimi yapmak durumunda olacağız'' dedi. 
     Bıçakcı, bir soru üzerine de istifa sayısının 6'ya ulaşması durumunda bile Tahkim Kurulu'nun daha önce aldığı bütün kararların geçerli olacağının altını çizerek, ''Ancak 6 istifadan sonra yeni bir karar veremezler. Bu durumda Disiplin Kurulu'nun kararlarına karşı Tahkim Kurulu'nun kararlarının oluşamaması gibi bir durum söz konusu olur. Onun için biz bunu çok seri bir şekilde gerçekleştiririz'' diye konuştu. 
     
</TEXT>
</DOC>
