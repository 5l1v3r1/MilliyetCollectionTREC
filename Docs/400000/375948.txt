<DOC>
<DOCNO> 375948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/aspo.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Voronin'e dikkat 
</HEADLINE>
<TEXT>


Milli Takımımız'ın rakibi lider Ukrayna'yı, Gürcistan karşısında izleyen Antrenör Mehmet Özdilek, "İtalya'ya dönen Shevchenko'nun yıldız olduğu bir gerçek. Ama unutulmasın ki, Ukrayna'da çok yetenekli ve fırsatçı Voronin var" dedi 

MEHMET DEMİRCAN 


Gürcistan karşısında aldıkları beraberlikle, Dünya Kupası finallerine katılmayı garantileyen Ukrayna, bir yandan bunun sevincini yaşarken, diğer yandan Türkiye maçına hazırlanıyor. 
Milli Takımımız'ın yarın karşılaşacağı rakibi, Almanya'ya gitmeyi garantilemesinin ardından Shevchenko'ya izin verdi ve Milanlı oyuncuyu İtalya'ya gönderdi. Ancak Fatih Terim'in yardımcısı Mehmet Özdilek bunun bir avantaj olarak kabul edilmemesi gerektiğini vurguladı. Lideri Gürcüler karşısında izleyen Özdilek, "Shevchenko'nun yıldız bir futbolcu olduğu bir gerçek. Ama unutulmasın ki, Ukrayna Milli Takımı'nda bu görevi fazlası ile tamamlayacak bir Voronin var. Gürcistan maçını izleyip gördüm ki, bu futbolcu çok yetenekli ve fırsatçı. Ona çok dikkat etmeliyiz" dedi. 
Gerekli tedbirleri alacaklarını belirten Antrenör Mehmet Özdilek, "Kısacası Ukrayna, Shevchenko'suz oynasa da ihmale gelmeyecek bir ülke" yorumunda bulundu. 

Terim'in duası 

Ukrayna'nın işi garantilemesinin avantaj olabileceğini söyleyen Fatih Terim, "İnşallah rehavete girerler ve işimiz kolaylaşır" dedi 


Milli Takımlar Teknik Direktörü Fatih Terim dün Kiev'de bir basın toplantısı yaptı, Ukrayna ile yapacakları maçı değerlendirdi. 
Son beraberlikle futbolcularının moral olarak yıkıldığına dikkat çeken Terim, "Herkes kaçan golleri, yapılan hataları ve olumlu hareketleri değerlendirme imkanı buldu. Buradaki en önemli şey, sisteme bağlı kalmamız, bu işi yapma isteğimizin sürmesi" ifadesini kullandı. 
Sakatlıklardan dert yanan Terim, "O kadar çok oyuncum dışarıda kaldı ki, sakatlananlardan bile bir 11 çıkarabilirim" dedi. 
Ukrayna'nın disiplinli ve sabırlı bir takım olduğunu vurgulayan Fatih hoca şöyle devam etti "Aslına bakarsanız Ukrayna ve Arnavutluk maçları öncesi futbol açısından her şey dört dörtlük. Hiçbir eksiklik hissetmiyoruz. Tek bir eksiğimiz var, o da Danimarka karşısında kaçırdığımız galibiyet. Rakipte golcü Shevchenko oynamıyormuş. Ve Ukrayna finalleri garantiledi. İnşallah rehavete girerler ve bizim işimizi kolaylaştırırlar. Ancak başka oyuncular da bu maçta kendilerini göstermek adına, bizim için tehlikeli olabilirler." 
Terim, Danimarka'nın hocası Olsen'in Ukrayna - Türkiye maçı ile ilgili yorumuna ise sert çıktı, "Liderler bu tip açıklamalar yapmaz. Ben Avrupa Şampiyonası'nda Danimarka - İsveç maçını izledim. İki takımın da bir üst tura çıkması için maçın 2-2 bitmesi gerekiyordu. Ne tesadüftür ki, maç 2-2 bitti. Bunu unutmasınlar" diye konuştu. 

Önce "Hain", sonra özür 

Danimarka'nın B.T. Gazetesi, Sepp Piontek'ten özür diledi. Türkiye - Danimarka maçı öncesi Türk gazetelerinde verdiği demeçler nedeniyle Alman teknik adamı "Hain" ilan eden gazete, dün bir özür yayınladı. Spor Müdürü Peter Brüchmann imzasıyla yayınlanan yazıda, Piontek ile ilgili büyük puntolarla kullanılan başlığın, haberin içeriğiyle örtüşmediğini ve ünlü teknik adamın bilinmeyen bir şey ifade etmediğini belirtti. Maçın akislerine devam eden Danimarka basını, bu beraberliği ümitlerin tükenmesi olarak yorumladı. Extra Bladet gazetesi, Danimarka Teknik Direktörü Morten Olsen'e, yıldız oyuncu Tomas Gravesen'i ilk 11'de oynatmama çağrısı yaptı. 

'Çiçekleri alın, üç puanı da...' 

A ve Ümit milli takımımız, Ukrayna ile yapılacak maçlar için dün özel uçakla Kiev'e gitti. Öğlen saatlerinde Borispol havaalanına inen Ay - Yıldızlı kafileyi bir grup Türk taraftar karşıladı. 
A Milli Takım, oteline yerleştikten sonra Dinamo Kiev'in sahasında bir idman yaptı. Antrenman sırasında Kiev'deki Uluslararası Meridyen Okulu'nda eğitim gören Türk ve Ukraynalı yaklaşık 30 öğrenci, futbolcular ile Teknik Direktör Fatih Terim'e çiçek verdiler. Çalışmayı yarıda kesen Fatih Terim, "Koşarak gidin, nefesinizi açın, çocukları bekletmeyin. Çiçekleri de alın, üç puanı da" diyerek oyuncularına takıldı. 
Belinde problem olan Hakan Şükür, bir süre ayrı çalıştıktan sonra takıma katıldı. 

Ümitlerimiz'in önemli virajı 

Avrupa Şampiyonası elemelerinde grup lideri Danimarka'ya ilk yenilgiyi tattıran Ümit Milli Takımımız, bugün Ukrayna ile oynuyor. Play-Off için ilk iki sırayı kovalayan Reha Kapsal'ın öğrencileri, rakibini mağlup etmesi halinde büyük bir avantaj yakalayacak. Belçika'dan Serge Gumienny'nin yöneteceği maç, FFU Antrenman Kompleksi'nde TSİ 19.30'da başlayacak ve Show TV'den naklen yayınlanacak. A2 Milli Takımımız da Future Cup'ta bugün 21.15'te Almanya ile oynayacak. Maç, Ankara 19 Mayıs Stadı'nda yapılacak. 


</TEXT>
</DOC>
