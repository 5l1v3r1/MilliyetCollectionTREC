<DOC>
<DOCNO> 374489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur03.html </URL>
<DATE> 2005/08/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Orhan Pamuk hakkındaki dava 16 Aralık'ta görülmeye başlanacak 
</HEADLINE>
<TEXT>

     Yazar Orhan Pamuk hakkında, İsviçreli bir gazeteciye Ermeni tehciri konusunda yaptığı açıklamanın çevirisinin Türkiye’de bir dergide yer alması üzerine "Türklüğü alenen aşağılama" suçundan 3 yıla kadar hapis cezası istemiyle Şişli 2. Asliye Ceza Mahkemesi’nde açılan davanın, 16 Aralık 2005 tarihinde görülmeye başlanacağı bildirildi. 
     İletişim Yayıncılık Gazetecilik Basın San. ve Tic. A.Ş’den yapılan yazılı açıklamada, "Yazar Pamuk’un 2004 yılında İsviçreli bir gazeteci ile yaptığı röportajda, konuşulan geniş konu yelpazesi içinde sorulması üzerine Ermeni tehciri konusunun nazik bir konu olduğunu söylemek amacıyla, bu topraklarda ’bir milyon Ermeni otuz bin Kürt öldürüldü’ şeklinde yapılan açıklamanın çevirisinin Aktüel Dergisi’nin 2005 yılı Şubat-Mart sayısında yer aldığı" hatırlatıldı. 
     Bunun üzerine Şişli Cumhuriyet Başsavcılığı’nın konuya ilişkin soruşturma başlattığı ifade edilen açıklamada, soruşturma sonucunda Pamuk hakkında, "Türklüğü alenen aşağılama" suçunu düzenleyen yeni TCK’nın 301 1. maddesi uyarınca 6 ay ile 3 yıl arasında hapis cezası istemiyle 30 Haziran 2005 tarihinde kamu davası açıldığı belirtildi. 
     Açıklamada, söz konusu davanın görülmesine, 16 Aralık 2005 tarihinde Şişli 2. Asliye Ceza Mahkemesi’nde başlanacağı bildirildi. 
     Açıklamada, aynı sözlere ilişkin İstanbul Cumhuriyet Başsavcılığı’nca başlatılan soruşturmada ise, Orhan Pamuk’un verdiği ifade de gözönüne alınarak "Türklüğü alenen aşağılama suçunun oluşmadığı ve yeni TCK’nın 301. maddesinin son fıkrası uyarınca eleştiri niteliğinde yapılan açıklamaların suç olamayacağı" gerekçesiyle 1 Temmuz 2005 tarihinde "kovuşturmaya yer olmadığı" kararı verildiği kaydedildi. 
     
</TEXT>
</DOC>
