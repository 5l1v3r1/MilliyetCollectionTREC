<DOC>
<DOCNO> 396063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko36.html </URL>
<DATE> 2005/11/18/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Visa kartlarının kullanım hacmi 70 milyar seviyesinde... 
</HEADLINE>
<TEXT>

     Türkiye'de yılın ilk yarısında Visa kartlarının toplam kullanım hacmi, 70 milyar YTL seviyesinde gerçekleşti. 
     Visa Türkiye'den ilk yarıyıl sonuçlarına ilişkin yapılan açıklamaya göre, yüzde 63.2 pazar payına sahip Visa Electron kart sayısı, bu dönemde 18.3 milyona ulaştı. 
     Gerçekleştirilen alışveriş hacmi önceki yılın aynı dönemine göre yüzde 97.4 oranında artış gösterirken, alışveriş işlem adedi de yüzde 64.6'lık artışla 15.9 milyon seviyesinde oldu. 
     2005 Haziran sonu itibariyle Türkiye'de Visa kartlarının toplam kullanım hacmi 70 milyar YTL olarak hesaplandı. 
     Satış noktalarında 18.3 milyonu banka kartları, 14.7 milyonu kredi kartları ve 90 bini ticari kartlar olmak üzere toplam 33.1 milyon Visa markalı kart ile geçen yılın aynı dönemine göre yüzde 47.4'lük artış sonucu kullanım hacmi 32.6 milyar YTL'ye ulaştı. 
     Açıklamada, yılın ilk yarısı itibariyle kart sayıları açısından Visa Avrupa'nın en büyük üçüncü pazarı konumunda olan Türkiye'nin, kart kullanımı açısından 9. sırada yer aldığı belirtilerek, aynı dönemde Visa kartlarının kişisel tüketim harcamalarındaki payının yüzde 10.6 olduğu kaydedildi. 
     Visa Türkiye Genel Müdürü Berna Ülman, yaptığı değerlendirmede, Haziran 2005 verilerinin, Visa'nın Türkiye'deki istikrarlı büyümesini gösterdiğini belirterek, Eylül sonu itibariyle de Türkiye'de 19.4 milyonu Visa Electron banka kartı ve 15.3 milyonu kredi kartı olmak üzere toplam 34.7 milyon Visa markalı kart bulunduğunu bildirdi. 
     Ülman, bu kartlar ile alışveriş noktalarında son bir yıldaki kullanım hacminin 35.5 milyar YTL olduğunu, aynı dönemde, Visa'nın 70.5 milyar YTL'ye yaklaşan toplam kullanım hacminin yüzde 45'inin banka kartları, yüzde 55'lik bölümünün kredi kartları ile gerçekleştiğini kaydetti. 
     
     KREDİ KARTLARINDAKİ SORUNLAR 
     Türk tüketicilerinin banka kartı kullanımı konusunda halen bilgi eksiklikleri bulunduğunu ve banka kartının çoğunlukla sadece ATM'lerden nakit çekmek amacıyla kullanıldığını belirten Ülman, banka kartları ile yapılan alışveriş hacminin her yıl ikiye katlanarak arttığını bildirdi. 
     Kredi kartlarında yaşanan sorunlara da değinen Ülman, Merkez Bankası verilerine göre, 2005 Eylül itibariyle son 5 yılda 90 günü geçmiş borcu olan kart adedinin 550 bin civarında bulunduğunu, bu rakama 2001 kriz döneminde sorun yaşayan 140 bin kartın da dahil olduğunu kaydetti. 
     Ülman, ''Bu rakamlar kesinlikle toplam kart adedi ile oranlanarak değerlendirilmelidir. Ülkemizde bugün 29 milyon kredi kartı bulunmaktadır. Buna göre sorunlu kart adedi, toplam kredi kartlarının sadece yüzde 2'sine tekabül etmektedir ki bu da kartların yüzde 98'inin sorunsuz olarak kullanıldığını göstermektedir. Bu oran Avrupa ortalamalarının altındadır'' dedi. 
     Kartların ekonominin can damarı olduğunu ve kartlı ödeme sistemleri sayesinde, kayıt dışı ekonominin önüne geçildiğini vurgulayan Ülman, şunları kaydetti 
     ''Ödeme sistemlerinin ülke ekonomilerine olumlu katkılarda bulunduğu araştırmalarla kanıtlanmış, uygulamalarla teyit edilmiştir. Kart kullanımında bilinç esastır. Visa olarak toplumumuzda bu bilinci yaratmak ve oturtmak için çeşitli projeler geliştirmekteyiz. Kredi kartı bir gelir alternatifi değil, nakite alternatif güvenli ve rahat bir ödeme aracıdır.'' 
     
</TEXT>
</DOC>
