<DOC>
<DOCNO> 388217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun37.html </URL>
<DATE> 2005/10/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Lenin'in naaşı Rusları böldü 
</HEADLINE>
<TEXT>

     Rus halkının, Sovyetler Birliği’nin ilk devlet başkanı ve Bolşevik Devrimi’nin lideri Vladimir İlyiç Lenin’in naaşının gömülmesi konusunda ikiye bölündüğü bildirildi. 
     Levada Araştırma Merkezi’nin, Rusya’nın 46 bölgesinde düzenlediği ankete katılanların yüzde 40’ı, Lenin’in naaşının Kızılmeydan’daki mozolede kalması gerektiğini belirtirken katılımcıların yüzde 36’sı, naaşın St. Petersburg kentindeki Volkovo mezarlığına gömülmesi gerektiğini kaydetti. 
     Ankete katılanların yüzde 15’i, Lenin’in mozoloden alınıp Kremlin Sarayı’nın altında gömülü olan diğer komünist liderlerin yanında toprağa verilmesi gerektiğini ifade etti. 
     Araştırmada katılımcıların yüzde 80’i, Lenin’in naaşının alınması halinde bile mozolenin Kızılmeydan’da kalmasını isterken yüzde 6’sı, mozolenin başka bir yere taşınması, yüzde 8’i de tamamen ortadan kaldırılması gerektiği yanıtını verdi. 
     Katılımcıların yüzde 32’si, Kremlin Sarayı’nın altında gömülü olan komünist liderlere ait mezarların tamamen kaldırılmasını savunurken katılımcıların yüzde 51’i bu fikre karşı çıktı. 
     St. Petersburg Valisi Valentina Matvienko, pazartesi günü yaptığı açıklamada, Lenin’in naaşının mozoleden çıkarılarak gömülmesi gerektiğini söylemişti. 
     Rusya Devlet Başkanı Vladimir Putin’in danışmanlarından Georgi Poltavçenko da geçen ay sonunda Lenin’in mozoleden çıkarılıp Kızılmeydan’da diğer komünist liderlerin yanına gömülmesi gerketiğini belirterek, tartışmayı yeniden gündeme getirmişti. 
     
</TEXT>
</DOC>
