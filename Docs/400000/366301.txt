<DOC>
<DOCNO> 366301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/yguven.html </URL>
<DATE> 2005/08/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bir kurşun, beş yorum 
</HEADLINE>
<TEXT>



Çağımız, hapsi veya ölümü göze almış manyakların çağı olduğuna göre, "silahlı adam nasıl tribüne girer" sorusu abesle iştigaldir. 
Girer... O silahı yutar, yine girer kafaya takmışsa... 
Göbeğine bomba bağlayıp kalabalıklara dalan "ustaları"ndan ilham almış adam. 
Adam dediğime bakmayın aslında hiçbir zaman "insan" olamamış sıkacak silahını ispatlayacak varoluş sebebini... Aksi halde "ürküttüğü" dar çevresine zarar veren bir parazit olarak bitecek yaşamı. 
Mutfakla hela arasında bir boru gibi. 
Yakalanmazsa ömür boyu hikayeyi anlatacak. Yakalanırsa "şöhret" olacak .. Evet, şöhret 
Nedir şöhret olmak güzel ülkemizde .. 
TV'ye çıkmak. 
Çık da nasıl çıkarsan çık. Maskaralığı beceremiyorsan, arabesk söyleyemiyorsan, biraz bilgi edinmeyi de gözün kesmiyorsa, statta mermi sık. 
Nasıl ki ergenlik çağına geldiğinde ısmarlama bir cinayet işlemeden kabadayı rütbesi alınamıyorsa güzel ülkemizin karanlık sokaklarında, iştigal alanı "stat" olan vatandaş da tribünde olay çıkaracak. 
Gerekirse yutacak o silahı, yine içeri sokacak. 

İlk mermi 
Acaba bu ilk patlayan silah mı tribünde 
Ondan da emin değiliz... Kimbilir şimdiye kadar kaç mermi sesini "torpil" gürültüsüyle karıştırdık Kaç şarjör boşaldı gol çığlıkları arasında 
Bugüne dek hiçbir sakarın 90 derece açıyla ateş etmemiş ve gücü biten mermi serbest düşüş ile geri dönüp bir seyircinin biryerlerine girmemiş olması ihtimali, tribünden "ilk ateş edildiğinde" bir seyircinin vurulma ihtimalinden binlerce kat fazla. 
Belki maçlarımızı poligonda seyrettik de haberimiz bile olmadı. 

Polisin sorumluluğu 
Neyse, önemli olan "kan çıkınca" yakalanabiliyor mu ona bakmak lazım. 
Biz daha o aşamaya gelmedik. 
Henüz faturayı kesecek birilerini bulmaya çalışıyoruz ve birbirimizi suçluyoruz. 
İstanbul Emniyet Müdürü diyor ki, "bizim sorumluluğumuz yok"... Dehşetle irkiliyoruz. 
Düşünüyoruz, düşünüyoruz bulamıyoruz İstanbul'un neresinde silahla adam yaralanır da Emniyet sorumluluk almaz acaba 
İşte bu noktada acı gerçekle karşı karşıya kalıyoruz 
Futbol ve kulüp aşkı bu ülkeyi yönetenlerden sokaktaki adama kadar herkesi o kadar sarmış ki, onlara tanınan ayrıcalıklar sadece ekonomik çerçeveyle sınırlanmamış, Polis'in yetkisini aşacak boyutlara varmış. 
Emniyetin "yapma" dediğini yapabiliyorlar, Emniyet de "bizim sorumluluğumuz yok" diyebiliyor. 

Dava konusu 
Ve bunun cevabı gecikmiyor "tefessüh etmiş" futbol camiamızdan 
"Havuzdan pay verilmedi diye görevi ihmal etti polis" .. 
Dünyanın en pis ve en ağır suçlaması bu... 
Resmen dava konusu. 
Bir adıma daha cesaret etseler, "Polis havuzdan pay alamadı diye provokasyon yaptı" diyebilirler. 
Hazır sırası gelmişken söyleyeyim. Emniyet havuzdan pay istemekte sonuna kadar haklıdır. 
Aslında kamu görevlilerinin, medyanın, belediyelerin ve bir şehrin tüm imkanlarının kullanılmasıyla ortaya çıkan ekonomik değerlerde, o değeri toplayıp dağıtanlar, katkısı olanlara en azından malzeme alırlar, sosyal katkılar yaparlar. 
On binlerce Polis'in mesaisini çalan bir ekonomik değerden, Polis'e elektronik malzeme, haberleşme, taşıma araçları, sosyal fonlar ayrılsa, kim hayır diyebilir buna Emniyet'in dileği de buydu bence. Haraç istemiyordu. Hizmetini kolaylaştıracak katkılar bekliyordu. 
Ben de bekliyorum doğrusu... Binlerce polis stadda görev yaparken sokakta daha az güvenle dolaşıyorsam, evim arabam soyuluyorsa, Polisin güçlendirilmesi ile telafi edilmesini istiyorum bu çektiklerimin. Tuttuğum takımın güçlenmesi bir yere kadar 

Appiah gidici 
Dönelim Fenerbahçe'ye... 
Her şeyden önce şunun altını çizelim Appiah bu sezonu zor çıkarır Fenerbahçe'de .. 
Hatırlayın imza törenini... Tek söylediği "Türkiye'ye ilk geldiğimde sokaklarda silah atıldığını hatırlıyorum" cümlesiydi. İçine işlemiş çocuğun. Korkmuş belli ki. 
İmza töreninde yanıbaşında oturan Sayın Hakan Bilal Kutlualp, bıyık altından bir gülüşle "artık yapılmıyor böyle şeyler" demişti. 
Sen misin diyen .. 
İki hafta sonra Fener tribününde bir taraftar mermilendi. Gelin de anlatın şimdi Appiah'a "o işlerin geride kaldığını". 
İlk fırsatta pılısını pırtısını toplarsa, Daum'da falan kabahat aramayın. 

Sıfır tölerans 
Appiah'ın fırsatı var... O gider kendini kurtarır. Peki bizim gidecek başka vatanımız mı var Ne yapacağız bu toplumsal çılgınlıklar içinde 
Futbolun tribününe çelik yelek mi dağıtacağız flamalar yerine Kevlardan formalar mı yapacağız taraftarlara 
Hayır... 
Çare kanunsuzluğa "sıfır tolerens"ta... 
Yere çöp atandan, havaya mermi sıkana, otopark mafyasından kırmızı ışık tanımayana, hırsızdan küfürbaza, ekmek çalandan banka soyana, pervasız yöneticiden teröriste kadar her boyutta kanunsuzluğa dur demekten geçer kurtuluş. 
Suçu olan "bizden" olmayacak. 
"Bizim takım", "bizim başkan" lafı kadar zarar veren başka ne var "bizim futbolumuza" 
Başbakan'ın tuttuğu takımın yöneticileri polisin "açma" dediği kapıyı açmayacak. 
Ne yönetici, ne başkan, emniyet sorumlularıyla itişip kakışamayacak. 
Kimse popülaritesine güvenip kendini kanunların üzerinde sanmayacak. 
Hapsi veya ölümü göze almış manyaklara gelince .. Onlar beş - on sene daha "moda" olacak. Olayın tek olumlu yönü, eylemleriyle birlikte kendilerinin de tedavülden kalkmaları. Yeter ki yakalansınlar. 


</TEXT>
</DOC>
