<DOC>
<DOCNO> 377750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko26.html </URL>
<DATE> 2005/09/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Turkcell İrancell ile ilgili İran Hükümeti'nden bir bilgi gelmedi 
</HEADLINE>
<TEXT>

     Turkcell İletişim Hizmetleri A.Ş., IRANCELL Konsorsiyumu'nda Turkcell'in yerine başka bir firmanın getirildiğine ve bu firma ile görüşmelerin devam edeceğine ilişkin olarak İran hükümeti yetkilileri ve ilgili bakanlık tarafından iletilen herhangi bir bilginin mevcut olmadığını bildirdi. 
     Turkcell İletişim Hizmetleri A.Ş'den basında yer alan haberlere ilişkin olarak Borsa Başkanlığı'nca istenen açıklamaya cevaben gönderilen yazıda, çeşitli basın kuruluşlarında yayınlanan haberlerde, İran'daki ilk özel GSM lisansı için kurulan IRANCELL Konsorsiyumu'nda Turkcel'in yerine başka bir firmanın getirildiğine ve bu firma ile görüşmelerin devam edeceğine ilişkin bilgilere yer verildiği hatırlatılarak, şöyle denildi 
     ''Konuyla ilgili olarak İran hükümeti yetkilileri ve ilgili bakanlık tarafından, tarafımıza iletilen herhangi bir bilgi mevcut değildir. Şirketimiz, IRANCELL Konsorsiyumu'nun oluşturulması amacıyla, belirlenen koşullar çerçevesinde, hem İranlı ortaklarıyla hem de İranlı yetkililerle görüşmelerini devam ettirmektedir. Daha önce de belirtildiği üzere, şirketimizin IRANCELL Konsorsiyumu aracılığıyla dolaylı olarak iştirak ettiği GSM ihalesinin sonuçlandırılması ile ilgili olarak İran Telekomünikasyon Bakanlığı 21 Kasım 2005 tarihine kadar süre tanımıştır. Şirketimiz, yerel ortakları ile birlikte, tanınan süre içinde İran GSM ihalesi projesinin, zamanında tamamlanması için gereken en iyi gayreti göstermektedir.'' Bu açıklamanın duyurulmasının ardından Turkcell hisse senetlerinin sırası yeniden işleme açıldı. Turkcell hisselerinin fiyatı saat 11.15 itibariyle önceki kapanış fiyatı olan 7.80 YTL seviyelerinde bulunuyor. 
     
</TEXT>
</DOC>
