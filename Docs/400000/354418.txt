<DOC>
<DOCNO> 354418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy17.html </URL>
<DATE> 2005/06/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
17 milletvekilinin dokunulmazlığının kaldırılması ertelendi 
</HEADLINE>
<TEXT>

     TBMM Anayasa-Adalet Karma Komisyonu'nda, 17 milletvekilinin dokunulmazlığın kaldırılması, dönem sonuna ertelendi. 
     Burhan Kuzu başkanlığında toplanan TBMM Anayasa-Adalet Karma Komisyonu'nda, aralarında Tarım ve Köyişleri Bakanı Mehdi Eker, Maliye Bakanı Kemal Unakıtan, CHP Genel Saymanı Şanlıurfa Milletvekili Mahmut Yıldız'ın da bulunduğu 17 milletvekilinin dokunulmazlığının kaldırılmasıyla ilgili 19 dosya görüşüldü. 
     Basına kapalı yapılan komisyon toplantısında, 17 milletvekilinin dokunulmazlığının kaldırılmasının dönem sonuna bırakılmasına karar verildiği öğrenildi. 
     Komisyon üyesi, CHP Niğde Milletvekili Orhan Eraslan, gazetecilere yaptığı açıklamada, dokunulmazlıkların kaldırılması konusunda ısrarcı olmalarına rağmen konunun ertelendiğini söyledi. 
     Eraslan, ''Israrımıza rağmen dokunulmazlıklar kaldırılmıyor. Hiç değilse isteyen milletvekillerinin dokunulmazlığını kaldıralım. İsteyenlere yargılanma hakkı verilsin. Bu hakkın verilmemesi insanlara zulümdür'' dedi. 
     Tarım ve Köyişleri Bakanı Eker hakkındaki dokunulmazlık dosyasını da değerlendiren Eraslan, ''Bakan olmak için hakkında dokunulmazlık dosyası olması mı gerekir'' yorumunu yaptı. 
     
</TEXT>
</DOC>
