<DOC>
<DOCNO> 383762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo30.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Özerten'den sert sözler 

MHK Başkanı Ufuk Özerten, Konya- Fenerbahçe maçında Anelka'nın golden önce faul yaptığı iddiasıyla ilgili olarak çarpıcı yorumlarda bulundu. Bu golü içine sindiremediğini belirten Özerten, "Hakemlerin yanlış yaptığına dair en ufak bir bilgi varsa, açıkça çıkıp ifade etmeyen namerttir. Konya Başkanı'ndan özür diledim" dedi. 

Türkalp'e 6.2 puan 

Süper Lig'de 8. hafta hakemlerinin notları açıklandı. Konyaspor - Fenerbahçe maçının olay hakemi Özgüç Türkalp'e, haftanın en düşük notu olan 6.2 verildi. Aynı maçta 1. yardımcı hakem olan Cemal Gemici ise 7 aldı. 

Galatasaray'a ABD'li pivot 

Basketbol Ligi'nde yeni sezon için iddialı bir takım kurma çabasındaki Galatasaray, ABD'li pivot Jeff Hagen ile anlaşırken, daha önce transfer ettiği Lance Allred ile yollarını ayırdı. ABD İşitme Engelliler Milli Takımı'nda görev yapan ve yüzde 75 işitme kaybı bulunan Allred'in sözleşmesini fesheden Galatasaray, 2.12 boyunda ve 23 yaşındaki Hagen ile anlaşmaya vardı. 

Rize'de Yıldız dönemi bitti 

Çaykur Rizespor, Teknik Direktör Metin Yıldız ile yollarını ayırdı. Genel Kaptan Yılmaz Zehiroğlu, Ankaragücü mağlubiyetinin ardından görüştükleri Yıldız'ın görevine son verdiklerini açıkladı. Karadeniz ekibinin, Denizlispor'dan ayrılan Giray Bulak'la prensipte anlaşmaya vardığı öğrenildi. 

Çobanoğlu Denizli'de 

Yeşil-Siyahlı yönetim, Milli Takımlar eski Menajeri Can Çobanoğlu ile iki yıllık kesin anlaşmaya varırken, imza töreninin bugün yapılacağı açıklandı. Çobanoğlu'nun kulüpte idari ve teknik menajerlik yapacağı, takımın başına ise Karşıyaka'dan ayrılan Nurullah Sağlam'ın geçmesinin planlandığı öğrenildi. Sağlam, "Seve seve Denizli'ye gelirim" dedi. 




</TEXT>
</DOC>
