<DOC>
<DOCNO> 388022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo25.html </URL>
<DATE> 2005/10/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaraylı Altan Heinz ile kıyaslanmam doğru değil... 
</HEADLINE>
<TEXT>

     Galatasaraylı futbolcu Altan Aksoy, Galatasaray'daki perfomansını kendisinin de henüz beğenmediğini ifade ederek, ''Çok daha iyi olacağım'' dedi. 
     İtalyan spor giyim markası Lotto ile sponsorluk anlaşması imzalayan Altan, yaptığı açıklamada, sakatlığının geçtiğini belirterek, ''Artık biraz daha rahatım, inşallah sezon başındaki tempomu yakalarım. Bir anda uzun süreli sakatlıkta temponuz yüzde 80 düşüyor. İnşallah bir daha böyle sakatlık yaşamam'' diye konuştu. 
     Altan, daha formunu tam anlamıyla bulmadığını da vurgularken, ''Sezon başında da maçlarda çok iyi oynadığımı düşünmüyorum, çok daha iyi olacağıma inanıyorum'' ifadesini kullandı. 
     ''Konyaspor'da oyunun kaderini değiştiriyordun, burada aynı özelliklerini gösteremiyorsun '' biçimindeki bir soru üzerine de Altan, ''Çizgide oynadığım için bu o kadar kolay olmuyor, ama elimden geleni yapıyorum'' dedi. 
     
     ''KÜSKÜNLÜĞÜM YOK'' 
     Altan, sol kanatta kendisinin yerine Heinz'in tercih edilmesi nedeniyle herhangi bir küskünlüğünün olmadığını söyledi. 
     Tercihleri teknik direktörün yaptığını vurgulayan Altan, ''Bu konuda bir küskünlüğüm olması sözkonusu değil. O yaşları biz geçtik. Biz idmanlarda elimizden geleni yapmaya çalışırız. Hoca görev verirse maçta da oynarız, vermezse de otururuz'' diye konuştu. 
     Altan, kendisinin Heinz ile kıyaslanmasının doğru olmadığını da vurulayarak, ''Ben sahanın her yerinde oynayabilirim. Sonuçta hiçbir oyuncunun diğer bir oyuncuyla kıyaslanması doğru değil. O da elinden geleni yapıyor, önemli olan takımın başarısı'' dedi. 
     
     ''LİGİ SEZON SONUNA KADAR GÖTÜRÜRÜZ'' 
     İyi bir kadrolarının bulunduğunu vurgulayan Altan, sakatlıklar olmadığı takdirde şampiyonluk yarışında sezon sonuna dek bulunacaklarını savundu. 
     Altan, ligde tüm takımların iyi mücadele ettiğini vurgulayarak, ''Maçlarda pozisyon buluyorsunuz ama çok da kolay olmuyor. Bu mücadeleyi son dakikaya kadar sürdürmek gerekiyor, bunu yaptığınızda da sonuç geliyor'' diye konuştu. 
     
     ''ZOR MAÇ OLACAK'' 
     Denizlispor ile bu hafta yapacakları maça da değinen Altan, zor bir karşılaşma olacağını, ancak kazanmak istediklerini söyledi. 
     Altan, ligde ilerleyen haftalarda yorgunluk ve stresin arttığını dile getirerek, ''Tabii bu arada diğer takımların ligdeki durumları da belirleniyor. Onlar da puan almak için geliyor ama buraya inşallah kazanan taraf biz olacağız'' dedi. 
     Şampiyonluk yolundaki rakiplerinin Avrupa kupasında mücadele etmelerinin fazla önemli olmadığını belirten Altan, ''Rakiplerimizin iki kulvarda yarışması onlar için biraz daha zor olacak. Ancak sonuçta onların değil bizim ne yapacağımız önemli. Biz çizgimizi bozmadan devam edersek, Fenerbahçe veya diğer rakiplerin ne yapacağı bizi çok ilgilendirmemeli'' diye konuştu. 
     Öte yandan Galatasaraylı futbolcu Iliç de Lotto ile 1 yıllık sponsorluk sözleşmesi imzalarken, bu marka ayakkabıları zaten giydiğini ve Dünya Kupası'nda da giyeceğini söyledi. 
     
</TEXT>
</DOC>
