<DOC>
<DOCNO> 352561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko24.html </URL>
<DATE> 2005/06/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bursa, Clio III'ün ihracat üslerinden biri olacak... 
</HEADLINE>
<TEXT>

     Oyak Renault'un 216 milyon avro'luk yatırımla Bursa'da 2006 başında seri üretimine başlayacağı Clio III modelinde üretimin yüzde 80'i ihraç edilecek. 
     Renault Grubu Üretimden Sorumlu Genel Müdür Yardımcısı Michel Gornet, Clio III modelinin tanıtıldığı basın toplantısında yaptığı konuşmada, Clio III için toplam 9 milyon avro yatırım yapıldığını, ana fabrika olan Fransa'daki Flins ve Dieppe ile Bursa fabrikasına 630 milyon avro'luk yatırımının söz konusu olduğunu bildirdi. 
     Michel Gornet, Clio II için 49 aylık dizayn çalışması yapılmasına rağmen Clio III'te 28 aylık dizayn çalışması ile bir rekor kırdıklarını belirterek, maliyet, kalite ve süre açısından Clio II'nin ulaştığı noktayı geçmeyi hedeflediklerini ifade etti. 
     Bursa'daki fabrikanın sadece Türkiye için değil Renault'un geneli için büyük öneme sahip olduğunu vurgulayan Gornet, Clio III'ün ticari lansmanının Eylül ayında Fransa ile başlayacağını, ardından diğer ülkeler ve Türkiye'de satışa sunulacağını kaydetti. 
     Gornet, ihracatta global maliyeti optimize etmek için birtakım hesaplar yaptıklarına işaret ederek, bu doğrultuda Bursa fabrikasında gerçekleştirilecek üretimin öncelikle Türkiye'ye en yakın ülkelere ihraç edileceğini belirtti. 
     
     SAATTE 25, YILDA 150 BİN ARAÇ 
     Oyak Renault Genel Müdürü Alain Gabillet ise, Clio III için Avrupalı basın mensuplarına yönelik 16 ülkede daha aynı anda toplantı yapıldığını bildirdi. 
     Türkiye'de 35 yılı aşkın süredir faaliyette olduklarını hatırlatan Gabillet, Bursa'daki fabrikada yılda 170 bin araç ürettiklerini, bu rakamı 250 bine çıkarabileceklerini söyledi. 
     Gabillet, Türkiye'de 7 yıldır binek otomobil üretiminde ve ihracatında lider olan Oyak Renault'un, geçen yıl üretim ve ihracatta her 2 araçtan birinin sahibi olduğunu kaydetti. 
     Son 6 yılda ihracat cirosunu 5 milyar dolara çıkardıklarına işaret eden Alain Gabillet, Clio III'ün Bursa'daki fabrikada Clio Symbol ve Megane II Sedan'ın ardından üretilecek 3. araç olacağını, saatte 25 araç ve yılda 150 bin araç üreteceklerini kaydetti. 
     
     ''GEÇEN YILKİ İHRACAT CİROSUNU GEÇERİZ'' 
     Gabillet, Clio III üretimi için Bursa fabrikasına 216 milyon avro yatırım yapıldığını, bu yatırımın yeni teknolojiler ile kapasite artırımına yönelik olduğunu belirterek, ayrıca fabrika imalatçılarına yönelik özel yatırımlar da gerçekleştirildiğini söyledi. 
     Clio III'ün başarıyla devreye alınması için Oyak Renault'un 4 binin üzerindeki çalışanına 60 bin saat eğitim verildiğini anlatan Gabillet, sanayi planlamasına göre ilk aracın Eylül 2005'te fabrikadan çıkacağını, Ocak 2006'da üretim, Şubat ayında da pazarlama onayının alınacağını belirtti. 
     Gabillet, Bursa'daki fabrikada ilk yılda üretilecek 150 bin aracın yüzde 80'inin başta Batı ve Doğu Avrupa, Güney ve Kuzey Afrika ülkeleri olmak üzere ihraç edileceğini bildirdi. 
     Geçen yılki üretimlerinin üçte ikisini ihraç ettiklerini ve bundan 1.2 milyar avro ihracat cirosu elde ettiklerini belirten Gabillet, bu yıl, geçen yılki ihracat cirosu rakamını aşmayı beklediklerini söyledi. 
     Alain Gabillet, Clio III üretimiyle birlikte Bursa'daki fabrikada yeni istihdam olanaklarının da söz konusu olacağını kaydetti. 
     
     ''B SEGMENTİNE TALEP ARTIYOR'' 
     Renault Mais Genel Müdürü İbrahim Aybar da, Clio III'ün B segmentinde bir araç olduğuna değinerek, bu segmentin hızla geliştiğini ve talebin arttığını, bu yıl Modus modeli ile karşılamaya başladıkları talebi, gelecek yıldan itibaren Clio III ile birlikte karşılayacaklarını söyledi. 
     Aybar, pazarlama onayının alınacağı Şubat 2006'ya kadar Clio II'yi ithal ederek Türkiye'de satmaya devam edeceklerini belirtti. 
     Clio III Proje Direktörü Murat Taşdelen ise, hem dünyada hem Türkiye'de son yıllarda B segmentindeki araçlara olan talebin arttığına dikkati çekerek, ''Türkiye'de yükselen bir hatcback pazarı var. Ama Sedan pazarının düşeceğini de tahmin etmiyorum'' dedi. 
     
</TEXT>
</DOC>
