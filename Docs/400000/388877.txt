<DOC>
<DOCNO> 388877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur29.html </URL>
<DATE> 2005/10/22/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Eskidji'den Adana'ya yatırım 
</HEADLINE>
<TEXT>

     Eskidji'nin Adana'daki konut yatırımı Seyhan Park Evleri'nin yapımı törenle başlatıldı. 
     Adana Büyükşehir Belediye Başkanı Aytaç Durak, Yüreğir İlçesi Kışla Mahallesi'nde Seyhan Nehri kıyısında yapılacak konutlar için düzenlenen törende, ilk kez akşam saatlerinde temel atma törenine katıldığını belirtti. 
     Seyhan Park Evleri'nin yapılacağı alanın çevresinde okaliptüs ormanı, nehir, yürüyüş parkuru ve sportif tesislerin bulunmasının, projeye ayrı bir güzellik kattığını ifade eden Durak, ''Ayrıca mesleğim olarak bu yatırımdan mutlu oldum'' dedi. 
     Eskidji Yönetim Kurulu Başkanı Dikran Masis de Erdoğan Demirören ve Yücel Çelik ortaklığında yeni kurdukları şirketle yapımını başlattıkları konutların, 2 yıl içinde tamamlanacağını söyledi. 
     Seyhan Park Evleri'nin 9 blok ve 462 daireden oluşacağını belirten Masis, şu bilgileri verdi 
     ''Kapalı ve açık otoparklar, yüzme havuzları ile spor tesislerinin de bulunduğu konut yatırımıyla, Adana'da bir ilki gerçekleştiriyoruz. Kuruluşumuzun ofislerinin bulunduğu her kentte, bu tarzda yaşam alanları kurmayı hedefliyoruz. 183 ve 164 metrekareden oluşan konutların satışlarına, yarından itibaren başlanacak. 50 milyon dolarlık yatırımla yapacağımız konutlar 140-170 bin YTL'den satışa sunulacak.'' Konuşmaların ardından Adana Vali Yardımcısı Abdullah Dölek, Büyükşehir Belediye Başkanı Aytaç Durak, Yüreğir Kaymakamı Sadettin Genç, Dikran Masis, Erdoğan Demirören ve Yücel Çelik birlikte konutların temelini attı. 
     Çok sayıda davetlinin katıldığı tören, Çukurova Devlet Senfoni Orkestrası'nın konseri ve havai fişek gösterisiyle sona erdi. 
     
</TEXT>
</DOC>
