<DOC>
<DOCNO> 397605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko03.html </URL>
<DATE> 2005/11/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Akaryakıt fiyatları bu kez enflasyonu frenleyecek 
</HEADLINE>
<TEXT>

     Uluslararası ham petrol fiyatlarındaki düşüşe bağlı olarak Tüpraş son bir ayda kurşunsuz benzin ve motorin fiyatlarında yüzde 10’un üzerinde indirime gitti. Bu indirimin tüketiciye yansıması ise yüzde 3 düzeyinde gerçekleşti. Söz konusu indirimlerin kasım ayı enlasyon oranını aşağı doğru etkilemesi bekleniyor. 
     ANKA’nın yaptığı belirlemeye göre, uluslararası ham petrol fiyatlarındaki indirime bağlı olarak Tüpraş son bir ayda kurşunsuz benzin fiyatını yüzde 14.5 oranında düşürdü. 
     Kurşunsuz benzinin ekim sonu itibariyle metreküp başına 605.32 YTL olan rafineri çıkış fiyatı 23 Kasım itibariyle 
     517.63 YTL’ye geriledi. 
     Tüpraş’ın kurşunsuz benzinin rafineri çıkış fiyatında son iki ayda yaptığı indirim ise yüzde 28.1 düzeyinde gerçekleşti. Kurşunsuz benzinin rafineri çıkış fiyatı eylül sonu itibariyle 719.47 YTL düzeyinde bulunuyordu. Tüpraş, 2 ayda kurşunsuz benzin fiyatlarında 5 kez indirim yaptı. 
     Kurşunsuz benzinin rafineri çıkış fiyatındaki son bir ayda yapılan indirim pompa satış fiyatın ise yüzde 3.04 oranında yansıdı. Eylül sonu itibariyle litresi 2.63 YTL’den satılan kurşunsuz benzinin pompa satış fiyatı 23 Kasım itibariyle 2.55 YTL’ye indi. 
     
     MOTORİNDE BİR AYDA YÜZDE 11.1’LİK İNDİRİM 
     Tüpraş, motorinin rafineri çıkış fiyatında da son bir ayda yüzde 11.1’lik indirime gitti. Ekim sonu itibariyle metreküp başına 684.48 YTL olan motorinin rafineri çıkış fiyatı 608.7 YTL’ye düştü. Motorinin rafineri çıkış fiyatında son iki aylık dönemde ise yüzde 14.9 oranında indirime gidildi. Motorinin rafineri çıkış fiyatı eylül sonu itibariyle 715.29 YTL düzeyinde bulunuyordu. 
     Motorinin tüketiciye satış fiyatı ise son bir ayda yüzde 3.4 oranında düştü. Ekim sonu itibariyle motoroninin litre başına 2.06 YTL olan pompa satış fiyatı 1.99 YTL’ye geriledi. Motorinin tüketiciye satış fiyatında son iki ayda gerçekleştirilen indirim ise yüzde 4.84 düzeyinde gerçekleşti. Motorinin litresi eylül sonunda 2.09 YTL’den satılıyordu. 
     
     ÜFE VE TÜFE’YE OLUMLU KATKI 
     Tüpraş’ın benzin, motorin ve diğer akaryakıt fiyatlarında yaptığı indirimler kası ayı enflasyon oranını önemli ölçüde frenleyecek. Yeni endekste üretici fiyatları ÜFE hesaplanırken vergisiz fiyatlar esas alındığı için, yapılan indirimler ÜFE’deki artışı önemli ölçüde aşağı çekecek. Pompa fiyatlarında yapılan indirim ise tüketici fiyatları endeksini aşağı çekecek yönde bir etkide bulunacak. Ancak vergiler nedeniyle TÜPRAŞ’ın yaptığı indirimin pompa fiyatlarına daha düşük oranda yansıması idirimin TÜFE’ye etkisini ÜFE"ye göre sınırlıyor. 
     
     VERGİNİN PAYI ARTIYOR 
     Öte yandan, Tüpraş’ın rafineri fiyatlarında yaptığı indirime rağmen, akaryakıt fiyatları üzerindeki özel tüketim vergisinin sabit kalması nedeniyle, vergilerin toplam fiyat içerisindeki payı da önemli ölçüde arttı. Eylül sonunda yüzde 70.74 düzeyinde bulunan Tüpraş’ın akaryakıt dağıtım şirketlerine uyguladığı ragineri satış fiyatı içerisindeki payı ekim sonunda yüzde 73.95’e, 23 Kasım tarihi itibariyle ise yüzde 76.69’e çıktı. 
     Motorinin fiyatı içerisinde eylül sonunda yüzde 60.92 olan vergilerin payı ise ekim sonunda yüzde 61.85’e, kasım ayında yapılan indirimlerin ardından ise yüzde 64.29’a yükseldi. 
     
</TEXT>
</DOC>
