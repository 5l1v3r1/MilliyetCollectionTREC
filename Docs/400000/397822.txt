<DOC>
<DOCNO> 397822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/aspo.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim-FIFA savaşı 
</HEADLINE>
<TEXT>


Tecrübeli çalıştırıcının yaptığı açıklamaların ve görüntülerinin FIFA tarafından delil olarak toplandığı belirtildi. Fatih Terim ise ağır ceza alması halinde uluslararası mahkemelere gidecek 

HALİL ÖZER 


FIFA, Türkiye - İsviçre maçı öncesi ve sonrasında yaşanan olaylar nedeniyle soruşturmasını sürdürürken, Zürih'ten gelen haberlerin iç açıcı olmadığı öğrenildi. 
Özellikle Fatih Terim'in yaptığı tüm açıklamaların ve görüntülerinin delil olarak toplandığı, milli takımın çalıştırıcısına ağır ceza verilmesinin planlandığı bildirildi. Terim ise önümüzdeki hafta yapılacak toplantı için hazırlıklarını sürdürüyor. Tecrübeli çalıştırıcının, FIFA'nın ceza vermesi halinde konuyu uluslararası mahkemelere kadar taşıyacağı belirtildi. 

Politika belirleyecek 
Fatih Terim'in son üç gündür uluslararası hukukçularla görüşmeler yaparak FIFA'ya karşı nasıl bir politika izleyeceğini belirlemeye çalıştığı ifade edildi. Bu arada ilk gelen raporlarda Terim'in isminin dikkat çekici bir şekilde yer almamasına rağmen, FIFA'nın milli takımın hocası için ayrı bir dosya açtığı öğrenildi. Bu dosyada her iki maçta yaşananlar yakın takibe alındı ve medyada çıkan tüm Terim haberleri toplandı. Ayrıca İstanbul'daki basın toplantısında Terim'in hakemler için söylediği ağır sözler de hazırlanan dosyaya girdi. Fatih Terim kendi hakkındaki iddiaları tamamen çürütecek delilleri toplarken, soyunma odalarında futbolcularına yaptığı sakinleştirici konuşmaları da FIFA'ya sunacak. Kendisine yöneltilen hiçbir suçlamayı kabul etmeyecek. 

Geniş araştırma 
Bu arada FIFA delegelerinin hazırladığı ilk raporlarda stadda yaşanan her olayın tek tek yer alması ve hemen hemen hiçbir şeyin atlanmaması dikkati çekti. Bu olayların organize olup olmadığı konusunda geniş bir araştırma başlatıldığı da belirtildi. Eğer FIFA bu şüpheyi doğrulayacak kanıtlar bulursa Türkiye ağır bir ceza ile karşı karşıya kalacak. 
Hazırlanan raporlardaki en rahatsız eden notlardan birisi ise kasığından aldığı darbe ile hastaneye kaldırılan İsviçreli futbolcu Grichting'in güvenlikçiler tarafından dövüldüğünün belirtilmesi oldu. Eğer bu tekme kendi oyuncumuz tarafından atılsaydı ceza sadece bu futbolcuya verilecekti. Ancak raporda tekmenin özel güvenlikçiler tarafından atıldığı yer alıyor. Bu da federasyonun alacağı cezayı olumsuz yönde etkileyecek. Federasyon böyle bir durumun olmadığını ve İsviçreli futbolcunun karambolde kimin attığı belli olmayan bir tekme ile darbe aldığını anlatmaya çalışacak. Ayrıca İsviçreli futbolcunun tekmeyi kimin attığını görmemesini belirten ifadesi ise kötünün iyisi olarak gösteriliyor. 

Sepp Blatter garanti verdi 

Türkiye Futbol Federasyonu Başkanı Levent Bıçakcı ve UEFA Asbaşkanı Şenes Erzik dün Zürih'te FIFA Başkanı Sepp Blatter ile bir araya geldi. Sabah erken saatlerde yapılan görüşme bir buçuk saat kadar sürdü. 
Blatter karşılaşmadan bir gün sonra yaptığı açıklama konusunda, "Çok büyük bir tepki oluştu. Bu yüzden böyle bir toplantı düzenledim" ifadesini kullandı, İstanbul'daki davranışların tamamen fair - play'e aykırı olduğunu vurguladı. Blatter, ayrıca havalimanında yaşananların normal bir durum olduğunu belirtirken, kendi arkadaşının bile İsviçre gümrüğünden iki saatte çıkamadığını söyledi. 
FIFA Başkanı, disiplin komitesinin yaptığı soruşturmanın tarafsız ve düzgün olacağını belirtirken, Türk tarafının bundan hiçbir şüphesi olmaması gerektiğinin altını çizdi. Bıçakcı ve Erzik ise soruşturma aşamasında Türk tarafının üstüne düşen her görevi yerine getireceğini belirtti. 

'İsviçreliler de hatalıydı' 

Kanal D haberde Mehmet Ali Birand'ın sorularını yanıtlayan FIFA Başkanı Blatter, baraj maçları uygulamasını gözden geçireceklerini belirtti 

FIFA Başkanı Sepp Blatter dün Kanal D haberde Mehmet Ali Birand'ın sorularını yanıtladı. Blatter, Türkiye ile İsviçre arasında oynanan her iki maçta da fair - play ruhunun yok edildiğini belirtti, "Benim asıl kızgınlığım buydu. Ancak Türkler kadar İsviçreliler de hatalıydı. Sanırım bir gün sonra yaptığı açıklamalar abartıldı. Ben de futbol hırsımı burada geri alıyorum. İki ülke basını arasında ping pong topu olmak istemiyorum" diye konuştu. 
Karşılaşma sonrası hazırlanan raporların yavaş yavaş toplandığına dikkat çeken Blatter, "Ben daha hiçbirini görmedim. Ama bu uzun bir süreç. 9 Aralık'ta cezalar kesinlik kazanmayabilir. Sanırım yıl sonunu bulacaktır" dedi. 
FIFA Başkanı play - off maçlarında yaşanan olayları gördükten sonra baraj uygulamasını gözden geçirebileceklerini de ifade etti. 

İki avukat tutuldu 

Futbol Federasyonu, FIFA'ya sunacağı savunmasını hazırlıyor. Pazartesi günü İsviçre'de başlayacak olan soruşturmalar nedeniyle büyük bir seferberlik ilan eden federasyon, bu konuda uluslararası avukatlarla çalışacak. Başkan Levent Bıçakcı, İsviçre'de bu konuda uzman bir avukat ile anlaştı. Ayrıca ismi açıklanmayan İsviçreli avukatın yanı sıra yine Almanya'da bir başka avukat ile de görüşme yapılacak. Bu avukatın da bu tür davalarda çok etkili olduğu belirtildi. 

Bıçakcı gönül aldı 

Federasyon Başkanı Levent Bıçakcı, Türkiye - İsviçre milli maçından sonra kasıklarına aldığı tekme nedeniyle yaralanan İsviçreli futbolcu Grichting ile telefon görüşmesi yaptı. Bıçakcı, olaydan duyduğu üzüntüyü dile getirdi. Grichting ise kavgaya birkaç kişinin karıştığını, bu nedenle Türkiye'yi suçlamadığını vurguladı. Grichting, L'Equipe gazetesine verdiği demeçte h l ağrılarının bulunduğunu, mental olarak bu sıkıntıyı uzun süre üzerinden atamayacağını belirtti. 


</TEXT>
</DOC>
