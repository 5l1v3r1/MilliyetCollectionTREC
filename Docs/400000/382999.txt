<DOC>
<DOCNO> 382999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko09.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'de 15 grup yarışacak 
</HEADLINE>
<TEXT>


ANKARA Milliyet 

TMSF'nin 2.8 milyar dolar muhammen bedelle satışa çıkardığı Telsim'de ön yeterlilik için çoğunluğu yabancı 15 grup başvuruda bulundu. Doğan Şirketler Grubu Holding'e bağlı ortaklıklardan D Telekomünikasyon, Telsim için ön yeterlilik başvurusu yaparken İngiliz Vodafone'un CEO'su Arun Sarin de Telsim'e teklif verebileceklerini açıkladı. Rusya'nın en büyük holdinglerinden Sistema'nın CEO'su Vladimir Yevtushenkov, Telsim ihalesine gireceklerini belirtirken, "Telsim'i alırsak cep telefonu operatörümüz MTS tarafından yönetilecek" dedi. 13 Aralık'ta gerçekleştirilecek ihaleye Norveçli Telenor, Mısırlı Orascom, Birleşik Arap Emirlikleri'nden Etisalat ve Hong Kong'dan Hutchison Whampoa'nın da ilgi duyduğu biliniyordu. 

'Netlik fiyatı artırır' 
Bu arada Ulaştırma Bakanı Binali Yıldırım, Telsim'in taahhütlerini nasıl yerine getireceği konusunda belirsizlikler bulunmasının satışa yansıyacağını, dış tedarikçiler Motorola ve Nokia'nın alacakları konusunda netlik sağlanması halinde satışın çok iyi bir şekilde sonuçlanacağını ifade etti. 


</TEXT>
</DOC>
