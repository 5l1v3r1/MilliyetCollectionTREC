<DOC>
<DOCNO> 370878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko12.html </URL>
<DATE> 2005/08/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye av tüfeğinde dünyada söz sahibi... 150 bin tüfek satıldı 
</HEADLINE>
<TEXT>

     Aykut Ünlüpınar AA 

Dünya silah sanayiinde av tüfeğiyle söz sahibi olmaya başlayan Türk firmaları, yılda 150 bin av tüfeğini, başta ABD olmak üzere çok sayıda ülkeye satıyor. 
     Uygulanan vergiler ve getirilen yasalarla iç piyasanın giderek daraldığından yakınan av tüfeği imalatçıları, yurtdışından ''Hand Made'' el yapımı ürünlere gelen taleplerle satışlarını artırmaya çalışıyor. 
     Silah Sanayicileri ve İşadamları Derneği SİSİAD Başkanı Cemil Eryürek, AA muhabirine yaptığı açıklamada, avlanmaya getirilen sınırlandırma, sertifika zorunluluğu ve ÖTV'nin 6.7'den yüzde 25'e yükseltilmesinin sektörü iç piyasada zora soktuğunu belirtti. 
     Eryürek, 2001 yılında yaşanan ekonomik krizin ardından vatandaşların hobilerini bir kenara bıraktığını, bundan silah sanayicilerinin büyük oranda etkilendiğini anımsattı. 
     Ekonominin istikrarlı bir şekilde ilerlemesi ve döviz kurunda yaşanan düşüşlerle sektörün özellikle geçen yıl ve bu yılın ilk aylarında ''2001 krizi''ni atlatarak rahat bir nefes almaya başladığını anlatan Eryürek, ancak, son aylardaki vergi ve avlanmayla ilgili uygulamalarla yeniden sıkıntılı döneme girdiklerini dile getirdi. 
     Eryürek, özellikle iç piyasada tüfeğe en fazla talebin orman köylüleri ve hobi olarak avcılıkla ilgilenenlerden geldiğini vurgulayarak, ''ÖTV'deki bu artış, vatandaşın av ürünlerine para ayırmasını engelledi. Ortaya çıkan yüksek vergi oranları piyasada daralmaya neden oldu. Köylü vatandaş bu vergilerle nasıl tüfek alacak Üstelik bir de avlanma için 60-70 yaşındaki vatandaş, avcılık kursuna gidebilir mi '' dedi. 
     Yurt içinde yaklaşık 130 firmanın sektörde faaliyet gösterdiğini, bunların 10-15'inin ihracat yaptığını ifade eden Eryürek, şunları kaydetti 
     ''İç piyasada yaklaşık 10 bin satış rakamına ulaşılabiliyor. Özellikle bu avlanma döneminde getirilen yeni uygulamalar rakamı daha da aşağıya çekebilir. Tüm bu olumsuzluklara rağmen yurtdışı pazarlarda Türk menşeli tüfekler yer alıyor. Yıllık ortalama 150 bin tüfek satışı yapılıyor ve ekonomiye yaklaşık 30 milyon dolar gelir sağlanıyor. Firmalar, yurtdışı pazar payını artırabilmek için uluslararası fuarlara da katılarak ürünlerini en iyi şekilde lanse ediyor. Başta ABD olmak üzere Avrupa ülkeleri, Kanada, Lübnan, Ürdün ve Türk Cumhuriyetleri, av tüfeklerine büyük ilgi gösteriyor. Türk tüfekçilere Avrupa'dakinin yarısı kadar teşvik sağlansa, dünya lideri oluruz.'' 
     
     EL EMEĞİNİN CAZİBESİ 

     Eryürek, tüfeklerdeki Türk ustalarının işlemeleriyle ortaya çıkan estetik eserlerin, yurtdışındaki tüfek meraklılarının ilgisini çektiğini belirtti. 
     Tüfeğin teknik aksamı ve imalatının da büyük oranda el emeğine dayandığını ifade eden Eryürek, şunları söyledi 
     ''En çok ilgi işlemeli tüfeklere gösteriliyor. Firmalarımız, sürekli olarak Avrupalı üreticilerle rekabet halinde. Bu yarışta, Türk üreticilerinin en büyük avantajı ürünlerde el emeğinin yoğun ve fiyatların uygun olması. El emeği, en yeni teknolojiyle birleşince, hem kaliteli hem ucuz Türk tüfekleri batıda yoğun taleple karşılaşıyor. Bir İngiliz çiftesi 10 bin Sterlin'e satılırken, Huğlu'nun el işlemeli, hatta yapı olarak daha kaliteli ürünü 3 bin dolar civarında...'' Eryürek, tüfek fiyatlarının 200 YTL'den başlayarak, tek veya çift tetikli, enjektörlü veya mobil şoklu olması ve işlemelerine göre, 3 bin YTL'ye kadar çıktığını anlattı. 
     Atıcılığın ve tüfek kullanımının ata sporları arasında yer aldığına dikkati çeken Eryürek, konuşmasını şöyle sürdü 
     ''Türk toplumu için silah çok önemli bir yere sahip. Öyle ki geçmişten günümüze kadar at, avrat, silah üçlüsü Türk erkeğinin simgesi haline gelmiş. Ancak, iç piyasada tüfeğe ilginin bu kadar az olması bizleri üzüyor. Türk ürünlerinin marka haline gelebilmesi için özel atıcılık yarışmaları düzenlenmeli, tanıtım kitapları hazırlanmalı. Türkiye'de bu konuda 1-2 dergi yayın yaparken, sadece İngiltere'de 5-10 yayın organı var. Türk silah sanayicilerinin daha çok desteklenmesi gerekir. '' Eryürek, avcılığın, sadece boş zamanların değerlendirileceği bir hobi değil, sektör olarak görülmesi gerektiğini de sözlerine ekledi. 
     
</TEXT>
</DOC>
