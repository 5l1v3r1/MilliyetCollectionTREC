<DOC>
<DOCNO> 368402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo22.html </URL>
<DATE> 2005/08/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Skoko'nun ayrılma nedeni ailevi... 
</HEADLINE>
<TEXT>

     Gençlerbirliği Kulübü Genel Menajeri Hasan Çetinkaya, Josip Skoko'nun sözleşmeli oyuncuları olduğunu belirterek, ''Skoko'nun eşi Türkiye'den ayrılmak istiyor. Çocuklarının okul durumu da aile için sorun teşkil ediyor'' dedi. 
     Konuyla ilgili olarak Beştepe İlhan Cavcav Tesisleri'nde bir açıklama yapan Hasan Çetinkaya, Skoko'nun İngiltere'de futbol yaşantısını sürdürmek istediğini kendilerine illetiğini ve bu nedenle de bu ülkedeki 2 takımla görüşmeye gittiğini söyledi. 
     Gençlerbirliği Kulübü olarak Josip Skoko'dan memnun olduklarını anlatan Çetinkaya, sözlerini şöyle sürdürdü 
     ''Biz, kulüp olarak ondan çok memnunuz. Karakteri ve kişiliğine söylenecek birşey yok. Kendisi İngiltere'deki Wigan Athletic ve Middlesbrough takımlarıyla görüşmeye gitti. Eğer kendisi bu kulüplerden birisiyle anlaşırsa, biz de onun önünü açmak için elimizden geleni yapacağız. Eğer bir anlaşma olmazsa, bizimle devam edecek.'' Çetinkaya, Skoko'nun takımdan ayrılması durumunda, yeni transfer Brezilyalı Oliviera'nın onun yerini doldurabileceğini sözlerine ekledi. 
     
</TEXT>
</DOC>
