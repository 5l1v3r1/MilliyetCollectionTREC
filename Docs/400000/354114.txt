<DOC>
<DOCNO> 354114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur20.html </URL>
<DATE> 2005/06/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Otomobillerdeki başlıkları çıkarmayın... 
</HEADLINE>
<TEXT>

     Otomobillerdeki başlıkların çıkarılmasının ya da doğru ayarlanmamasının trafik kazalarında ani ölümlere ve sakatlanmalara neden olabildiği bildirildi. 
     Gaziantep Üniversitesi Tıp Fakültesi Anatomi Anabilim Dalı Başkanı Prof. Dr. Erdem Gümüşburun, otomobillerdeki başlıkların hayati önem taşıdığını vurguladı. 
     Emniyet kemeri ve başlıkların trafik kazalarında sürücü ve yolcuları ölmekten ya da sakat kalmaktan kurtaran en önemli güvenlik donanımı olduğuna dikkat çeken Prof. Dr. Gümüşburun, ''Kimi sürücülerin otomobillerinin koltuklarına monte edilmiş başlıkları çıkardıkları gözleniyor, bu son derece yanlış bir davranış'' dedi. 
     Türkiye'de trafik kazalarının büyük bölümünün bir aracın diğer bir araca arkadan çarpması biçiminde olduğunu ifade eden Prof. Dr. Gümüşburun, şöyle konuştu 
     ''Darbe anında çarpılan araçtaki sürücünün ve yolcuların başı çok hızlı bir şekilde geriye doğru hareket etmekte. Baş çok hızlı bir biçimde geriye giderken ikinci boyun omurunun dens adı verilen çıkıntısı kırılmakta, omurilik kesisi oluşmakta. Bu durumda ani ölüm meydana gelmekte ya da kişi sakat kalmaktadır. 
     Emniyet kemeri takmayan sürücü başka bir araca çarptığında önce öne doğru hareket eder, bu sırada hava yastığının açılmasıyla hızlı bir biçimde geriye doğru savrulur. Bu durumda da başlık sürücüyü ölümden ve sakatlıktan koruyabilir.'' Gümüşburun, otomobillerin kullanım kılavuzlarında yer alan emniyet kemeri ve başlıkların kullanımına ilişkin bilgilerin dikkatle okunması ve uygulanması gerektiğini kaydetti. 
     
</TEXT>
</DOC>
