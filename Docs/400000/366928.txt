<DOC>
<DOCNO> 366928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/guclu.html </URL>
<DATE> 2005/08/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Umutlarınızı sakın yitirmeyin 
</HEADLINE>
<TEXT>


ÖSS'de tercih süresi, kolejler sınavında da asil kayıtlar sona erdi. OKS başvuruları ise yarın akşam tamamlanıyor. OKS yerleştirme sonuçları 16 Ağustos'ta, ÖSS sonuçları ise ay sonunda açıklanacak. 
Hemen herkes tedirgin. Çünkü, kazanandan çok kazanamayanlar olacak. İşte bu yüzden, bugünden itibaren kazananlara olduğu gibi, kazanamayanlara yönelik de araştırmalarımız ve önerilerimiz olacak. 
Önceki yılların deneyimlerinden çok iyi biliyoruz ki, herhangi bir öğretim kurumunu kazananlar kadar kazanamayanlar için de her şey bitmiş değil. 
Her an, her dakika, herkes yeni fırsatlarla karşılaşabilir. Siz siz olun yarıştan kopmayın. Moralinizi bozmayın ve gelişmelerin uzağında kalmayın. 
Kolejlerde asil listeye giremeyenler üzülmüşlerdi. Ama dün asil liste kayıtları bitti ve hiç listeye girmeyenlere önemli şanslar doğdu. Neredeyse hiçbir okul kontenjanını dolduramadığı için yedeğin de yedeğindeki, yani hiçbir listeye giremeyen öğrencilere de istedikleri okullara girebilme olanağı ortaya çıktı. 
Aynı durum üniversiteler, anadolu liseleri, fen liseleri ve meslek liseleri için de geçerli. İlk kayıt döneminde aradığını bulamayanlar, ikinci kayıt döneminde, umduklarının çok üstünde avantajlara sahip olabilirler. 

Üniversiteler için yeni şans 
ÖSS'de istediği puanı alamayan ve üniversiteli olma şansını zora sokanlar için henüz her şey bitmiş değil. Başvuruları şu günlerde başlayan ve ön kayıtla öğrenci alacak olan yükseköğretim kurumları, binlerce öğrenciye yeni bir şans kapısı aralayabilir. 
Bu konudaki gelişmeleri ayrıntılarıyla sizlere aktaracağız. Başvuruları ne zaman başlıyor, sınavlar ne zaman gerçekleşecek Ve her şeyden önemlisi, hangi fakülte ve hangi bölüm için ne gibi önkoşullar gerekiyor Bütün bunları, önümüzdeki günlerde Kayıt Rehberi'nde bulabileceksiniz. 
ÖSSzedeler için ayrıca, ek yerleştirme olanağı var. Boş kalan kontenjanlar ile yeni açılan yükseköğretim programlarına ek yerleştirme ile öğrenci alınacak. 
Başvurular eylül ayı içerisinde yapılacak. Yerleştirme de yine eylül ayı içerisinde gerçekleşecek. 
Bu arada yurtdışını düşünenler için, başta KKTC olmak üzere yurtdışı üniversiteleri ilgili gelişmelere yer vereceğiz. 
Bütün bunların ötesinde, bu yıl olan oldu deyip noktayı koyanlar için asıl yarış şimdi başlıyor. 
Gelecek yıl aynı hüsran tablosuyla karşılaşmamaları için hiç zaman geçirmeden hazırlıklara başlamalarında yarar var. Peki ne yapmaları, nasıl hazırlanmaları gerekiyor Bu konudaki ayrıntıları da yine bu köşede sizlerle paylaşacağız. 

Kolejler niye boş kaldı 
Türk özel okulların çoğunda, asil liste kayıt döneminde tek kayıt dahi gerçekleşmedi. 
Yabancı okulların önemli bir kısmında da kontenjanlar tümüyle boş kaldı. Daha önce de dikkat çektiğimiz gibi, bu tablo bizim için fazla şaşırtıcı olmadı. Çünkü önceki yıllarda da benzeri görüntülerle sık sık karşılaştık. 
Söz konusu bu durum, tamamen sınav sisteminden kaynaklanıyor. Kolejlerin asil listesindeki öğrencilerin çoğu, aynı zamanda anadolu liseleri, fen liseleri ve meslek liselerini de asil listeden kazanacak durumda ve tercihlerini o yönde kullandıkları için gidip kolejlere kayıt yaptırmadılar. 
Kolejler için beklemede olan öğrenci ve velilerin, gelişmeleri sabırla izlemeleri gerekiyor. Kesinlikle bize yeni bir şans doğmaz dedikleri anda yeni bir sürprizle karşılaşabilirler. Yeter ki sinirlenip yarışı terk etmesinler. 
Kolejlerde yedek liste kayıtları bugün başlayacak. Belki bazı okullar, biraz öğrenci kaydedecek. Ama onlar da geçici. Robert dışında tüm okullarda daha uzun süre sirkülasyon olacak. Kaydını yaptıranlar bir üst tercihlerine ya da anadolu liselerine gittikçe, yeni kontenjan açıkları ortaya çıkacak. Bu süreç, okullar açılıncaya kadar devam edecek. 

OKS'de kim daha şanslı 
Özel okulların yoğun olduğu illerde öğrenim görmeyi düşünen öğrencilere yeni şans kapıları açılacak. Örneğin İstanbul'da, anadolu liseleri, fen liseleri ve meslek liselerinin asil listelerinde yer alan binlerce öğrenci, kolejlere gidecek. Dolayısıyla, onların yerine ikinci kayıt döneminde öğrenci alınacak. 
İkinci kayıt döneminde, herhangi bir liseye yerleştirilen öğrenciler de, eğer bu haklarını kullanmazlar ise başvuruda bulunabilecekler. Ama ikinci yerleştirmede bir yere giremezler ise, ben tekrar eski okuluma dönmek istiyorum diye hak iddia edemeyecekler. 
Anadolu liseleri, meslek liseleri ve devlet fen liseleri, boş kalan kontenjanlarını, ikinci kayıt döneminde doldurabilecekler. Ama özel fen liseleri bu konuda ne yapacak belli değil. Milli Eğitim Bakanlığı'nın bir an önce bu konuya açıklık getirmesi gerekiyor. 

Aman açıkta kalmayın 
Anadolu liseleri, kolejler derken, düz liselere kayıt şansınızı da zora sokabilirsiniz. Bir yandan sınavla öğrenci alan liselere yönelik asil ve yedek kayıtları takip ederken, öte yandan da açıkta kalma ihtimalini göz önünde bulundurarak, evinize en yakın donanımlı liselerden birine geçici de olsa bir ön kayıt yaptırmalısınız. Eğer bunu ihmal ederseniz, ya çok uzaklardaki liselere gitmek zorunda kalırsınız ya da sınıf mevcutları 100'ü bulan liselerden birinde öğrenim görmek zorunda kalabilirsiniz. Bizden hatırlatması... 

Zorunlu bağış olmasın 
İlköğretim okulları ve sınavsız öğrenci alan liselerde olduğu gibi, sınavla öğrenci alan anadolu liseleri, fen liseleri, öğretmen liseleri ve meslek liseleri de velilerden yüklü bağış almaya hazırlanıyorlar. 
Sınavı kazandığına sevinen öğrencilerin bu sevinçleri yarım kalabilir. Milyarlarla ifade edilen bağışları her velinin karşılaması mümkün gözükmüyor. Bu yüzden Milli Eğitim Bakanlığı'nın bu konuda bir açıklama yapması gerekiyor. En azından zorlama olmaması yönünde telkinde bulunmasında yarar var. 

ALO DESTEK HATTI Abbas Güçlü'ye sorularınızı haftaiçi 11.30 - 13.30 saatleri arasında 0212 505 63 21 nolu telefondan canlı olarak sorabilirsiniz. 



</TEXT>
</DOC>
