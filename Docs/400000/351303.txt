<DOC>
<DOCNO> 351303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo10.html </URL>
<DATE> 2005/06/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tanjeviç İtalya kampı bizim için önemli bir virajdı... 
</HEADLINE>
<TEXT>

     A Milli Basketbol Takımı Başantrenörü Bogdan Tanjeviç, 3 maç yaptıkları İtalya kampının milli takımın önemli hazırlık programlarından biri olduğunu söyledi. 
     İtalya kampını değerlendiren Bogdan Tanjeviç, İtalya'da, 15. Akdeniz Oyunları'na katılacak ülke takımlarıyla karşı karşıya gelme fırsatı bulduklarını kaydederek, ''İtalya kampı bizim için önemli bir virajdı'' dedi. 
     Kampın genç oyuncuların deneyim kazanması açısından da önemli olduğunu vurgulayan Tanjeviç, bu nedenle İtalya'ya genç oyuncuları çağırdıklarını anlatarak, ''Zaten amacımız da kendi takımlarında fazla oynama şansı bulamayan bu genç oyuncularımıza deneyim kazandırmaktı. Yaptığımız maçlara bakarsak, rakiplerimizin kadrosunda daha önceden belli bir rol oynayan isimler vardı. İtalya ve Cezayir karşısında istediğimiz oyunu oynayamadık. Fakat ilk hazırlık maçında gerçekten Yunanistan karşısında çok iyi mücadele ettik. Kerem Gönlüm ve Kerem Tunçeri'den bu kampta yararlanmak istedik. Her iki oyuncumun da hafif sakatlıkları olduğu için riske etmek istemedik'' diye konuştu. 
     
     ''85 VE 87 JENERASYONU ÇOK ÖNEMLİ'' 
     Tanjeviç, 1985 ve 1987 doğumlu oyuncuların milli takımın geleceği için çok önemli olduğunu bildirdi. 
     Tanjeviç, şöyle konuştu 
     ''85 ve 87 jenerasyonları ileriye bakıldığında bizim için çok önemli. Bunun bilincinde olduğumuz için İtalya kampına genç oyuncularımızı çağırdık. Şu anda A milli takımda, 23-27 yaş arası oyuncularımız mevcut. İleride bu gençlerle de takviye yapmayı düşünüyoruz. Aslında ümit ve yıldız milli kakımlarının kampları dolayısıyla kadromuza fazla oyuncu çağıramadık. Orada da çok yetenekli genç oyunculara sahibiz.'' 
     
     OYUNCULARIN GÖRÜŞLERİ 
     15. Akdeniz Oyunları'nın, Avrupa Şampiyonası öncesi önemli bir sınav olacağını kaydeden Kerem Tunçeri, takım olarak birbirlerini burada çok iyi tanıyacaklarını söyledi. 
     Oyunlarda altın madalyayı hedeflediklerini kaydeden Kerem, ''Burada istediğimiz başarıyı sergileyip bunu da Avrupa Şampiyonası'na taşımak amacındayız. Bu kapasiteye sahibiz'' dedi. 
     Yavaş yavaş istedikleri performansa ulaştıklarını belirten Ender Aslan, Tanjeviç'in, genç oyuncuları kadroya dahil etmesinin milli takım için çok iyi olacağını vurguladı. 
     
</TEXT>
</DOC>
