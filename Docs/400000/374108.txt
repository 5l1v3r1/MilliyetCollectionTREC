<DOC>
<DOCNO> 374108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy11.html </URL>
<DATE> 2005/08/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
KESK En düşük memur maaşı Temmuz'da 750 değil, 649 YTL olacak 
</HEADLINE>
<TEXT>

     KESK, hükümetin, en düşük kamu çalışanı maaşının Temmuz ayında 750 YTL olacağı yönündeki açıklamasının gerçeği yansıtmadığını, bu miktarın 649 YTL’de kaldığını savundu. 
     KESK’ten yapılan açıklamada, hükümetin, aile ve çocuk yardımı ile birlikte en düşük kamu çalışanı maaşının Temmuz ayında 750 YTL olacağını bildirdiği ifade edildi. Bu rakamın kamuoyuna en düşük kamu çalışanı maaşı olarak yansıtıldığı dile getirilen açıklamada, oysa şu anda 52 YTL olan ve çalışmayan eş için ödenen aile yardımından yalnızca 675 bin kişinin faydalandığı belirtildi. Açıklamada, yine 1 milyon 594 bin çocuk için kamu çalışanlarına çocuk yardımı yapıldığı kaydedildi. 
     En düşük ücret alan kamu emekçisinin eline bugün 542 YTL geçtiği anımsatılan açıklamada, "En düşük kamu emekçisi maaşı ek ödeme ve yüzde 2.5 2.5’luk artışla Temmuz ayında 649 YTL olacak" denildi. 
     Hükümetin katsayıları etkilemeyen, emekliliğe ve vergi kesintisine tabi olmayan ek ödemeleri maaş artışı olarak göstermeye çalıştığı savunulan açıklamada, "Oysa bütçede bile ücretler ile ek ödemeler ayrı kalemlerde gösterilmektedir. Hükümet kendisine maliyeti az olan ek ödeme ile önerdiği sefalet ücretini gizlemekte, emekliyi ise açlığa mahkum etmektedir" ifadesine yer verildi. 
     Açıklamada, hükümetin gerçek ücret artışı önerisinin 2006 yılının ilk ve ikinci 6 ayları için yüzde 2.5’ar olduğu ileri sürülürken, bunun en düşük ücretli kamu emekçisi maaşına ilk 6 ay 14, ikinci 6 ay 27 YTL olarak yansıyacağı belirtildi. 
     Yılın birinci ve ikinci yarısı için 40’ar YTL seyyanen ödeme önerisinin maaşa yansımayan ek ödemede olduğu dile getirilen açıklamada, bunun emekliliğe de yansımayacağı kaydedildi. 
     Açıklamada, seyyanen artış önerisinin 1 milyon 885 bin kamu emekçisinden sadece 1 milyon 377 binini etkileyeceği için, bu kalemin ücret artışından bağımsız değerlendirilmesi gerektiği savunuldu. 
     Açıklamada, halen 52 YTL olan aile yardımının birinci 6 ayda 61.83, ikinci 6 ayda 63.37 YTL’ye, halen 10.4 olan çocuk yardımının 
     ise birinci 6 ayda 10.66, ikinci 6 ayda 10.92 YTL’ye yükseleceği belirtildi. 
     
</TEXT>
</DOC>
