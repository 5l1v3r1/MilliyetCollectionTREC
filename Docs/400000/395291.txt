<DOC>
<DOCNO> 395291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/aeko.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahana çorbası içip limuzinle gezecekler 
</HEADLINE>
<TEXT>


İki yıldır doğalgaz akan Mavi Akım'ın 'resmi açılışı' için Samsun'un Durusu Köyü'nde buluşacak olan Erdoğan, Putin ve Berlusconi için Karadeniz yemeklerinden oluşan özel bir mönü hazırlandı 

ŞENOL ÇAKIR - MURAT SANDIKÇI - SAMSUN DHA 

Mavi Akım Projesi'nin 17 Kasım'daki resmi açılışına katılacak olan Rusya Devlet Başkanı Vladimir Putin ve İtalya Başbakanı Silvio Berlusconi'yi ağırlamaya hazırlanan Samsun'da, hummalı bir hazırlık yapılıyor. Putin'i taşıyacak limuzinler, Rusya'dan getirilerek özel korumaya alındı. 3 bin polisin görev yapacağı tören sırasında liderlere verilecek hediyeden, sunulacak yemeklere, özel hoşgeldiniz pankartlarından kalacakları odalara kadar herşey planlanıyor. 
Liderlerin başbaşa görüşme yapacağı Büyük Samsun Oteli'ndeki 1500 numaralı oda, güvenlik gerekçesiyle kapatıldı. Otelin 40 kişilik aşçı ekibi mönü hazırlıyor. 

'Yola hayvan çıkmasın' 
Tören öncesi Samsun'a gelen Rus ve İtalyan istihbarat ekipleri, Türk meslektaşlarıyla liderlerin güzerg hı üzerinde tedbir alıyor. Yol asfaltlama, ışıklandırma ve temizlik çalışmaları devam ediyor. Durusu'ya otopark ve 3 helikopter pisti yapılıyor. Güzerg h boyunca Türkçe, İtalyanca ve Rusça 'Hoşgeldiniz' pankartları asıldı. Tören alanına kurulan çadırlara üç ülkenin bayrakları asıldı. Güzerg htaki 6 köy muhtarı yola hayvan bırakılmaması, çöp atılmaması konusunda uyarıldı. 
Turizmciler de liderlerin gelişini tanıtım fırsatı olarak değerlendiriyor. Samsun Turizmciler Derneği Başkanı Mustafa Yavuz, konuklara hazırladıkları broşür ve yayınlarla "Atatürk'ün şehri Samsun'u" tanıtacaklarını söyledi. 

Otelin 1500 no'lu odası kapatıldı Mavi Akım töreni için Samsun'da buluşacak liderlerin başbaşa görüşme yapacakları Samsun Büyük Otel'deki hazırlıklar da tamamlandı. 
Kurumahmutoğlu Şirketler Grubu tarafından işletilen, iki yıl önce de 5 yıldızlı olan Büyük Samsun Oteli'nde üç liderin görüşme yapacağı 1500 numaralı oda, güvenlik gerekçesiyle kapatıldı. 
Odanın bulunduğu kata çıkılmasına izin verilmiyor. Üç ülkenin istihbarat birimleri otel içinde ve çevresinde olağanüstü tedbirler aldı. 

Limuzinler Rusya'dan geldi Rus heyetine ait bir kargo uçağıyla Putin'i taşıyacak iki limuzin Samsun'a getirildi. Liderlerin limuzinlerine, frekans karıştırıcılı bir başka araç eşlik edecek. Limuzinlerin bulunduğu otoparkta 24 saat nöbet tutuluyor. 
Putin'i Samsun'a getirecek özel uçağa, Türk jetleri refakat edecek. Merzifon'dan kalkacak 
F-16 uçakları, 3 liderin Samsun'dan ayrılmasına kadar gökyüzünde güvenlik uçuşu yapacak. 

3 bin polis, 400 gazeteci Erdoğan, Putin ve Berlusconi'nin Samsun'daki güvenliğinin sağlanması için çevre illerden de Samsun'a polis takviyesi yapılacak. Toplam 3 bin polis ve 500 jandarma güvenliği sağlayacak. 
Açılışa yerli ve yabancı basın mensuplarının da yoğun ilgi gösterdiği gözleniyor. Töreni izlemek amacıyla Basın Yayın ve Enformasyon Genel Müdürlüğü aracılığı ile çok sayıda basın kuruluşu akreditasyon başvurusunda bulunurken, başvuru sayısının 230 dolayında olduğu bildirildi. Bunlardan yaklaşık 40'ının yabancı basın mensubu olduğunu belirten yetkililer, sayının artabileceğini söylediler. Töreni izleyecek gazeteci sayısının 400'ü bulabileceği belirtiliyor. 

40 aşçıyla Karadeniz sofrası kurulacak Liderlerin 1500 nüfuslu Durusu Köyü'ndeki törenlerin ardından geleceği Büyük Samsun Oteli'nde yöresel yemekler hazırlanması için 40 aşçı görev yapacak. Başbakan Erdoğan, Putin ve Berlusconi'ye Karadeniz yemeklerinden oluşacak bir menü hazırlanacak. 
Otel Müdürü Sebahattin Batu, "Yemekte öncelik taleplerine göre olacak. Ama bizim de ikram için özel hazırlıklarımız var. Karadeniz'e özgü yemekler olacak. Mönüye lahana çorbası, mısır ekmeği, turşu kavurması, laz böreği, Samsun pidesi ve hamsiyi aldık" dedi. 

Matruşka sandık hediye edilecek Açılış için Samsun'a gelecek Başbakan Erdoğan ile Rusya Devlet Başkanı Putin ve İtalya Başbakanı Berlusconi'ye 3 ülkeden izler taşıyan el ürünü ahşap sandık hediye edilecek. Samsun'daki bir seramik sanatçısı tarafından tasarlanan sandıklar, Rusların ünlü matruşkası gibi iç içe geçmiş 7 parçadan oluşuyor. 

Törende enerji zirvesi 2003'te faaliyete geçen Mavi Akım doğalgaz hattının resmi açılışı, enerji zirvesine de sahne olacak. Görüşülecek projeler arasında Samsun-Ceyhan ham petrol boru hattı, İsrail'e kadar gitmesi planlanan Mavi Akım doğalgaz hattının bu kapsamda öncelikle Ankara'dan Ceyhan'a uzatılması ve Ceyhan'da bir LNG terminali kurulması da bulunuyor. 
Rusya'nın Türkiye'deki gaz dağıtım özelleştirmelerinden pay alması, Mavi Akım'dan Türkiye'ye satılan gaz miktarının artırılması, Tuz Gölü'nün altına Ruslar tarafından gaz depolama tesisi yapılması gibi konular da görüşülecek. Putin'in görüşmelerde yılda 16 milyar metreküp bcm kapasiteli Mavi Akım'dan Türkiye'nin daha çok gaz alması konusunu gündeme getirmesi bekleniyor. 

İki yıldır gaz akıyor 
Türkiye, Karadeniz'i geçip Ankara'ya ulaşan, İtalyan ENI ve Gazprom'un ortaklığıyla yapılan Mavi Akım doğalgaz boru hattı projesiyle 2003'ten beri gaz alıyor. Ancak buradan aldığı gazın fiyatının düşürülmesi için Gazprom ile görüşüyor. 


</TEXT>
</DOC>
