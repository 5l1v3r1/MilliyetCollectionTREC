<DOC>
<DOCNO> 397490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun04.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Aşkın anjiyo oldu 
</HEADLINE>
<TEXT>


Damarlarında tıkanma belirlenen Yücel Aşkın'ın, anjiyo olduğu gün tutukluluk halinin devamına karar verildi 

VAN DHA 

Van Yüzüncü Yıl Üniversitesi YYÜ Rektörü Prof.Dr. Yücel Aşkın'a, kalbindeki rahatsızlık nedeniyle 10 gündür tedavi gördüğü YYÜ Tıp Fakültesi Araştırma Hastanesi'nde anjiyo yapıldı. Anjiyo sonrası Aşkın'ın 1 kalp damarının yüzde 65 oranında tıkalı olduğu, birinde de plak kireçlenme tespit edildiği bildirildi. Aşkın'a 10 gün boyunca ilaç tedavisi uygulanacağını belirten YYÜ Tıp Fakültesi Araştırma Hastanesi Başhekimi Doç. Dr. Hüseyin Avni Şahin, "Daha sonra tıkalı olan damara stend çelik kafes yerleştirilecek. Ancak hayati tehlikesi sürüyor" dedi. 

Psikolojik tedavi 
Rektör Aşkın'a psikolojik tedavinin uygulandığı ve prostat sorunu da bulunduğu açıklandı. Tutuklu bulunduğu Van M Tipi Cezaevi'nde aynı koğuşu paylaştığı YYÜ Genel Sekreter Yardımcısı Enver Arpalı'nın canına kıymasının ardından rahatsızlanan Aşkın, 13 Kasım'da Van YYÜ Tıp Fakültesi Araştırma Hastanesi'nde yoğun bakıma alınmıştı. 

2142 yıl isteniyor 
Van Yüzüncü Yıl Üniversitesi Tıp Fakültesi Hastanesi'ne 25 milyon dolarlık tıbbi cihaz alımı ihalesinde usulsüzlük yaptığı iddiasıyla açılan soruşturmada tutuklanan ve hakkında 2142 yıl hapis cezası istenen Rektör Aşkın, 14 Aralık'ta ilk kez h kim karşısına çıkarılacak. 15 Aralık'ta da tarihi eserleri müzeye kaydettirmediği iddiasıyla açılan davada yargılanacak olan Aşkın ve diğer 9 sanık hakkında hazırlanan iddianame 3'üncü Ağır Ceza Mahkemesi tarafından kabul edilirken, Aşkın'ın tutukluluk halinin devamına karar verildi. 



</TEXT>
</DOC>
