<DOC>
<DOCNO> 393240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/guncel/gun03.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP'den kızlara destek 
</HEADLINE>
<TEXT>


Parti yönetimi, Milliyet'in 'Baba Beni Okula Gönder' kampanyasına destek olma kararı aldı. Kampanya için, partinin tüm il ve ilçe teşkilatlarında özel görevliler belirlenip bir ay süreyle yardım toplanacak 

İSTANBUL Milliyet 

SHP, Milliyet'in kız çocuklarının okula kavuşturulması amacıyla başlattığı "Baba Beni Okula Gönder" kampanyasını destekleme kararı aldı. 
SHP Genel Sekreter Yardımcısı Nurettin Kızılkan, yaptığı yazılı açıklamada, 1 ay sürecek kampanya sonunda destekte bulunanlara Genel Merkez tarafından teşekkür mektubu gönderileceğini bildirdi. 
Her il, ilçe ve beldede SHP örgütünden bir kişinin "kampanya sorumlusu" olarak çalışacağını belirten Kızılkan, bağış yapan kişilerin bağış miktarı, telefon ve adreslerinin kayıt altına alınacağını, ayrıca SHP Genel Merkezi'nde de kampanya devam ettiği sürece bir grubun Türkiye genelindeki çalışmaları denetleyeceğini ifade etti. 
Kızılkan, SHP örgütünce tamamen yasal prosedüre uygun olarak toplanacak paranın, daha sonra Genel Başkan tarafından kampanya sorumlularına teslim edileceğini belirterek, vatandaşları, çocuklara aydınlık yarınlar sağlayacak olan kampanyaya katılma çağrısında bulundu. 



</TEXT>
</DOC>
