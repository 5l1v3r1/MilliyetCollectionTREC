<DOC>
<DOCNO> 353327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur25.html </URL>
<DATE> 2005/06/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İstanbul'da MOBESE'li günler başladı... 
</HEADLINE>
<TEXT>

     İstanbul'da açılışı dün yapılan Mobil Elektronik Sistem Entegrasyonu MOBESE kapsamındaki kameraların görüntülerinden yararlanan polis, bugün bazı kişileri gözaltına aldı. 
     İstanbul Emniyet Müdürlüğü'nde oluşturulan bilgi ve teknoloji projesi MOBESE'de yer alan kameraların görüntülerinden faydalanan polisler, Kadıköy'deki bir iş merkezinin önünde korsan CD pazarlamak isteyen 2'si 18 yaşından küçük 3 kişiyi belirledi. 
     Gözaltına alınan bu kişiler, sevk edildikleri adliyede serbest kaldı. 
     Ayrıca sabah saatlerinde Kadıköy İçerenköy'de çevreyi rahatsız eden yabancı uyruklu bir kadın da kamera görüntülerine yansıdı. 
     Üzerinde kimliği bulunmayan ve alkollü olduğu ifade edilen bu kişi, polis merkezine götürüldü. 
     Daha sonra yakınları tarafından pasaportu polis merkezine getirilen Ukrayna uyruklu kadın, serbest bırakıldı. 
     Suç ve suçlulukla mücadelede polise yardımcı olması ve İstanbul'un güvenliğini artırması planlanan sistem, ''Komuta Kontrol Merkezi'', ''Araç Takip Sistemi'', ''Mobil Araç Sorgulama Sistemi'', ''Karınca Evrak Transfer Sistemi'', ''Polis Merkezleri Bilgisayar Ağı'', ''Mobil Polis Karakol Ünitesi'', ''Nezarethane İyileştirme ve Kontrol Sistemi'', ''Bölge Görüntüleme Sistemi'', ''Plaka Algılama Sistemi'', ''Muhtarlık Otomasyon Sistemi'', ''Asayiş Otomasyon Sistemi'' ve ''Mobil Operasyon Yönetim Merkezi'' bileşenlerinden oluşuyor. 
     
</TEXT>
</DOC>
