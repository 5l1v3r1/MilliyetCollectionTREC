<DOC>
<DOCNO> 395869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur25.html </URL>
<DATE> 2005/11/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yüksekova'da cenaze töreni sırasında terör örgütü sloganları 
</HEADLINE>
<TEXT>

     Yüksekova'da salı günü düzenlenen ve Şemdinli'deki olayların protesto edildiği gösteri sırasında çıkan çatışmada ölen İslam Bartın, Ergin Mengeç ile Abdulhalik Geylani dün yaklaşık 40 bin kişinin katıldığı törenle toprağa verildi. Öcalan lehine, ayrıca "TC şaşırma, bizi dağa taşırma" ve "Vali istifa" sloganlarının da atıldığı cenaze töreni sırasında iki F - 16 savaş uçağı ile bir helikopter alçaktan uçuş yaptı. 
     Cenaze töreni nedeniyle Yüksekova'da sıkı güvenlik önlemleri alındı. Özellikle cenazelerin geçiş güzergahında oturan subay ve polislerin aileleri, saldırı ihtimaline karşı güvenli yerlere götürüldü. Bartın, Mengeç ile Geylani'nin sarı, yeşil ve kırmızı renkli beze sarılı tabutları, Hacı Ubeyt Camii'nde kılınan cenaze namazının ardından omuzlara alındı. Cenazeler üç kilometre uzaklıktaki Akalın Köyü'ne taşınırken "TC şaşırma bizi dağa taşırma" sloganları atıldı. DEHAP'lı belediye başkanlarının da aralarında bulunduğu binlerce kişinin katıldığı törende, bölücü terör örgütü PKK'nın konfederalizm flamasının açıldığı dikkat çekti. Cenazeler köyde yan yana toprağa verildi. 
     
     Savaş uçaklarına "yuh" 

     Muhtarlar, sivil toplum örgütleri ve bazı siyasi partiler törende taşkınlık yaşanmaması için kollarında kırmızı bant bulunan iki bin kişi görevlendirdi. İki F - 16 savaş uçağı ve bir helikopter, ilçe ile köy üzerinde alçaktan uçuş yaptı. Kalabalık üç sorti yapan uçak ve helikopterleri, yuh çekip, ıslıklarla protesto etti. 
     
     SADAK VALİ AÇIĞA ALINSIN’ 

     Yüksekova’daki cenaze törenine katılan kapatılan DEP eski Milletvekili ve DTP Yürütme Kurulu üyesi Selim Sadak, cenaze öncesi DEHAP İlçe binası önüne toplanan yaklaşık 10 bin kişiye bir konuşma yaparak sakin olmalarını istedi. Hakkari Valisi Erdoğan Gürbüz’ün açığa alınması gerektiğini söyleyen Sadak, şöyle konuştu 
     Hep iddia ettiğim bir gerçeklik ortaya çıktı. Şemdinli’de 2 kişinin ölümü ile hüzünlendik. Ancak sevincini de bununla birlikte yaşadık. Çetelerin üzeri artık açılacak. Herkes bu olayın üstüne gidecek. Türkiye Şemdinli’den aydınlanacak. Yüksekova’da 3 can alındı. Bunlar demokrasi şehididir. Bunların sayesinde gelecek nesiller çetesiz, kansız bir toplumda yaşayacak. Hakkari, Yüksekova ve Şemdinli ’ye sahip çıkmak herkesin görevidir. Bu olaya sahip çıkılmazsa daha kötü tablo olabilir. Daha önceki olayların üzerine gidilseydi. Bunlar olmazdı. Valinin açığa alınmasını istiyor ve faili mağduru belli olan Şemdinili olayının çözümünü bekliyoruz.'' 
     
     İŞYERLERİNİZ AÇIN 

     Selim Sadak mezarlıkta yaptığı konuşmada, 10 gündür bu olaylar nedeniyle Hakkari ve ilçelerinde esnaf kötü duruma düştü. Sizden yarın sabahtan itibaren çocuklarınızı okula göndermenizi ve işyerlerinizi açmanızı istiyorum. Bize de yakışan budur. Ayrıca belediyeden de bu akşamdan itibaren Yüksekova'nın cadde ve sokaklarını temizlemesini istiyorum'' dedi. 
     
     HÜKÜMET KONAĞI TAŞLANMA GRİŞİMİ 

     Mezarlık dönüşünden kalabalık yine bölücü sloganlar atarak ilçe merkezine geldi. 
     Burada kalabalıktan bir grup hükümet konağına taş atmak istemesine, cenazede DEHAP'lıların görevlendirdiği görevliler engel oldu, grubu dağıttı. Dönüş sırasında 2 yaşlı kadın baygınlık geçirince ambulansla hastaneye kaldırıldı. Kalabalık saat 14.00 sıralarında dağıldı. 
     
</TEXT>
</DOC>
