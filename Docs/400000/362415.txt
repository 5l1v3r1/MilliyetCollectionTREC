<DOC>
<DOCNO> 362415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko38.html </URL>
<DATE> 2005/07/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denizbank, dünyanın en hızlı büyüyen 8. bankası... 
</HEADLINE>
<TEXT>

     The Banker Dergisi DenizBank'ı, dünyanın en hızlı büyüyen 8. bankası olarak belirledi. 
     DenizBank'tan yapılan yazılı açıklamada, The Banker Dergisi'nin Temmuz 2005 sayısında dünyanın en iyi bankaları listesini açıkladığı ve bu listeye göre bankanın, 1'inci kuşak sermaye büyüklüğündeki değişim baz alındığında, 222 basamak yukarı çıkarak dünyanın en hızlı büyüyen 8'inci bankası olduğu kaydedildi. 
     Açıklamada, ''DenizBank, bu büyüme ile dünya sıralamasında 8'inci olarak yer almasının yanı sıra Türkiye'deki bankalar arasında da 1. kuşak sermayesini yüzde 89.4 ve aktiflerini yüzde 43.8 artırarak en fazla büyüyen banka oldu'' denildi. 
     Açıklamada, DenizBank'a 2005 yılı Mart ayında uluslararası kredi derecelendirme kuruluşu Moody's tarafından BAA3 notu verildiği anımsatıldı. 
     DenizBank Genel Müdürü Hakan Ateş de, yaptığı değerlendirmede, geçen yıl The Banker tarafından da tescil edilen hızlı ve istikrarlı büyümelerini 2005 yılında da sürdürdüklerini belirterek, sene sonu hedeflerinin çoğunu yılın ilk yarısında yakaladıklarını kaydetti. 
     Orta ölçekli bankalar arasında en fazla şube sayısına ulaştıklarını ve büyümelerini karlı ve az riskli olarak gerçekleştirdiklerini ifade eden Ateş, The Banker'ın listesinde yer almalarının Türk finans sektörünü uluslararası bir platformda temsil etme açısından da kendileri için gurur kaynağı olduğunu bildirdi. 
     
</TEXT>
</DOC>
