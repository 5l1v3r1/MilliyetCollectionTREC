<DOC>
<DOCNO> 364678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko09.html </URL>
<DATE> 2005/07/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Maliye, IMF tanımlı faiz dışı fazlada pozisyonunu düzeltti 
</HEADLINE>
<TEXT>

     IMF tanımlı faiz dışı bütçe fazlası haziran ayında 2.3 milyar YTL’ye kadar yükselerek yılın ilk 6 ayında rakamı 14.3 milyar YTL ile yılsonu hedefinin yüzde 59.51’ine ulaştı. Mayıs sonu itibariyle geçen yılın aynı döneminin altında kalan IMF tanımlı faiz dışı fazla hazirandaki olumlu performansla yeniden geçen yılın aynı döneminin üzerine çıktı.Ancak program tanımlı gelir kaleminde geçen yılın ilk 6 ayına göre yüzde 18 artış olurken, faiz dışı harcama kalemi yüzde 21 arttı. Faiz dışı fazla kalemindeki artış oranı ise yüzde 8’de kaldı. 
     Maliye Bakanlığı, geçen ay faiz giderleri ve bütçe açığında sağlanan düşüşe karşın faiz dışı harcamalardaki artış nedeniyle eleştirilirken ve faiz dışı fazla hedefinin tutturulmasıyla ilgili kaygıların gündeme getirilmesinin ardından haziran ayında pozisyonunu düzeltti. 
     Haziran ayında 10 milyar 447 milyon YTL olan konsolide bütçe gelirleri, IMF tanımlı olarak 9 milyar 791 milyon YTL olarak gerçekleşti. IMF tanımlı faiz dışı harcama tutarı da 7 milyar 483 milyon YTL oldu. Böylece haziran ayı faiz dışı fazla rakamı Maliye tanımlı olarak 2 milyar 920 milyon YTL, program tanımlı olarak da 2 milyar 309 milyon YTL oldu. Haziran ayı sonuçlarıyla birlikte ilk yarı yılda program tanımlı konsolide bütçe gelir kalemi 56 milyar 233 milyon YTL, faiz dışı gider kalemi de 41 milyar 924 milyon YTL olarak gerçekleşti. Böylece, ilk 6 ayda program tanımlı faiz dışı fazla 14 milyar 309 milyon YTL’ye ulaştı. Yılsonu program tanımlı faiz dışı fazla hedefinin 24 milyar 43 milyon YTL olduğu dikkate alındığında hedefin yüzde 59.51’inin gerçekleştiği görülüyor. IMF tanımlı faiz dışı fazlada geçen yılın ilk 6 ayındaki 13 milyar 304 milyon YTL’ye göre yüzde 8 oranında artış kaydedildi. Geçen yılın ilk 6 ayında yılsonu hedefinin yüzde 60.65’inin gerçekleştiği dikkate alındığında, bu yılın ilk 6 ayında faiz dışı fazla hedefinin gerçekleştirme oranında 1 puanın üzerinde bir düşüş olduğu saptandı. Geçen yılın ilk 6 ayında 47 milyar 840 milyon YTL olan IMF tanımlı gelir kalemi, bu yılın aynı döneminde yüzde 18 artarken, program tanımlı faiz dışı harcama kalemindeki artış ise yüzde 21 oldu. Faiz dışı fazla kaleminde yılsonu hedefinin tutturulabilmesi için yılın ikinci yarısında aylık ortalama 1 milyar 622 milyon YTL faiz dışı fazla verilmesi gerekiyor. Bunun için bu yılın ikinci altı aylık dönemindeki faiz dışı fazlanın geçen yıla göre yüzde 12.8 oranında büyütülmesi gerekiyor. 
     
</TEXT>
</DOC>
