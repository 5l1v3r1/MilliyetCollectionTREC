<DOC>
<DOCNO> 392138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yazar/guclu.html </URL>
<DATE> 2005/11/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni üniversiteler, yeni ilçeler geliyormuş 
</HEADLINE>
<TEXT>


Onlarca yeni üniversite ve onlarca yeni il ve ilçe geliyormuş. Bunlar, kesinlikle erken seçim ulufeleri. Yakında işçiye, çiftçiye, memura, emekliye yönelik müjdeler de gelirse hiç şaşırmayın. Peki seçim ne zaman olur Bu konuyu iktidarıyla, muhalefetiyle açıktan açığa kimse seslendirmiyor. Ama kulislerde konuşulan 2006 sonbaharı... 
Yeni üniversiteler ile yeni il ve ilçeler de onun habercisi. Sanki bir vali ve rektör atamakla ilçeler il, fakülteler üniversite olabiliyormuş gibi. 
Olayın dışarıdan görünen yüzü bu. Negatif açıdan bakmayı sürdürdüğünüzde daha pek çok olumsuz yön bulabilirsiniz. Ama bugün bayram. Olumsuzlukları bir yana bırakıp olası getirilerine bir göz atalım. 
Bazı ilçeler var ki, kesinlikle il olmalı. Örneğin en son ziyaret ettiğimiz ilçelerden birisi olan Bandırma bunu fazlasıyla hak etmişti. Bakırköy gibi Kadıköy de bölünecekmiş. Fena olmaz. Bu sayede gecekondu bölgeleri, daha fazla yatırım yüzü görebilir. 
Gelelim üniversitelere... Üniversiteye sahip olmayı hak eden en az 10 ilimiz var. Eğer bu sayı, bir anda 20'ye yükseltilmezse, ileride çok başarılı olabilecek üniversitelerin kuruluşuna tanıklık edebiliriz. Ama tek bir şartımız var Yeni üniversiteler, siyasi dengelere göre değil, akademik gerçeklere göre belirlensin. 
Hazır bu konuda yasal düzenlemeye gidilirken, büyük üniversiteler de ikiye, üçe bölünmeli hatta tek tip üniversite modelinden kurtulmak için yasal bir düzenlemeye de gidilmelidir. Ama bu nasıl olacak Bu konuda iktidar da, YÖK de sabıkalı. İktidar samimiyetini göstermek için yeni rektörlerin atanmasını YÖK'e bırakmalı, YÖK ve rektörler de yönetim, koordinasyon ve denetim dışındaki yetkilerini Üniversitelerarası Kurul ve üniversite senatolarına bırakmalıdır. 
Bu o kadar zor mu Hiç değil. Ama elini önce kim uzatacak İşte asıl sorun burada .. 
Türkiye'deki cami ve mescit sayısı, okul sayısını ikiye katlamak üzere. Hemen hepsi de halk tarafından yaptırılıyor. Bakım-onarım, temizlik ve diğer gider kalemlerinde de genelde bir sorunları yok. Bu konuda imam ve müftüleri kutlamak gerekir. Keşke milli eğitim ve okul müdürlerimiz de bu konuyu onlar kadar iş edinseler. 
Türk halkı, eğitime de en az dini değerlere olduğu kadar önem veriyor. Ama nedense tavanda gerçekleşen seferberlik anlayışı bir türlü tabana yansımıyor. Haydi Kızlar Okula, Baba Beni Okula Gönder, Ulusal Eğitime Destek gibi kampanyalar, 600 bin kişilik eğitim ordusu tarafından da benimsenip gereği gibi yerine getirilebilseydi, Türkiye eğitim sorunlarının çoğunu bugüne kadar çoktan çözmüştü. 
Bayram ve cuma namazlarında müftü ve imamlar, cemaati öylesine motive ediyorlar ki, çıkarken elini cebine atmayanı görmek çok zor. Aynı işi milli eğitim müdürlerimiz, okul müdürlerimiz ve öğretmenlerimiz neden yapmıyorlar ki Bağışlar zorla değil de eğitimin, çocukların ve ülkenin geleceği için ne kadar önemli olduğu tatlı bir dille anlatılarak gönüllülük esasına göre alınsa, çok daha iyi olmaz mı 
Her köyde, beldede, ilçede, mahallede, cami yaptırma dernekleri gibi okul ve öğrenci yurdu yaptırma dernekleri de kurulsa ve o bölgedeki öğretmenler de bu konuda bir misyoner gibi çalışsa, en azından derslik sorunu bir çırpıda çözülmez mi Her yıl yüz binlerce konut üreten bir Türkiye için yılda 3-5 bin okul yapmak çok sıradan bir iş. Ama gel de bunu eğitimcilere anlat, anlatabilirsen... 

Mutlu bayramlar 
Başta çocuklara, gençlere ve eğitime gönül verenler olmak üzere tüm halkımızın bayramını canı gönülden kutluyoruz. Bu arada cep telefonumuzu sürekli bipleten arkadaş, dost ve okurlarımızın dilek ve temennilerine de teşekkür ediyor, bayram coşkularını en içten dileklerimizle paylaşıyoruz... 



</TEXT>
</DOC>
