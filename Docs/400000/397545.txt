<DOC>
<DOCNO> 397545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/cemal.html </URL>
<DATE> 2005/11/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Büyükanıt Paşa... 
</HEADLINE>
<TEXT>


Kara Kuvvetleri Komutanı Orgeneral Yaşar Büyükanıt'la ilgili ilk yazım değil bu. Daha önce de birkaç kez yazmıştım. Büyükanıt Paşa'nın siyasal içerikli bazı konuşmalarını eleştirmiş, demokratik rejim açısından sakıncalarına işaret etmiştim. 
Bu yazım da aynı konuda. 
Büyükanıt Paşa yine konuştu. 
Ve yine yanlış konuştu. 
Üstelik bir değil, iki defa yanlış konuştu Büyükanıt Paşa. Bir başka deyişle hatada inat etti. 
Evet, öyle. 
İlk hatayı, Şemdinli'deki kitabevine bomba atılmasının hemen ertesinde yaptı. Bomba olayında bazı suçüstü kanıtları olayı jandarma unsurlarıyla da ilişkilendirdi. Bu çerçevede olay yerinde yakalanan ve kimliği ele geçen bir jandarma astsubayının adı da kamuoyuna hemen yansıdı 
Ali Kaya. 
Ve Büyükanıt Paşa, bir resepsiyonda gazetecilere açıklamasını yapıverdi. Ali Kaya'yı tanıdığını, onun iyi bir asker olduğunu söyleyiverdi. 
Soruyorum 
Bu bir mesaj değil midir 
Mesaj olarak algılanmaz mı 
Büyükanıt Paşa'nın niyeti ya da kastı farklı olabilir. Konuşmasının arkasında önünde şu ya da bu olabilir. 
Ama sonuç değişmez. 
Kara Kuvvetleri Komutanı olarak sıcağı sıcağına böyle bir açıklama yapınca, Şemdinli'dekiler ne düşünmüşlerdir acaba Kaymakamı, yargıcı, savcısı, emniyet müdürü, jandarma komutanı, yani Şemdinli'de devlet, Büyükanıt Paşa'nın bu açıklamasından hiç mi etkilenmemiştir 
Bunu söyleyebilir misiniz 
Komutan'ın iyi askeri ile ilgili olarak sorgu, soruşturma başlarken patlayan böyle bir açıklamanın Şemdinli'deki devleti etkilemeyeceğini düşünmek için, ya çok saf, çok naif ya da çok içten pazarlıklı olmayı gerektirir. 
Paşa'nın bu konuşması yanlıştı. 
Ama o kabullenmedi. 
Üstelik medyayı eleştirdi bu konuda. 
Bununla da yetinmedi. Hatasında ısrar etti. Eleştiriler üzerine dünkü Hürriyet'te Nur Batur'a yaptığı uzun açıklamaların bir yerinde Büyükanıt Paşa yine demiş ki 
"Astsubay Ali Kaya'yı geçmişten tanıyorum. Ben onu iyi bir astsubay olarak tanıyorum. Bunu da söylerim ama iyi bir astsubay olarak günün birinde suça karışırsa cezasını alır. Ben karışırsa diyorum, belli olana kadar korurum." 
Ne yapıyor Büyükanıt Paşa 
İlk açıklamasında ısrar ediyor. Komutan'ın tavrında değişen bir şey yok. İlk söylediğini yineliyor. Gerçeğin ortaya çıkmasına yardımcı bir tavır mı bu 
Hayır, değil. 
Kasıt olsa da olmasa da Büyükanıt Paşa'nın bu iki konuşması yanlıştır, talihsizlik örneğidir ve yargı sürecini etkileyici niteliktedir. 
Bir başka nokta 
Varsayalım Şemdinli Kitabevi olayı bir 'PKK komplosu'dur. 
Diyelim, yargı süreci sonunda da bunun böyle olduğu ortaya çıktı. Ne kadar inandırıcı olabilir, söyler misiniz Büyükanıt Paşa'nın bu iki açıklamasından sonra yargının böyle bir kararı gölgelenmiş olmayacak mı Yargı kararı bu yüzden yara almış olmayacak mı 
Tersini savunmak kolay değil. 
Bir başka nokta 
F-16'ların uçuşu... 
Yüksekova'da cenazeler kaldırılırken, on binlerce kişi gösteri yaparken, provokasyona en hazır haldeyken, tepelerinde iki tane F-16 savaş uçağının uçurulması yani... 
Doğru mu olmuştu 
Bence hayır. 
Büyükanıt Paşa da doğru olmuştur diyemiyor dünkü Hürriyet'te yer alan açıklamalarında. Söylediği şu 
"Tamamen bir tesadüf. Rutin eğitim uçuşlarını yapıyorlar. Profil diyorlar. Sanki bir yere taarruz ediyor gibi hareketler yapıyorlar. Tamamen rutin. O olay için görevlendirilmiş değiller." 
Peki ama rutin olan acaba bir günlüğüne ertelenemez miydi Rutin olanın uçuş yeri acaba bir günlüğüne değiştirilemez miydi Nüanslara, 'ince ayarlar'a her zaman son derece düşkün olan komutanları eğer isteseler, eminim, bu noktayı atlamazlardı. 
Bir başka nokta daha 
Büyükanıt Paşa'nın açıklamaları yine yer yer görev alanının dışına taşıyor. Yakın geçmiştekiler gibi bunları da demokratik rejim açısından sakıncalı buluyorum. Çünkü seçilmiş siyasal otoritenin görev ve yetki alanını zorlayıcı açıklamalardan asker kişilerin sakınması gerektiğini düşünüyorum. 
Öteden beri bu görüşteyim. 
Bu bakımdan son nokta 
Siyasete asker müdahalesi için yanıp tutuşan birtakım çevrelerin, Genelkurmay Başkanı Orgeneral Özkök'ü neredeyse Fethullahçı ilan edecek kadar pervasızlaştıkları bir ortamda komutanların daha dikkatli olmalarında yarar var diye düşünüyorum. 
Ve nihai olarak 
Büyükanıt Paşa, kan dökülmeden çözüm istiyor. Ben de buna gönülden katılıyorum. Ancak Komutan'ın bu son tavrını bu açıdan olumlu bulduğumu söyleyemem. 



</TEXT>
</DOC>
