<DOC>
<DOCNO> 358156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur47.html </URL>
<DATE> 2005/07/04/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İStanbul'u sağanak yağış, yaşamı olumsuz etkiliyor... 
</HEADLINE>
<TEXT>

     İstanbul’da akşam saatlerinde etkili olan sağanak yağış nedeniyle çok sayıda su baskını yaşanırken, yollarda oluşan su birikintileri nedeniyle bazı vatandaşlar araçlarında mahsur kaldı. 
     Özellikle kentin Avrupa yakasında akşam saatlerinde etkili olan sağanak yağıştan, Şükrü Balcı Polis Meslek Yüksekokulu, Esenler İlçe Emniyet Müdürlüğü Asayiş Büro Amirliği, Alibeyköy Endüstri Meslek Lisesi, Alibeyköy’deki İGDAŞ Bölge Müdürlüğü binalarının da aralarında bulunduğu bir çok yapının bodrum katları su baskını uğradı. 
     Bodrum katlarında mahsur kalan bazı vatandaşlar itfaiye ekiplerince kurtarıldı. 
     İkitelli İETT Garajı önü, Terazidere Kavşağı ve Florya sahil yolunun bazı bölümlerinde oluşan su birikintileri nedeniyle birçok vatandaş araçlarında mahsur kalırken, arıza yapan araçlar nedeniyle trafikte yer yer sıkışıklık yaşandı. 
     Su baskınlarına karşı itfaiye ve İSKİ ekipleri yoğun bir şekilde çalışmalarını sürdürürken, trafik ekipleri de su biriken bazı altgeçitlerin kullanılmasına izin vermeyerek sürücüleri alternatif yollara yönlendirdi. 
     
     DERELER TAŞTI 
     Bu arada, İstanbul Büyükşehir Belediyesi Afet Koordinasyon Merkezi’nden AKOM yapılan yazılı açıklamada, saat 20.00’den sonra etkili olan yağış nedeniyle, Ayamama, Tavukçu ve Çinçin derelerinin taştığı belirtildi. 
     Bağcılar, Esenler, Küçükçekmece, Halkalı, Yeşilköy, Bakırköy bölgelerinde su baskınlarının meydana geldiği kaydedilen açıklamada, Tavukçu Deresi’nin taşması sonucu Basın Ekspres ve E-5 Karayolu’nda trafiğin aksadığı bildirildi. 
     Su baskınlarının özellikle dere yataklarındaki konut ve işyerlerinde meydana geldiği ifade edilen açıklamada, son 24 saatte Florya’ya 54, Istranca’ya 40, Atatürk Havalimanı’na 37.2 ve Terkos bölgesine ise 33.2 kilogram yağış düştüğü belirtildi. 
     
</TEXT>
</DOC>
