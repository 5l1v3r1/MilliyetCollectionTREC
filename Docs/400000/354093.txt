<DOC>
<DOCNO> 354093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo42.html </URL>
<DATE> 2005/06/21/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Nihat'ın geleceği belirsizleşiyor... 
</HEADLINE>
<TEXT>

     İspanya’nın Real Sociedad takımında oynayan Nihat Kahveci’nin gelecek sezon hangi takımda forma giyeceği konusundaki belirsizlik devam ediyor. 
     CSKA Moskova takımına transfer olmak için yaklaşık 10 gün önce sağlık kontrolünden geçen Nihat’ın kontrol sonuçları halen gelmediği için transferinin gerçekleştirilemediği iddia edilirken, transferin bu kadar uzun sürmesi, şüphelere yol açtı. 
     Son olarak Real Sociedad’ta 30 Haziran’da yapılacak başkanlık seçiminde, Miguel Santos’un grubundan başkan yardımcılığına adaylığını koyan eski futbolcu Valery Karpin, "1 Temmuz’a kadar Real Sociedad’ta kalırsa, Nihat’ın sözleşmesini yenilemeye çalışacağız" açıklamasında bulundu. 
     Karpin, Nihat’ın Real Sociedad’ta kalmasını umduklarını ve 1 Temmuz’a kadar bunun gerçekleşmesi halinde yeni bir sözleşme için "bir çok anlaşma formülünün bulunduğunu" iddia etti. 
     Başkan adayı Miguel Santos ise Nihat’ın halen CSKA Moskova ile anlaşmamış olmasının "endişe verici" olduğunu, kulübün bazı gerçekleri saklamış olabileceğini öne sürdü. 
     Real Sociedad ile halen 1 yıllık daha sözleşmesi bulunan Nihat’ın, yaklaşık 10 milyon avro karşılığında CSKA Moskova’ya transfer olması bekleniyordu. 
     İspanyol basını, geçen 20 Haziran’da Nihat’ın CSKA Moskova ile sözleşme imzalayacağını ve 4 Temmuz’da resmen tanıtılacağını iddia etmişti. 
     
</TEXT>
</DOC>
