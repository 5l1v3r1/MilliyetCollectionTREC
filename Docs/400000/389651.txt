<DOC>
<DOCNO> 389651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/aeko.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Talipleri Telsim'i soru yağmuruna tuttu 
</HEADLINE>
<TEXT>


Telsim için Vodafone, Telenor, Sistema ve Satelko geçtiğimiz hafta bilgi odasına girdi. Şirketlerden bini aşkın soru geldi. Telsim yönetimi bilgi odasını şifrelerle girilen yüksek güvenlikte bir site ile internete taşıdı 

Şükrü Andaç 

Telsim'de geçtiğimiz hafta başlayan 'bilgi odası' sürecine katılan ilk 4 firma İngiliz Vodafone, Norveçli Telenor, Rusya'dan Sistema ve Sabancı Holding'e bağlı Satelko firmaları, Telsim yetkililerine bini aşkın soru sorarak, pek çok konuyla ilgili detaylı bilgi istediler. 
Telsim yetkililerinden alınan bilgilere göre, karşılıklı görüşmelerde bu kadar çok soru için süre yetmediği için, özel şifrelerle korunan yüksek güvenlikte bir sanal bilgi odası kuruldu. 

Sanal bilgi odası 
Böylelikle talipli firmalar ile Telsim yönetimi internet üzerinde, web aracılığıyla bilgilendirme sürecini daha da genişletmiş oldu. 
Geçtiğimiz hafta taraflar arasında karşılıklı soru - cevap için süre yetmediğinden bilgi odası internete taşındı. Özel şifreleme yöntemleriyle korunan web'teki bilgi odasına yalnızca talipliler tarafından belirlenen şirket yetkilileri girebiliyor. 
Bu sayede, bilgi odası sanal ortama taşınarak bilgi akışı daha hızlı sağlanıyor. Telsim'in merkezinde yapılan bilgilendirme sürecine, talipliler gruplar halinde katılıyor. Bu süreç 15 şirketin katılımıyla altı haftayı alacak. 

Telsim yönetimiyle yüz yüze görüşüyorlar 13 Aralık'ta 2.8 milyar dolar muhammen bedelle satışa çıkarılacak olan Telsim'de, ihale öncesi bilgi odası süreci geçtiğimiz hafta başlamıştı. Yetkililer, hazırlanan tüm bilgi dosyalarının yanı sıra, iki saat sunum, iki saatlik de soru - cevap şeklinde geçen karşılıklı görüşmelerde, çok yoğun soru geldiğini belirtti. Sorular, özellikle şirketin mali durumu ile ilgili oldu. 

40 yönetici katılıyor 
Görüşmelere Telsim'in üst düzey yönetimi ve birim müdürlerini kapsayan 35 - 40 kişinin katıldığı öğrenildi. Firmaların Telsim'in altyapı ve abone varlığıyla ilgili aldıkları bilgileri 'sürpriz' olarak değerlendirdiğini söyleyen yetkililer, ilginin bu yüzden yüksek seviyede olduğunu açıklıyor. Bu arada şirketin Motorola'ya borçları konusu da talipli firmalar tarafından gündeme getirildi. 

Vodafone İngiltere Sistema Rusya Piramit Mobil France Telecom Telenor Norveç Uluslararası Yatırım Emaar Dubai Turcal İletişim ABD Endeks Telekom - Otto Almanya MTC Telekomünikasyon - Mobile Telekom Corp. Kuveyt Güney Telekom - National Mobile Telecom Kuveyt Etisalat Dubai Orascom Akdeniz İletişim - Orascom Mısır Comtel Telekom - Ekşioğlu - Algurair Investment Dubai Satelko İletişim Sabancı Holding D Telekomünikasyon Doğan Holding Koç Bilgi Grubu İletişim Koç Holding 

</TEXT>
</DOC>
