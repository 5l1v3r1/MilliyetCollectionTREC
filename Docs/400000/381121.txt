<DOC>
<DOCNO> 381121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun15.html </URL>
<DATE> 2005/09/24/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Ali Babacan, IMF ve Dünya Bankası sonbahar toplantılarına katılacak 
</HEADLINE>
<TEXT>

     Deniz Arslan 

Devlet Bakanı Ali Babacan, IMF ve Dünya Bankası'nın sonbahar toplantılarına katılmak ve ikili temaslarda bulunmak üzere Washington'a geldi. 
     Gazetecilerin sorularını yanıtlayan Babacan, gözden geçirmelerle ilgili son kararın Ankara'dan çıkacağını hatırlattı ve sosyal güvenlik yasa tasarısının da en kısa zamanında TBMM'den geçmesinin arzu edildiğini söyledi. Babacan, ''Bunlar zaten Türkiye için doğru olduğuna inandığımız konular. Başbakan Recep Tayyip Erdoğan, hükümetin kurulduğu birinci gün sosyal güvenlik reformuna ilişkin programı açıklamıştı'' dedi. 
     Faiz dışı bütçe fazlası oranının değiştirilmesi yönünde IMF'den bir talep gelip gelmediği sorulan Babacan, ''Biz üç yıl için, yani 2005, 2006 ve 2007 yılları için faiz dışı bütçe fazlası hedefini yüzde 6.5 olarak açıkladık. Katılım öncesi ekonomik programda AB'ye de bu yönde bildirimde bulunduk. Sonra stand-by'a da öyle girdi. İleriye dönük beklentilerde, gelişmelerde çok temel farklılık olmadığı sürece bunun değişmesini beklememek lazım. Yine de çok kesin konuşmak istemiyorum. Cari açık yüksek olmasa, borçların sürdürülebilirliği açısından, çok daha düşük bir faiz dışı bütçe fazlası yeter bize. Ama cari açık, bizi kontrollü bütçeye zorluyor'' diye konuştu. 
     Artık IMF ile Türkiye arasında bambaşka bir çalışma biçimi olduğunu ve bu ilişkilerin, 5-10 yıl öncesindeki gibi olmadığını söyleyen Babacan, ''Artık normalleşme sürecine girmiş bir Türkiye'deyiz. Önce biz çalışıyoruz, sonra onlarla istişare ediyoruz. Bundan 5-10 sene sonra Türkiye tamamen kendi ayakları üzerinde duracak'' dedi. 
     
</TEXT>
</DOC>
