<DOC>
<DOCNO> 366561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun05.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'e-kulak'a takipsizlik 
</HEADLINE>
<TEXT>


Telekom Genel Müdürü'nün, e-mail hesabına girildiği iddiasıyla yaptığı suç duyurusunda takipsizlik kararı... 

ANKARA Milliyet 

Ankara Başsavcılığı, Türk Telekom Genel Müdürü Mehmet Ekinalan'ın, "e-mail hesabına izinsiz girilip sırrın masumiyetinin ihlal edildiği ve bilişim suçu işlendiği" iddiasıyla bulunduğu suç duyurusu üzerine başlatılan soruşturmada takipsizlik kararı verdi. 
Kararda, Ekinalan'ın maillerini okuduğunu öne sürdüğü AKP Amasya Milletvekili Hamza Albayrak'ın oğlu Emre Albayrak hakkında dava açılması için yeterli delil bulunamadığı belirtildi. 

Yeterli kanıt yok 
Milliyet'in ortaya çıkardığı "e-kulak skandalı" soruşturmasında takipsizlik kararı veren Cumhuriyet Savcısı Fuat Hazer, Ankara Emniyet Müdürlüğü Bilgi İşlem Müdürlüğü'ne yaptırılan inceleme sonucu genel müdürün e-mail hesabına izinsiz girilen telefon mumarası ve IP adresinin Albayrak'ın sahibi bulunduğu şirkete ait olduğunun tespit edildiği belirtildi. 
Kararda, Albayrak'ın savunmasının aksine suç işlediğini gösterir dava açmaya yeterli kanıt bulunamadığı gerekçesiyle takipsizlik verildiği kaydedildi. Karara, Ekinalan ve Türk Telekom'un 15 gün içinde Sincan Ağır Ceza Mahkemesi nezdinde itiraz hakkı bulunuyor. 


</TEXT>
</DOC>
