<DOC>
<DOCNO> 387046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/axspo02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım düştü 
</HEADLINE>
<TEXT>


Fenerbahçe Başkanı, Hakan Bilal Kutlualp'in divan toplantısına gelerek konuşma yapmasına sinirlendi, "Ben seninle çalışmam arkadaş. Onurlu bir insan bu olanlara karşı nasıl görevinde durabiliyor " dedi 

YUSUF KOBAL 


Fenerbahçe'nin dünkü Divan Kurulu toplantısı sürpriz gelişmelere sahne oldu. Başkan Aziz Yıldırım ile fikir ayrılığına düşen ve istifası istenen yönetici Hakan Bilal Kutlualp de Faruk Ilgaz Tesisleri'ne gelirken, önce başkan Yıldırım ile el sıkıştı, ardından yönetim kurulu masasına oturdu. 
Nihat Özdemir'in faaliyet raporunu okumasından sonra söz alarak kürsüye çıkan Kutlualp, konuşmasına İngiltere Başbakanı Tony Blair'in bir sözüyle başlamak istediğini belirtti ve "Biliyorum, içimizden bazıları benim de Hugh Grant gibi ABD'ye kafa tutmamı bekledi. Ama iyi bir filmle gerçek hayat arasında çok farklar var. Gerçek hayatta ertesi gün var, gelecek yıl var. Kolay bir alkış uğruna her şeyi yıkmaktan kaçınmalıyız" şeklindeki metni okudu. 

Ortamı yumuşatamadı 
Başkan Yıldırım ve yönetimdeki diğer arkadaşlarıyla birlikte bir uyum içinde çalıştığına dikkati çeken Hakan Bilal Kutlualp, "Başkanımız ve yönetim kurulumuzun belirlediği prensiplerin dışına çıkmadan görev yaptık. Ben böyle bir yönetim kurulu içinde görev almış olmaktan sadece gurur duydum ve bir Fenerbahçeli olarak hayatımda aldığım en büyük ödül de bu olmuştur. Görevimi en iyi şekilde yapacağım konusunda içim her zaman rahattır" diye konuştu. Kutlualp, Fenerbahçe'nin başarılar kazandıkça kulüple uğraşmayı kendisine iş edinenlerin de dozajını artıracağını ifade ederek, "Son günlerin moda deyimiyle onlara seslenmek istiyorum. Kimse bizim hazmetme kapasitemizi test etmeye kalkmasın" dedi. 
Kutlualp'in bu çıkışı Başkan Aziz Yıldırım'ı çileden çıkardı. "Bunlar bana ve Fenerbahçe'ye yakışmıyor. Ama anlatmak zorundayım" diyerek Hakan Bilal Kutluap'i transferleri sahiplenmek, transfer çalışmalarında disiplinsiz davranmak, basına haber sızdırmak ve özel hayatına dikkat etmemek ile suçlayan Aziz Yıldırım, "Dostları aracılığıyla basında haber yazdırıyor. Aile içi sırları dışarıya anlatıyor. Sonra da çıkıp burada Blair'den masallar anlatıyor. Ben seninle çalışmam arkadaş. Senin olduğun yerde Aziz Yıldırım yönetim toplantılarına girmez. Bunu bil. Onurlu bir insan h l bu olanlara rağmen bu kulüpte durabilir mi " ifadesini kullandı. 

'Neden korkuyorlar' 
Aziz Yıldırım konuşmasını şöyle sürdürdü 
"İcraat yapmayı seven, bununla övünmeyen bir tavrım var. Aslında konuşmuyordum ama, bir yönetici arkadaşımın açıklamaları üzerine konuşacağım. Bu kulübün büyümesini şahıslar değil, yönetimler yapar. Hakan Bilal Kutlualp basındaki dostları aracılığıyla 'Aziz Yıldırım kulübe temlik koydurdu' haberleri yaptırdı. Bu kulübe ben ve hiçbir yönetici para vermiyor. Fenerbahçe'nin Aziz Yıldırım'a veya bir başkasına ihtiyacı yok. Fenerbahçe artık kendi kendine yetecek hale gelmiştir. Bu kulübe bir lira temlik koyduğumu ispat etsinler, istifa edeceğim dedim. Bunları yazanlar 'delikanlıyım' diyorlar öyleyse neden korkuyorlar. Beni seyircime şikayet edecekler, ben onları seyircimize havale etmeyeceğim. Öyle yönetici arkadaşlarım var ki, manevi olarak, zaman olarak her şeylerini verdiler. Stadın yapılmasında büyük katkı sağladılar. Schalke maçı ile birlikte müzemiz de açılacak. Çok önemli işler yaptık. Kıyat'ı, Saran'ı, Dündar'ı gönderdi deniliyor. Görevdeki sekizinci yılıma girdim. İlk iki yılı ayırıyorum. Fenerbahçe'nin içini tanımıyordum. Yavaş yavaş tanıdım. Tesisleşme, ekonomik gelişme için çalıştık. Bu süreçte taraftardan, divan üyelerinden, kongre üyelerinden hep destek aldık. Pendik yenilgisinde bile hiçbir kimse şu isim başkan, Fenerbahçe şampiyon diye bağırmadı. Kardeşimle de iş hayatımda anlaşamadığım oluyor. Onları affedebilirim ama Fenerbahçe ile ilgili hiçbir şeyi affetmem. Fenerbahçe bir ailedir ve kutsal bir yapıdır. Bu kutsal yapı içinde konuşulanları dışarıya anlatmak kabullenmeyeceğim bir şeydir. Siz gidip her şeyi anlatacaksınız, sonra aile içinde bunlar olur diyeceksiniz. Başkan adaylarının listesi kongrelerde onaylanır. Kapıda bekleyenleri dost tavsiyesi ile yönetimlere aldık. Başkanın yöneticilerini yönetiminden atma hakkı olması lazım. Aramıza nifak tohumu sokanları nasıl temizleyeceğiz. 

'10 gün aramadı' 
Hakan Bilal Kutlualp konusunda söylenecek çok şey var ama anlatmak bana yakışmaz. Hakan'ı ikinci yönetime almayacaktım. Yönetime de zaten Vedat Bayram'ın tavsiyesi ile sokmuştum. Nihat Özdemir ısrar etti, 'ekibi bozmayalım' dedi. Brezilya'ya Luciano'nun transferine gitti, on gün bizi aramadı. Sonra öğrendim ki, bazı dostlarıyla Levent'te yemek yiyormuş. Brezilya'ya Mahmut Uslu ile birlikte gitti, ama onun ismi hiç ön plana çıkmadı. Alex ve Nobre'nin transferini buraya gelen menajerleri ile ben hallettim. Hakan Bilal Kutlulap, Anelka'nın transfer edileceğini bilmiyordu. Bu yönetimin bir başkanı var. Onların haberi olmadan transfer yapmışımdır. Burada transfer yapılıyorsa ya başkan yapar, ya da başkan - yönetim birlikte yapar. Şahıslar yapmaz. Transfer haberini basına uçurursanız bu transferi size malederler. Yönetici arkadaşlarımın hepsinin yüzüne 'Daum'u istemeyen varsa istifa edecek' dedim. Anelka'nın satılmasına karşı çıktım. CEO üzerinden transferlerin yürümesi gerektiğini söyledim. Newcastle United yazı yazıp kulübe geleceğini bildirdi. O yazıyı Hakan'ın CEO'ya vermesini istedim. Hakan dostlarına yazı yazdırmaya devam etti. Stada gece çatı konacak. Eğer bunda yönetici olarak bir mesuliyetin varsa gelirsin. Gece yarısından sonra sabaha karşı imkanı olan tüm yöneticiler çatı konulmasına geldi. Yandaki binalara nasıl zarar vermeyiz diye düşündük, taşındık. Hakan bey ortada yok. Sonra da burada hikaye anlatıyor." 
H.Bilal Kutlualp toplantı sonrası istifa edip etmeyeceği ile ilgili sorulara "İstifa edeceğim zaman haberiniz olur" yanıtını verdi. 

97 milyon dolar borç 

Denetleme Kurulu üyesi Sadettin Nalbantoğlu, kulübün 2008 yılına dek ödemesi gereken tahakkuk eden 59 milyon 916 bin, tahakkuk etmemiş de 38 milyon 567 bin 663 dolar borcunun bulunduğunu, aynı sürede ise beklenen alacak tutarının 107 milyon 907 bin dolar olduğunu açıkladı. Nalbantoğlu, kulübün şahıslara ise 15 milyon 310 bin YTL borcunun olduğunu bildirdi. 


</TEXT>
</DOC>
