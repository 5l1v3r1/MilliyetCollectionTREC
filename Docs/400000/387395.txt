<DOC>
<DOCNO> 387395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo34.html </URL>
<DATE> 2005/10/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Kuranyi Stattaki atmosferden etkilenmemek için konsantre olacağız 
</HEADLINE>
<TEXT>

     Fenerbahçe'nin Avrupa Şampiyonlar Ligi'ndeki rakibi FC Schalke 04'ün golcü futbolcusu Kevin Kuranyi ve Hamit Altıntop, FB TV'ye yaptıkları açıklamalarda hedeflerinin İstanbul'da galip gelmek olduğunu söylediler. 
     FC Schalke 04'ün golcü futbolcusu Kuranyi, amaçlarının İstanbul'da ve kendi sahalarında oynayacakları iki karşılaşmadan da galip ayrılmak olduğunu belirterek, ''Stattaki atmosferin bizi etkilememesi için galibiyete konsantre olacağız'' dedi. 
     Kuranyi, ''Fenerbahçe güçlü bir ekip. İki sezondur kendi liginde şampiyon oluyor ve Daum ile istikrarlı bir futbol sergiliyor. İstanbul'daki ve kendi evimizdeki iki maçı da kazanarak tur atlamak istiyoruz. Şükrü Saracoğlu Stadı'nın atmosferini duydum, ama biz kazanmak için konsantre oluyoruz ve amacımız kazanmak'' diye konuştu. 
     Türkiye A Milli Futbol Takımı'nın başarılı futbolcusu Hamit Altıntop ise milli takımdan arkadaşlarına karşı oynayacak olmasının kendisi için farklı bir duygu olduğunu ifade etti. 
     ''Hepimiz profesyoneliz ve üzerimizdeki formanın amacı doğrultusunda hareket ediyoruz'' diyen Hamit, arkadaşlarına Şükrü Saracoğlu Stadı'nın atmosferini anlattığını kaydederek, şunları söyledi 
     ''Fenerbahçe Şükrü Saracoğlu Stadı'ndaki atmosfer başka. FC Schalke 04 taraftarı da bir gün Fenerbahçe taraftarı kadar heyecanlı olabilir diye düşünüyorum. Türk taraftarın maç heyecanı birçok ülkede yok. Fenerbahçe Stadı'nın kalitesi tartışılmaz. Herkes kabul ediyor ki, başka bir heyecanı ve atmosferi var.'' Hamit, İstanbul'a kazanmak için geleceklerini kaydederek, ''Grupta en az ikinciliği almayı ve üst tura çıkmayı hedefliyoruz. Bunun için de Fenerbahçe ile oynayacağımız karşılaşmalardan en az 4 puan almalıyız'' diye konuştu. 
     Genç oyuncu, A Milli Futbol Takımı'nın İsviçre ile eşleşmesi ile ilgili olarak da ''Türkiye, kendi oyununu sahaya koyduğu takdirde deplasmanda ve evindeki maçları kazanabilir. İsviçre kaliteli bir ekip, ama biz daha kaliteliyiz. Bizim çok daha iyi oyuncularımız var. İlk maçta oynayamayacağım için çok üzgünüm'' açıklamasını yaptı. 
     Hamit, bir gün Türkiye'de futbol oynamayı çok istediğini, ancak kariyeri açısından bir süre daha Avrupa'da futbol oynamayı hedeflediğini ifade ederek, ''Gelecekte bir gün inşallah Türkiye'de oynayacağım'' diyerek sözlerini tamamladı. 
     
</TEXT>
</DOC>
