<DOC>
<DOCNO> 385406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/pulur.html </URL>
<DATE> 2005/10/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Teknik arıza kurbanı CHP 
</HEADLINE>
<TEXT>


HANİ atıp tutuyorduk, "Türkiye'nin havaalanlarını ve limanlarını Kıbrıs Rum gemilerine, uçaklarına açmayız " diye... 
İşte Avrupa Birliği'nin bu konuda en yetkili adamlarından biri, Genişlemeden Sorumlu Olli Rehn, daha atılan imzanın mürekkebi kurumadan Ankara'ya geldi ve restini çekti 
"Uyum protokolünü kısa zamanda Meclis'inizde onaylayın, havaalanlarını ve limanlarınızı Rum gemilerine açın " 
Ya açmazsak 
"AB türbülansa girer, müzakereler durur " x 
Peki bunun bedeli nedir, daha doğrusu karşılığı nedir 
Kıbrıs Türklerine uygulanan izolasyon kaldırılır. 
Zaten Başbakan da bir iki gün önce aynı şeyleri söylemişti. 
Ya uyum protokolü Meclis'ten geçmezse, "Mart tezkeresi" gibi kazaya uğrarsa, ya limanları Rumlara açmazsak... 
Yok öyle şey 

HANİ tatlı tatlı anlatırlar, Burdur-Isparta maçında Ispartalılar beşinci dakikada gol atmışlar, Burdurlu taraftarlar, takımlarına moral vermek için başlamışlar bağırmaya 
"Biz bu golü saymeyoz " 
Ispartalılar da karşılık vermiş 
"Sayceniiiizzz, sayceniiiizzz " 

CHP Sözcüsü Onur Öymen, bunları Meclis'te görüşmeler sırasında söyledi ama, nedense Meclis televizyonu o anda arıza yaptı, CHP'nin görüşünü millet dinleyemedi... 
Teknik arıza olmaz mı 
Ne hikmetse, tam muhalefet konuşurken olur.... 
Tıpkı 1960 öncesi gibi... 
O günlerde de İsmet Paşa bir şehre gitsin, meydanda konuşacak olsun, Demokrat belediyeler sesi duyulmasın diye elektriği keserlerdi, teknik arıza oldu diye... 

MECLİS görüşmelerinin en önemli tartışması, muhalefete, yani CHP'ye bilgi verilip verilmediğiydi. 
Başbakan, kendisini arayan Amerikan Dışişleri Bakanı'na bilgi verecek ama, Meclis'i ve ana muhalefeti bundan esirgeyecekti. 
Onur Öymen, teknik arızaya uğrayan konuşmasında şöyle demişti 
"Bu kadar önemli bir konuda, bu kadar önemli belge hakkında AB üyesi olmayan Amerika bilgi sahibi olacak, ama Türkiye'de, muhalefetin ve Meclis'in bilgisi olmayacak... 
İşte bu tablo, iktidarın devlet anlayışının ne kadar hazin olduğunu açıkça ortaya koymaktadır." 
Muhalefetin itirazlarına, "Biz koalisyon hükümeti değiliz ki size bilgi verelim" diyen Abdullah Gül, "devlet anlayışlarını" ortaya koymamış mıdır 

"SİZ Avrupa Birliği'ne girmemize karşı mısınız " 
Çok kişiye ve CHP'ye de sorulan soru budur... 
Onur Öymen, Meclis konuşmasında bunun da cevabını verdi ama "teknik arıza"ya takıldı 
"İktidardan ve onun destekleyicisi olan çevrelerden rica ediyoruz. Lütfen devletimizin itibarını ve haysiyetini ucuzlatmayınız. Üstelik ülkemiz için bu kadar haksızlıklar ve çifte standartlarla dolu bir belgeyi bir başarı abidesi olarak göstermeye kalkmayınız. Şunu açıkça söylemeliyim ki, Atatürk'ün Türkiye'si bu çerçeveye sığmaz. Biz CHP olarak, Türkiye'nin AB'ye tam ve şerefli bir üye olması için her türlü çabayı göstermeye devam edeceğiz ama şunu biliniz ki hiçbir zaman ve hiçbir koşulda boynumuzu eğerek ikinci sınıf bir üye olarak AB'ye girmeyi kabul etmeyeceğiz. Biz bu yolda başımız dik olarak yürümeye devam edeceğiz." 
Bu sözlerin altına imzanızı atmaz mısınız 
Biz attık bile... 

x Milliyet, 7 Ekim 2005. 



</TEXT>
</DOC>
