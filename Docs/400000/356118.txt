<DOC>
<DOCNO> 356118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo24.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa transfer dosyası 
</HEADLINE>
<TEXT>



Salgado kaldı 

Transfer çalışmalarını dört koldan sürdüren Inter, Real Madrid'in sağbeki Michel Salgado'ya sürpriz bir teklif yaptı. Ancak İspanyol ekibinin Teknik Direktörü Vanderlei Luxemburgo, en güvendiği oyunculardan biri olan Salgado'nun transferine izin vermedi. Bu sezon Atalanta'da etkiliyici bir performans sergileyen Makinwa'nın ise Inter'e yakın olduğu bildirildi. 

Juve servet tepti 

Shevchenko'ya 85 milyon Euro teklif eden ve Milan'dan olumsuz yanıt alan Chelsea şimdi de Juventus'un golcüsü David Trezeguet'ye kancayı taktı. Mavi-Beyazlılar, Fransız süperstar için Juve'ye 50 milyon önerdi. Ancak İtalyan temsilcisi de Chelsea'nin teklifini geri çevirdi. Bu arada Juventus, Arsenal'den Vieira'yı kadrosuna katmak için çalışmalarını sürdürüyor. 

McCarthy ayrılıyor 

İki sezon önce Porto'nun Şampiyonlar Ligi'ni kazanmasında önemli rol oynayan Benni McCarthy, Portekiz ekibinden ayrılmaya karar verdi. Mavi - Beyazlı ekibin yönetimiyle sorun yaşayan Güney Afrikalı golcü, "Huzursuzluğum had safhada. Sürekli suçlama altındayım. Haketmediğim şeylere maruz kalıyorum. Buradan bıktım" dedi. McCarthy, İngiltere'den Blackburn ve Bolton ile görüşüyor. 

Luis Figo rüyası 

Real Madrid ile yollarını ayırma kararı alan Luis Figo'ya gün geçmiyor ki, bir takım talip olmasın. 32 yaşındaki yıldıza özellikle İngiliz takımları ilgi gösteriyor. Bu sezon Premier Lig'e yeniden yükselen West Ham United, Figo'ya maç başına 60 bin pound teklif etti. M.United, Liverpool ve Arsenal, Portekizli süperstardan istediği yüksek ücret nedeniyle vazgeçmişti. 

Zaragoza atakta 

Geçen sezon İngiltere Premier Ligi takımlarından Birmigham'da kiralık olarak forma giyen Walter Pandiani, Real Zaragoza ile anlaşmak üzere... Uruguaylı golcünün bonservisinin bulunduğu Deportivo La Coruna'nın Zaragoza'dan gelen 5 milyon Euro'luk teklife 'evet' dediği belirtildi. Birmingham'ın önerdiği rakam ise 3.4 milyon Euro'ydu. 

Celtic'e genç yıldız 

İskoç Ligi takımlarından Celtic, uzun süredir peşinde koştuğu Jeremie Aliadiere rüyasına kavuşuyor. Arsenal Teknik Direktörü Arsene Wenger, Fransız yıldızı isteyen birçok kulübün bulunduğunu ama Yeşil - Beyazlılar'ın transferde mutlu sona yakın olduğunu açıkladı. Arsenal, Aliadiere'yı Celtic'e kiralık verecek. 


</TEXT>
</DOC>
