<DOC>
<DOCNO> 382623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo13.html </URL>
<DATE> 2005/09/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kalplerimiz gençlerimizle birlikte... 
</HEADLINE>
<TEXT>

     Peru'da süren 11. Dünya B Gençler Futbol Şampiyonası'nda yarı finalde karşılaşacak Türkiye ve Brezilya 17 yaşaltı milli futbol takımlarının teknik direktörleri, kamp yaptıkları otelde biraraya geldiler. Birbirlerine başarı dileyen teknik adamlar, karşılaşmanın centilmence ve bol gollü geçmesi dileğinde bulundular. 
     Futbol Federasyonu'ndan yapılan açıklamaya göre, Türk Milli Takımı Teknik Direktörü Abdullah Avcı, takımının izleyenlere zevk veren bir futbol oynadığını, Brezilya maçında da bu mantıkla sahada mücadele edeceklerini söyledi. Hedeflerini ilk günden beri şampiyonluk olarak açıkladıklarını belirten Avcı, ''Brezilya da iyi bir takım. Çok güzel bir maç olacak. İzleyenlerin sahadaki futboldan zevk alacağına inanıyorum. Kazanan taraf biz olacağız'' dedi. 
     Brezilya Milli Takımı Teknik Direktörü Nelson Rodriguez ise, Türk Milli Takımı'na övgüler yağdırarak, ''Türkler, Brezilya stili oynamayı hedeflemiş. Bireysel yeteneklerle donanmış, oyunun kaderini değiştirecek futbolculardan kurulu, oyunu çirkinleştirmeyen, ofansif futbolu felsefe edinmiş bir Türk Milli Takımı ile oynayacağız'' dedi. 
     Türkiye'nin yarı finale bileğinin hakkıyla geldiğini belirten Rodriguez, ''Yitiren kim olursa olsun üzülmemeli. Biz Türkiye'ye yitirirsek, en azından evimize başımız dik döneceğiz. Çünkü karşımızda Türk Milli Takımı var'' sözleriyle, Türk Milli Takımı'na olan hayranlığını dile getirdi. 
     Bu arada gençlere yarı final öncesi moral vermek için yola çıkan Futbol Federasyonu Başkanı Dr.Levent Bıçakcı, başkanvekili Hasan Doğan, yönetim kurulu üyeleri Asım Atmaz ve Erdal Atalay ile Milli Takımlar Teknik Direktörü Fatih Terim, Peru'ya ulaştı. 
     Diğer yandan maçın yapılacağı statta 2 gündür çalışan Türk Milli Takımı'nda, sakat ya da cezalı oyuncu bulunmuyor. 
     Türkiye ile Brezilya 17 Yaş Altı Genç Milli Futbol takımları arasındaki Dünya Şampiyonası yarı final maçı, yarın sabaha karşı saat 03.00'te başlayacak ve NTV'den naklen yayınlanacak. 
     
</TEXT>
</DOC>
