<DOC>
<DOCNO> 367051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo03.html </URL>
<DATE> 2005/08/04/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Figo, Interli gibi... 
</HEADLINE>
<TEXT>

     Real Madrid’in Portekizli yıldızı Luis Figo’nun, FC İnter ile anlaşmak üzere olduğu bildirildi. 
     İnter Başkanı Massimo Moratti’nin özel uçağıyla dün İtalya’ya günü birlik bir ziyaret yaparak kulüp başkanıyla görüşen Figo’nun transferinin yarın resmen ilan edilebileceği belirtiliyor. 
     Portekizli oyuncunun iki menajerinden birinin akşam saatlerinde Milano’da FC İnter yetkilileriyle masaya oturduğu öğrenilirken, siyah-mavili kulübün transfer danışmanı Gabriele Oriali, "Figo’yu henüz resmen renklerimize bağlamış değiliz ama bu iş yarın gerçekleşebilir" dedi. 
     Figo’nun, FC İnter’in Şampiyonlar Ligi ön eleme maçlarında forma giyebilmesi için, transferin yarın TSİ 13.00’e kadar resmileştirilerek, UEFA’ya sunulacak listeye adının eklemesi gerekiyor. Inter, Figo’nun adını listeye ekleyebilirse yıldız futbolcusunu gelecek hafta Shakthar Donetsk ile yapılacak karşılaşmada oynatabilecek. 
     FC İnter Başkanı Moratti, dün özel uçağıyla Madrid’ten aldırttığı Figo’yla Forte dei Marmi’deki yazlık ikametgahında baş başa bir görüşme yapmıştı. Basına yansıyan iddialara göre Figo, FC İnter’de de tıpkı Real Madrid’de olduğu gibi sezon başına 6 milyon Avro para almak istiyor. FC İnter’in Figo’yla büyük olasılıkla iki yıllık bir sözleşme imzalaması bekleniyor. 
     Figo’nun dün Moratti’yle görüştükten sonra Madrid’e dönerek, takımıyla kampa girmesi taraflar arasında anlaşma sağlanamadığının göstergesi olarak değerlendirilmişti. Ancak, 32 yaşındaki Portekizli yıldızın menajerinin, bu akşam FC İnter’in Başkan Yardımcısı Rinaldo Gherfi ile masaya oturması, ayrıca Oriali’nin beyanatı bu transferin gerçekleşme ihtimalinin iyice güçlendiğinin göstergesi olarak yorumlanıyor. 
     
</TEXT>
</DOC>
