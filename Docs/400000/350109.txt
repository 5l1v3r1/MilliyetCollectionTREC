<DOC>
<DOCNO> 350109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur31.html </URL>
<DATE> 2005/06/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Öğrenci servisi ağaca çarptı 2 ölü, 7 yaralı 
</HEADLINE>
<TEXT>

     İzmit'te, freni boşalan öğrenci servis aracının ağaca çarpması sonucu, sürücü ile bir öğretmen öldü, 7 öğrenci yaralandı. 
     Özel Atafen Lisesi öğrencilerini taşıyan, Hasan Aytürk'ün 49 kullandığı 41 KN 951 plakalı servis aracı, Tüysüzler Mahallesi Fatih Caddesi kavşağında yokuştan indiği sırada freninin boşalması sonucu kontrolden çıkarak, yol kenarındaki tarihi çınara çarptı. 
     Kazada, araçta sıkışan sürücü Aytürk olay yerinde, ağır yaralanan Fizik öğretmeni Hamit Özsoy 55 da İzmit Devlet Hastanesi'ne götürülürken yolda öldü. 
     Yaralanan öğrenciler Oya Utkan 13 , Can Yörüker 12 , Ozan Uğur Savaş 13 , Merve Kavan 13 , Nazlı Güleryüz 12 , Kemalhan Turfanda 12 ve Sedanur Gül 13 Kocaeli Devlet Hastanesi'nde tedavi altına alındı. 
     Merve Kavan ile Nazlı Güleryüz'ün beyin tramvası geçirdiği, diğer yaralıların hayati tehlikelerinin bulunmadığı öğrenildi. 
     Kazayla ilgili soruşturma sürdürülüyor. 
     
     ÖĞRENCİLERİ PİKNİĞE GÖTÜREN MİNİBÜS KAZA YAPTI 
     Bu arada, Antakya'da ilköğretim okulu öğrencilerini pikniğe götüren minibüsün bir kamyonetle çarpışması sonucu 2'si ağır 24 öğrenci yaralandı. 
     Alınan bilgiye göre, Nizamettin Özkan İlköğretim Okulu ikinci sınıf öğrencilerini, öğretmenleri gözetiminde Serinyol Orman Fidanlığı'na götüren, Adalet Düzgün yönetimindeki 31 S 0226 plakalı minibüs, Antakya-İskenderun karayolunun 23. kilometresinde, Niyazi Yıldırım idaresindeki 49 AK 272 plakalı kamyonetle çarpıştı. Çarpışmanın etkisiyle yoldan çıkarak devrilen minibüste bulunan 24 öğrenci, öğretmenleri ve vatandaşlar tarafından araçtan çıkarılarak, olay yerine gelen ambulanslarla Hatay ve Antakya devlet hastanelerine kaldırıldı. 
     Fikriye ve Tevfik adlı öğrencilerin ağır yaralandığı, 9 öğrencide kırıklar tespit edildiği, ayakta tedavi gören diğer öğrencilerin taburcu edildiği bildirildi. 
     
</TEXT>
</DOC>
