<DOC>
<DOCNO> 350476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur55.html </URL>
<DATE> 2005/06/09/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
"Kızımızın ifadesinde herhangi bir zorlama olmadığı belirtilmiştir." 
</HEADLINE>
<TEXT>

     Sosyal Hizmetler Çocuk Esirgeme Kurumu SHÇEK Genel Müdürü İsmail Barış, Adapazarı’ndaki yurtta tecavüze uğradığı iddia edilen kızın, "müdür vekilinin oğluyla ilişkisi olduğunu, ancak herhangi bir zorlamayla karşılaşmadığını" söylediğini belirtti. 
     Barış, yetiştirme yurdunda kalan kız çocuğuna tecavüz edildiği iddialarını araştırmak üzere Adapazarı’na geldi. SHÇEK Sakarya İl Müdürü Ali İnan tarafından karşılanan Barış, burada gazetecilerin konuya ilişkin sorularını yanıtladı. 
     Adapazarı’nda, SHÇEK’e bağlı yurtta kalan bir kız çocuğunun babasının, kızının tecavüze uğradığını öne sürerek SHÇEK İl Müdürlüğü’ne başvurduğunu anımsatan Barış, şunları kaydetti 
     "Bu, yetiştirme yurdunda kalan bir kızımızın, 2002 yılında yurdun tamiratı esnasında yaşadığı iddia edilen olumsuz olayın 2005 yılı Mayıs ayı itibariyle incelenmesi ve araştırılması konusudur. 
     Burada, kızımızın bir taraftan yurdun müdür vekilinin oğlunun, diğer taraftan yurdun tamiratı sırasında bir boyacının tecavüzüne uğradığı iddiaları bulunuyor. 
     Ön incelemenin ortaya çıkarttığı gerçek şu Kızımızın müdür vekilinin oğluyla böyle bir ilişki yaşadığı doğrulanmıştır ancak ifadesinde herhangi bir zorlama olmadığını belirtmiştir. 
     Adli ve idari tüm gereken işlemler yapılacaktır. Kanunlarımıza göre 18 yaşından küçük herkes korunmaya muhtaçtır. Buradaki olay da bir muhakkik ve görevliyle soruşturulacaktır. Adli soruşturmalar savcılık tarafından yapılacaktır. Kızımız, şu anda öz babasının yanındadır. 
     Personelimizin tamamının karalanması, bizi son derece rencide etmektedir. Bu tarz kötü olaylar, toplu yaşamanın getirdiği koşullardır. Amacımız bu tür olayları sıfıra indirgemektir. Eğer konuyu tüm yurtlara genelleme yaparsanız, çok büyük haksızlık etmiş olursunuz." 
     
</TEXT>
</DOC>
