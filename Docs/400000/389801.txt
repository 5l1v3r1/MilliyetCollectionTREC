<DOC>
<DOCNO> 389801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko25.html </URL>
<DATE> 2005/10/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan Anayasa değişikliği oylamasında istenilen sonuç alındı 
</HEADLINE>
<TEXT>

     Maliye Bakanı Kemal Unakıtan, Anayasa'nın bütçe ile ilgili 5 maddesinde değişiklik öngeren kanun teklifinin dün TBMM'de yapılan oylamasında istenilen oy çokluğunun sağlandığını hatırlatırken, ''ama ikinci oylamada 367 ve üzeri gerekli. Onu da ikinci oylamada hep beraber göreceğiz...Ben bir sorun çıkacağını tahmin etmiyorum'' dedi. 
     Maliye Bakanı Unakıtan, Devlet Bakanı Ali Babacan ile birlikte düzenlediği basın toplantısında, gazetecilerin sorularını yanıtladı. 
     Bir gazetecinin, Anayasanının bütçe ile ilgili 5 maddesinde değişiklik öngören kanun teklifinin oylamasına ilişkin sorusu üzerine değerlendirmede bulunan Unakıtan, bu konuda TBMM'de ilk oylamanın dün yapıldığını ve 341 oy ile istenilen sonucun alındığını söyledi. 
     Birinci oylamada bu rakamın yeterli olduğunu belirten Unakıtan, ancak ikinci oylamada 367 ve üzeri oy gerekli olduğunu söyledi. Unakıtan, ''Onu da ikinci oylamada hep beraber göreceğiz. Şu anda birinci oylamada bir problem söz konusu değil'' dedi. 
     Bir başka gazetecinin, CHP'nin bu konuda desteğini çektiğini söylemesi üzerine Bakan Unakıtan, ''sizin, CHP adına konuşmaya yetkiniz var mı '' diye sordu. 
     Aynı gazetecinin ''ben açıklamalardan söylüyorum'' demesi üzerine Unakıtan, ''bak işte yine ters anlıyorsunuz. Bazı şeyleri hep beraber görelim. Çok fazla bir şey yok. Cuma günü ikinci oylama yapılacak. Orada da göreceğiz. Ben, bir sorun çıkacağını tahmin etmiyorum'' dedi. 
     Bakan Unakıtan, bütçede 2006-2007 ve 2008'de stopajdan gelecek rakamın görülemediğinin'' hatırlatılması üzerine, tek yönlü bakılması halinde bu söylenenlerin doğru olduğunu bildirdi. Unakıtan, şöyle devam etti 
     ''Türkiye'de faiz oranları iniyor. Yani bizim çok yönlü olarak düşündüğümüzde gelir tahminlerini yaparken, şu kadar vergi koyuyorsun. Ama neyin üzerinden alıyorsun. faiz üzerinden alıyorsun. O faizde düşüşüler kaydediliyor. Düşüşleri nazarı itibare almazsak, biz gerçekçi bir tahmin yapmamış oluruz. Dolayısıyla onlar da nazarı itibare alınıyor ve ona göre gerçekçi tahmin yapılıyor. 2007'de, 2008'de de bununla ilgili hesaplamalar bütçede yer alıyor. Ama bunun daha detayını ileride karşılık olarak biz size daha iyi anlatacağız herhalde.'' 
     
     DEVLET BAKANI BABACAN 
     Devlet Bakanı Babacan ise aynı soruya verdiği yanıtta, yeni vergi sisteminde amaçlarının daha çok vergi toplamak olmadığını söyledi. 
     Buradaki amacın, kolay, anlaşılır, sade ve adil bir vergi sisteminin menkul kıymetler içinde geçerli kılınması olduğunu anlatan Babacan, ''yani 2006'daki gelir ne olacak, 2007 de ne olacak, çok da önemli değil aslında'' dedi. 
     Söz konusu rakamların zaten çok büyük olmadığına vurgu yapan Babacan, bunların genel dengeleri de etkileyecek rakamlar olmadığını bildirdi. 
     Babacan, bunu gelir boyutundaki çalışmalarda hemen hemen hiç dikkate almadıklarını belirterek, ''önemli olan sistemin bundan sonra daha modern, dünya standartlarında bir sisteme doğru gitmesidir'' dedi. 
     
</TEXT>
</DOC>
