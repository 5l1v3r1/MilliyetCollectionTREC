<DOC>
<DOCNO> 374399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy01.html </URL>
<DATE> 2005/08/31/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Baykal Toplumun beni sahiplenmesinden ötürü teşekkür edeceğim 
</HEADLINE>
<TEXT>

     Devlet Bakanı Kürşad Tüzmen, geçen yılın 1 Ocak-26 Ağustos dönemine göre dış ticarette yüzde 17.7’lik bir ihracat artışı sağlandığını ve ihracat rakamının 71 milyar doları bulduğunu belirterek, "Türk parasının bu kadar aşırı değerli olmasına rağmen, ihracat takdire şayan" dedi. 
     Genelkurmay Başkanı Orgeneral Hilmi Özkök, 30 Ağustos Zafer Bayramı ve Türk Silahlı Kuvvetleri Günü dolayısıyla Gazi Orduevi’nde resepsiyon verdi. 
     Resepsiyonda gazetecilerin sorularını yanıtlayan Devlet Bakanı Kürşad Tüzmen, dış ticaretle ilgili bir soru üzerine, geçen yılın 1 Ocak-26 Ağustos dönemine göre dış ticarette yüzde 17.7’lik bir ihracat artışı sağlandığını belirterek, ihracat rakamlarının 71 milyar doları bulduğunu söyledi. 
     Türk parasının bu kadar aşırı değerli olmasına rağmen, ihracatın takdire şayan olduğunu ifade eden Tüzmen, "Ağustos ayı ihracat artışının nedeni tekstil. Konfeksiyon tekrar canlandı" dedi. 
     Dış Ticaret Müsteşarlığı’nın daha önce yaptığı çalışmalar ile İstanbul Deklarasyonu’nun ardından sivil toplum örgütlerinin çalışmaları neticesinde, 52 ülke sivil toplum örgütünün Çin’e uygulanan kotaların 2005’te de devam etmesini sağladığını anlatan Tüzmen, bunun Türk tekstilinin belli kategorilerde ihracatının artmasını sağladığını dile getirdi. Tüzmen, "Bu akıllı kullanılırsa, Türkiye’nin morali olmaya devam edecektir" diye konuştu. 
     Türkiye’deki kurun aşırı değerli olmasının ciddi şekilde dış ticaret açığına neden olduğunu, ancak bunun çevrilebilir düzeyde bulunduğunu ifade eden Tüzmen, Türkiye’nin yüzde 30 oranında açıklarla geçen çok dönemi olduğunu anımsattı. 
     Enflasyon hedefiyle ilgili soruyu yanıtlarken de Tüzmen, döviz kuru 1.6 düzeyinde korunursa, ithalat ve ihracat arasındaki farkın da azalacağına dikkati çekti. Tüzmen, "Türkiye, o şekilde olsaydı, 85 milyar dolar ihracata ulaşılacak, ithalat 90 milyar dolar olacaktı. 
     Süper bir dış ticaret ülkesiyiz, ama ithalatın ağırlığı daha fazla şu anda. Kurdaki aşırı değerlilik kendini sürdürüyor. Faiz oranları çok yüksek. Türk bankacılık sistemi ve borsa sığ bir sistem. Kurun serbest olması için borsa ve bankacılık sisteminin gelişmiş olması lazım" diye konuştu. 
     
     "DEMOKRASİ SINAVINDAN YÜZ AKIYLA ÇIKILDI" 
     CHP Genel Başkanı Deniz Baykal da sanatçı Bülent Ersoy’un hakkındaki iddialarının ardından toplumun geniş kesiminden destek gördüğünün anımsatılması üzerine, "Yakında düzenleyeceğim bir basın toplantısında belgeler açıklamayacağım, ama toplumun sahiplenmesinden dolayı çok içten duygularımla, topluma teşekkür edeceğim. Bu, Türkiye demokrasisinin bir sınavdan yüz akıyla çıkması anlamını taşıyor. 
     Demokrasi ve toplum bakımından kıvanç verici bir tablo oldu" dedi. 
     Baykal, bu konunun gayret sarf edilmeden aşılmasının, kendiliğinden bu noktaya gelinmesinin önemli olduğuna işaret etti. 
     Bu arada, Cumhurbaşkanı Ahmet Necdet Sezer, Genelkurmay Başkanı Orgeneral Hilmi Özkök ve Baykal, kamelyadaki yuvarlak masanın etrafında ayakta dururken, görüntü almak isteyen fotomuhabirleri, masanın karşısında bulunan Başbakan Recep Tayyip Erdoğan’ın da aynı fotoğraf karesinde yer almasını istediler. Bunun üzerine Erdoğan, espri yaparak, "sanal olacağını" söyledi. 
     
</TEXT>
</DOC>
