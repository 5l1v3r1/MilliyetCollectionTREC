<DOC>
<DOCNO> 352438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo09.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuza performans formülü 
</HEADLINE>
<TEXT>


Futbol Federasyonu Yönetimi önceki gün "Ligden çekiliriz" restini çeken 14 Anadolu kulübünün naklen yayın gelirlerini artırmaya yönelik performansa dayalı yeni bir sistem üzerinde çalışıyor 


Fenerbahçe, Galatasaray, Beşiktaş ve Trabzonspor ile 14 Anadolu kulübü arasında yaşanan naklen yayın gelirlerinin paylaşımı konusundaki soğuk savaşa Futbol Federasyonu el koyuyor. Hollanda'da bulunan Başkan Levent Bıçakcı bugün Türkiye'ye dönme kararı verirken, ilk etapta 4 büyük kulüp başkanıyla gündemdeki üç taslak üzerinde fikir alış verişinde bulunacak. Bıçakcı, Başkanvekilleri Şekip Mosturoğlu ve Hasan Doğan'dan oluşan çalışma grubu havuza giren paranın artırılması yanında, performansa dayalı ödüllendirme yöntemiyle toplam gelirlerde yüzde 30'luk bir artışın dağıtım formülünü değerlendirecek. Başkanvekili Şekip Mosturoğlu yayın gelirlerinin yeniden düzenlenmesinin şart olduğunu söyledi. Mosturoğlu, "En kısa sürede yeni öneriler üretip gündeme getireceğiz. Amaç kimsenin bugünkü gelirlerinden az para almamasıdır. Geçen yıl yapılan ve yüzde 25'lik bir azalma gösteren yayın anlaşmasına Anadolu kulüplerinin tepkisi normal karşılanmalı" diye konuştu. 

Cavcav Adalet istiyoruz 

Kulüpler Birliği Başkanı İlhan Cavcav, sistemin adaletsiz olduğunu belirterek çarpıcı yorumlar yaptı. Cavcav, "Herhangi bir Anadolu takımı ligi 3. bitirince alacağı para 4.5 milyon dolar. Ama dört büyüklerden biri ligi 13. bitirince 14 milyon dolar alır. Şampiyona 20 milyon dolar verilsin ama Fenerbahçe de, Denizlispor da şampiyon olursa aynı parayı alsın" dedi. 


</TEXT>
</DOC>
