<DOC>
<DOCNO> 361003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko10.html </URL>
<DATE> 2005/07/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İzmir Havalimanı'na "Havalimanı oteli" yapılacak... 
</HEADLINE>
<TEXT>

     İzmir Ticaret Odası İZTO tarafından kurulan ve ilk uçuşunu 2006 yılında gerçekleştirmek üzere hazırlıklarını sürdüren ''İzmir Havayolları'', havayolu taşımacılığı alanındaki yatırımlarını, yan sektörlerdeki yatırımlarla zenginleştiriyor. 
     İZTO Yönetim Kurulu Başkanı Ekrem Demirtaş, gazetecilere yaptığı açıklamada, İzmir Havayolları A.Ş. yatırımlarının hızla sürdügünü belirtti. 
     Bu kapsamda, yeni bir yatırımın daha ilk adımının atıldığını ifade eden Demirtaş, İzmir Adnan Menderes Havalimanı girişinde işadamı Tuğrul Koparan tarafından yıllar önce otel ve kumarhane olarak hizmet vermek üzere yapımına başlanan ancak tamamlanmayan binanın ''İzmir Havayolları'' tarafından satın alındığını bildirdi. 
     Binanın yaklaşık 1.5 yıl önce bir grup İzmirli işadamı tarafından satın alındığını, kendilerinin de binayı bu işadamları ile ''İzmir Havayolları'' olarak imzaladıkları sözleşmeyle devraldıklarını anlatan Ekrem Demirtaş, şunları kaydetti 
     ''Burayı 2.5 milyon dolarlık yatırımla 50 odalı ve 100 yatak kapasiteli, içinde restoran, kafe ve spor merkezi de olan bir havalimanı oteline dönüştüreceğiz. Aynı zamanda İzmir Havayolları Genel Müdürlüğü de bu binada bulunacak. Böylece metruk bir binayı İzmir'e kazandırmış olacağız.'' 
     
     250 MİLYON DOLARLIK UÇAK ALIMI YAPILACAK 
     Demirtaş, havayolu taşımacılığı için yapılan hazırlık ve yatırımlar hakkında da bilgi verdi. 
     İzmir Havayolları olarak Sivil Havacılık Genel Müdürlüğü'ne ilk başvurunun yapıldığını, ayrıca Adnan Menderes Havalimanı'nda bir kargo merkezi ve uçakların bakımının yapılacağı bina tesisi için yer talebinde bulunduklarını belirten Demirtaş, şirket olarak 250 milyon dolarlık uçak alımı gerçekleştirmeyi planladıklarını bildirdi. 
     
</TEXT>
</DOC>
