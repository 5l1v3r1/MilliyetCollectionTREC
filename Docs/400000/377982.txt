<DOC>
<DOCNO> 377982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/dundar.html </URL>
<DATE> 2005/09/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Ses 
</HEADLINE>
<TEXT>


Siz hiç sessiz kaldınız mı 
Kalan birinden bahsedeceğim bugün 
Enver Karagöz, Artvin'de öğretmendi. 
TÖB-DER'liydi. 
Eşiyle birlikte eğitimci olarak çalışmış, bütün ilerici eylemlerde ön safta yer almıştı. 
Sesi gürdü, edebiyata sevdalıydı. 
Mitinglerde ilk o söz alır, heyecanla şiirler okur, kitleleri dalgalandırırdı. 
12 Eylül'de 650 bin kişiyle birlikte o da- eşiyle birlikte gözaltına alındı. Gözetim yerine dönüştürülen Öğretmen Okulu'na götürüldü. 
Orada ağır işkenceden geçirildi. 
Kendinden geçip bayıldı. 
Sonra ansızın boğazında büyük bir acıyla uyandı. 
İşkencecileri, kaşığın sapıyla ağzını aralamış ve boğazından aşağı kaynar su boşaltmıştı. 
Artık sesi yoktu. 

Bu vahşette, bütün bir toplumun zorbalıkla suskunlaştırılmasının temsilini görüyorum ben... 
Karagöz'ün anılarını belgeleyen İnsan Hakları Vakfı danışmanı Ülkü Özen hatırlattı 
Karagöz'ün işkencecileri ile Victor Jara'nınkiler ne kadar da birbirine benziyor. 
Victor Jara Şililiydi. 
O da üniversitede öğretmendi. 
Aynı zamanda gitar çalıyordu. Ülkenin muhalif sesi olarak bilinen, bizim kuşağın efsane grubu İnti-İlimani'nin sanat danışmanıydı. 
Victor Jara, 1973'ün 11 Eylül sabahı üniversitede bir konsere giderken, elinde gitarıyla gözaltına alındı. 
Askerler darbeyle yönetime el koymuştu. 
Jara da, silah zoruyla evlerinden alınıp başkent Santiago'daki stadyuma toplananların arasına kondu. 
Beklerken, gitarını çıkarıp "Venseremos"u "Kazanacağız" çalmaya başladı. 
Şili sosyalistlerinin dillere destan marşıydı bu... 
Az sonra sesler çoğaldı ve marş, stadyuma doldurulan 5 bin kişilik tutuklular korosu tarafından haykırarak söylenmeye başlandı. 
Askerler "kışkırtıcı"yı bulmakta gecikmedi. 
Jara götürülüp dövüldü. 
Özellikle gitar çalan ellerini dipçikliyorlardı. Yetmeyince parmaklarını kırdılar. Buna rağmen ıslıkla marşı söylemeye devam eden Jara, ancak dili ve bilekleri kesilerek susturulabildi. 
Ardından da kurşuna dizildi. 
Geride kalan "sessizlik"te, Şili'de 35 bin muhalif öldürülecekti. 

Gelelim bugüne 
Jara'nın grubu İnti-İlimani, müzikle muhalefetine sürgünde devam etti. Jara'nın anısını yaşatmayı sürdürdüler. 
Ve önceki yıl 11 Eylül'de, Şili darbesinin 30. yıldönümünde, Victor Jara'nın öldürüldüğü stadyuma onun adı verildi. 
Şili halkı orada h l "Kazanacağız" marşını söylüyor. 
Enver Karagöz mü 
Gırtlak kanseri oldu. 
Yıllarca siyasi mülteci olarak yurtdışında yaşadı. 
Şimdi Almanya'da... 
Zor konuşuyor, ama yazılarıyla "ses vermeye" devam ediyor. 
12 Eylül darbesinin 30. yıldönümünde Artvin Öğretmen Okulu "Enver Karagöz" adını alacak mı 
Bilmiyorum. 
Neden mi 
25 yıl önce bizim stadyumun çevresindeki alkış sesi, "Kazanacağız" marşını ve sesi kesilenlerin haykırışını bastırdığındandır belki... 
O zamandan beri şiirsiz ve sessiziz. 



</TEXT>
</DOC>
