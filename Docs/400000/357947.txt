<DOC>
<DOCNO> 357947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/axspo01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal loto zamanı 
</HEADLINE>
<TEXT>


Yabancı transferine noktayı koymak isteyen Beşiktaş, listesindeki 6 futbolcu için tek tek görüşüp kararını verecek. Kartal, biri forvet, diğeri ise ön libero olmak üzere iki oyuncuyu renklerine bağlamayı hedefliyor 


Beşiktaş, yabancılarına bir an önce kavuşmak için harekete geçti. Rıza Çalımbay ile yaptığı son görüşmenin ardından düğmeye basan Başkan Yıldırım Demirören, listesinde yer alan altı futbolcu için son görüşmeleri yapıp, kararını verecek. Kartal'ın bu listeden biri forvet, diğeri ön libero olmak üzere iki oyuncuyu renklerine bağlaması bekleniyor. İşte adaylar ve son durumları 

BİSCAN 
Beşiktaş'tan 3. kez ek süre isteyen Hırvat oyuncunun henüz Avrupa'dan bir kulüple anlaşamamış olması, beklentileri artırdı. Bonservisi elinde olan Biscan'a Siyah - Beyazlılar 2 yıllık sözleşme için 3.5 milyon Euro önermişti. 

ZURAWSKİ 
Başkan Yıldırım Demirören, Polonyalı oyuncu için Wisla Krakow ile görüştü. Krakow bonservisi için 3.5 milyon Euro istedi. Demirören ise 3 milyon Euro önerdi ve prensipte anlaşıldı. Oyuncu ile de yıllığı 1 milyon 350 bin Euro'ya anlaşmaya varıldı. Ancak Çalımbay'ın, "Fazla tanımıyorum, biraz daha araştıralım" demesi soru işareti yarattı. 

KOVAÇEVİÇ 
Real Sociedad Kulübü, bonservisi için 6 milyon Euro'dan aşağı inmeyeceğini bildirdi. Futbolcu da, takım arkadaşı Nihat Kahveci'nin telkinlerine rağmen Türkiye için istekli değil. Buna karşın yıllık 2 milyon Euro istiyor. 

PANDİANİ 
Fizik özelliği ön planda olduğu için teknik heyetin ilk sırasında yer alıyor. Buna rağmen fiziksel yapısıyla golcülüğünün aynı oranda olmaması, kararsızlık yarattı. Bonservis bedeli olarak 4 milyon Euro istenirken, kendisi de 1.5 milyon Euro talep etti. 

HESSELİNK 
PSV, bonservisi için kapıyı 8 milyon Euro'dan açtı. Oyuncunun menajeri de İngiltere ya da İspanya'yı düşündüklerini söyledi. Ama buna rağmen fiyatını yıllık 2.5 milyon Euro olarak açıkladı. 

MİLOSEVİÇ 
Geçen yıl Vicente del Bosque de ısrarla alınmasını talep etmişti. Toplam maliyeti 5 milyon euro civarında. Ancak Beşiktaş Yönetimi bu oyuncuya pek sıcak bakmıyor. Buna karşın Teknik Direktör Rıza Çalımbay'ın listebaşı. 

Kartal gaza bastı 

Teknik Direktör Rıza Çalımbay, 6.5 kilometrelik kros mesafesini 8'e çıkardı. Öğlen ve akşam yapılan topla çalışmalarda da futbolculara göz açtırmadı 

CENGİZ MALGIR 

Teknik Direktör Rıza Çalımbay, antrenmanda kimsenin gözünün yaşına bakmıyor. İdman temposunu her geçen gün ağırlaştıran Çalımbay, sabah yapılan kros çalışmasını 6.5 kilometreden 8'e çıkardı. Futbolcular, kros sonrasında da yarım saat açma - germe çalışması yaptı ve yorgun düştü. İkinci idman ise 11.00'de bu kez sahada gerçekleştirildi. Topla yapılan çalışmada takımı üçe bölen teknik heyet, dar alanda turnuva maçları oynattı. Tayfur'un takımının yine şampiyon olduğu maçları, Çalımbay sık sık kesti ve oyuncularını uyardı. 18.00'deki son antrenmanda da futbolcular öğlen olduğu gibi topla çalıştı. Rıza hoca burada da oyuncularının dikkatini çekti. 

Demirören Kim transfer yaptı 

Beşiktaş Başkanı, bu sezon rakiplerinin ve Avrupa'nın büyük kulüplerinin bile transferde durduğunu savundu 

ORHAN YILDIRIM 

Beşiktaş'ın Avusturya kampına katılıp, futbolcularına moral veren, Teknik Direktör Rıza Çalımbay'dan son durum hakkında rapor alan Başkan Yıldırım Demirören, Siyah - Beyazlı camiaya umutlu mesajlar iletti. 
Herkesin hayalindeki Beşiktaş'ı bu sene izlettireceklerini vurgulayan Demirören, transferde sona yaklaştıklarını vurguladı, "Her an bomba patlayabilir" diye konuştu. 
Dünya kulübü olma yolunda büyük yol kat ettiklerine dikkat çeken Yıldırım Demirören şöyle devam etti 
"Mali, idari, tesisleşme ve sportif açılardan kulübü çağın gerektiği yerlere taşıyoruz. Böyle değişimlerde geçici başarısızlıklar olsa da, camiamızın büyük desteğiyle zorlukları birer birer aşıyoruz. Öncelikli olarak UEFA'yı hedefliyoruz. Buradaki başarımız gelecek için en önemli faktör olacaktır." 
Transferde bugüne kadar 6 oyuncuya imza attırdıklarını belirten Demirören, "Bu sene sadece Türkiye'de değil Avrupa hatta dünyanın farklı ülkelerinde bile transfer borsası neredeyse durma pozisyonuna gelmiş. Rakiplerimize baktığımızda onlarda da işler aynı. Biz sadece transfer yapmak için adam almayacağız. Yoksa istemediğin kadar futbolcu var. Önemli olan bize yapacağı katkı" dedi. 
Başkan Demirören, şimdiden Beşiktaş'ı şampiyonluğun en güçlü adayı olarak gördüğünü belirtti. 

GÜNLÜK 
Futbola susadı 
Kartal'ın yeni transferi Youla dün öğlen saatlerinde kampa katıldı. Golcünün, 7 Temmuz'a kadar izni bulunuyordu. 

Gurbetçi yasağı 
Tatil gününü değerlendirmek isteyen 50'ye yakın Türk seyirci, antrenmanı izlemek için dün tesislere geldi. Ancak teknik heyet, gurbetçilerin saha kenarına gelmesine izin vermedi. 

Buzda koşu 
Rıza Çalımbay, antrenmanın ardından yardımcıları Zeki Önatlı ve Cengiz Birgen ile iddialı şut atışı yaptı. Kaleci antrenörü Birgen ile kolasına atışan Çalımbay sağ ayağıyla isabet ettirirken, sol ayakla şut atması istendiğinde, "Bu buzda koşmaya benzer" diyerek bunu reddetti. 

Güneş açtı 
Geldikleri günden bu yana yağmur ve soğuktan şikayet eden Beşiktaş dün rahat bir nefes aldı. Önceki gün idmanı 8.5 derecelik sıcakta yapan Kartal, dün 23.5 derecede çalıştı. 

'Alkışlayın ' 
Ormandaki kros çalışmasında futbolcuların arasından geçen bir kadın dikkatleri üzerine çekti. Çalımbay, "Biz geldiğimizde de koşuyordu, h l durmuyor, hadi alkışlayın" deyince bir anda alkış sesleri yükseldi. 

İzin yok 
Futbolcuların otelin havuzuna girme isteğini Rıza Çalımbay geri çevirdi. Çalımbay, "Salı günü izinlisiniz. İstediğinizi yapın" diyerek, program dışına çıkılmayacağını belirtti. 


</TEXT>
</DOC>
