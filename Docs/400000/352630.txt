<DOC>
<DOCNO> 352630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo15.html </URL>
<DATE> 2005/06/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Marsilya'da sıradaki isim Fenerbahçeli Alex 
</HEADLINE>
<TEXT>

     Daha önce 'Le Guen, Fenerbahçe'de' haberini duyurarak günlerce gündem oluşturan Fransız Le Parisien, dün de Frank Ribery'nin Galatasaray'dan Marsilya'ya transferini ilk duyuran gazete oldu. 
     Le Parisien, transferin tüm detaylarını internet sitesinden okuyucularına aktarırken Ribery haberinin son satırları dikkat çekti 
     "Oruma ve Ribery'den sonra Marsilya tam gaz ilerliyor ve yeni hedefi Fenerbahçeli Alex konusunda ısrarını sürdürmeye kararlı". 
     Le Parisien'in "Le Guen Fenerbahçe'de" haberini yalanlayan Fenerbahçe'nin Alex haberine ne tepki vereceği merak konusu. 
     Avrupa'da transfer turu 
     
     Rijkaard Saviola'yı düşünmüyor 

     Barcelona teknik direktörü Frank Rijkaard, Monaco'da kiralık olarak forma giyen Arjantinli golcü Javier Saviola'yı kadroda düşünmediğini söyledi. Genç teknik adam Saviola'yla ilgili olarak "O çok iyi bir oyuncu ama maalesef 40 oyuncuyla değil küçük bir kadroyla çalışmak zorundayız" diye konuştu. 
     
     Scott Parker, Newcastle'da 

     Premier Lig şampiyonu Chelsea'nin orta alan oyuncusu Scott Parker, Newcastle United ile anlaşmaya vardı. Newcastle 24 yaşındaki orta saha oyuncusu için Chelsea'ye 6.5 milyon sterlin ödeyecek. 
     Beş yıllığına Newcastle'la anlaşan Parker "Beni almak isteyen pek çok kulüp olmasına rağmen bana en uygun kulübe gelmeyi tercih ettim" dedi. 
     
     Roy Carroll West Ham United'a gitti 

     Manchester United'in kalecisi Roy Carroll ise West Ham United'a transfer oldu. West Ham United'den yapılan açıklamada, bonservisi elinde bulunan Carroll ile kaç yıllık sözleşme imzalandığı belirtilmedi. Geçen ay Manchester United ile anlaşamadığı için serbest kalan 27 yaşındaki Roy Carroll, Manchester United'de 1 numaralı formayı Tim Howard ile değişimli olarak giyiyordu. 
     
     Bir kaleci transferi de İspanya'da 

     Valencia'da forma giyen tecrübeli file bekçisi Andres Palop, Sevilla'ya geçti. Sevilla'dan yapılan açıklamada, Palop ile dört yıllık sözleşme imzalandığı belirtildi. Valencia'da yaklaşık 6 yıldır Canizares'in yedeği olarak forma şansı bekleyen 31 yaşındaki kaleci, çok az maçta kaleyi korumuştu. 
     
     Monaco, Kapo'yu kiraladı 

     Juventus'ta orta sahada görev yapan Olivier Kapo, gelecek sezon Monaco'da kiralık olarak görev yapacak. Monaco'dan yapılan açıklamada, 24 yaşındaki Fransız oyuncuyla 1 yıllığına kiralık olarak anlaşıldığı belirtildi. 
     
</TEXT>
</DOC>
