<DOC>
<DOCNO> 393217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/dunya/axdun02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye kimyasal suçlaması 
</HEADLINE>
<TEXT>


DIŞ HABERLER SERVİSİ 


İtalyan devlet televizyonu RAİ, ABD'nin bir yıl önce "isyancıların kalesi olarak görülen" Felluce'de yaptığı operasyon sırasında sivil halka karşı beyaz fosfor bombası kullandığını öne sürdü. 
RAİ'nin Irak Devlet Başkanı Celal Talabani'nin İtalya'ya resmi ziyaret yaptığı bir sırada ekrana getirdiği belgeselde, görgü tanıkları ve Felluce'de çarpışmış eski Amerikan askerlerinin ifadelerine yer verildi. Eski askerler, "Fosfor, kemikler ortaya çıkıncaya kadar vücudu yakıyor. Kadın ve çocukların yanmış cesetlerini gördüm. Fosfor bombası patladıktan sonra bir bulut oluşturuyor ve yarıçapı 150 m olan bir daire içinde kalanlar ölüyor" dediler. "Felluce Gizli Katliam" adını taşıyan belgeselde ayrıca ABD'nin uluslararası anlaşmaları ihlal ederek Vietnam Savaşı'nda kullandığı Napalm bombasının bir başka versiyonu olan "Mark77"yi kullandığı da ileri sürüldü. Birinci yılını dolduran Felluce operasyonunda kent harabeye dönerken 300 bin kişi yerinden olmuş ve komşu kentlere göçmek zorunda kalmıştı. 


</TEXT>
</DOC>
