<DOC>
<DOCNO> 395708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun17.html </URL>
<DATE> 2005/11/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Suriye, uçağa silahla binmeye çalışan Iraklıları sorguluyor 
</HEADLINE>
<TEXT>

     Suriye'nin, Bahreyn'e gitmekte olan bir Gulf Air yolcu uçağına, parçaları sökülerek gizlenmiş silahla binmeye çalışan bazı Iraklıları sorguladığı bildirildi. 
     Avustralya Dışişleri Bakanı Alexander Downer, yaptığı bir açıklamada, Irak kökenli 4 Avustralya vatandaşı kadının, Şam'da parçaları sökülmüş ve gizlenmiş bir silahla uçağa binmeye çalışırken yakalandığını açıklamıştı. 
     Suriyeli bir yetkili, ''bazı yolcularla ilgili bir soruşturma var'' dedi, ancak yolcuların uçağı kaçırmaya çalıştıkları şüphesiyle sorgulanıp sorgulanmadığını söylemeyi reddetti. 
     Bölgede çalışan, adının açıklanmasını istemeyen bir havayolu yetkilisi ise Reuters'a telefonla yaptığı açıklamada, ''Aldığım bilgiye göre, aynı aileden 7 Iraklı var, ama sadece bazılarının pasaportu yabancı. Sanırım Avustralya'' ifadesini kullandı. 
     Olayın salı günü olduğunu belirten aynı yetkili, ''Bu bana muhtemel bir uçak kaçırma girişimi gibi görünüyor, ama ben güvenlik yetkilisi değilim. Saklanan silahı fark etmek çok zor olduğu için, Suriyeli yetkililerin uyanık davranmasından dolayı mutluyum'' diye konuştu. 
     Bahreyn'in başkenti Manama'ya gitmek üzere olan uçağın, güvenlik kuvvetlerinin uçakta arama yapması nedeniyle 2 saat geciktiği bildirildi. 
     Avustralya Yayın Kuruluşu ABC , silah parçalarının bir çocuk oyuncağı içinde bulunduğunu, Avustralya'ya seyahat eden kadınların yanında bir çocuk olduğunu bildirdi. 
     
</TEXT>
</DOC>
