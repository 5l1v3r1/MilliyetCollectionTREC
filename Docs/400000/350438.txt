<DOC>
<DOCNO> 350438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur17.html </URL>
<DATE> 2005/06/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zehir gemisi 'MV Ulla'nın yükü çıkartılıyor 
</HEADLINE>
<TEXT>

     Ufuk AKTUĞ DHA 

      HATAY’ın İskenderun Körfezi’nde 6 Eylül 2004’de batan ve içinde 2 bin 200 ton zehirli atık bulunan MV Ulla adlı gemisinin yükünün çıkartılmasında ikinci etaba geçildi. 
     Omur Gemi Kurtarma ve İnşaat A.Ş. şirketi tarafından Ulla’nın bulunduğu bölgeye getirilen BC-1 adlı yüzer platformdan, sondaj bağlantıları yapılarak 3 Haziran’da Malta bandıralI 3 bin 841 gros tonluk Mercury’ adlı gemiye yükün aktarılmasına başlanmıştı. Ancak Ulla’daki 2 bin 200 ton külün daha önce ıslanması ve suda kaldığı sürede betonlaşması nedeniyle sondajlama işlemi güçlükle yürütüldü. Kül tabakasını çekmekte zorlanan sondaj motorunun bu yüzden sağlıklı çalışmaması nedeniyle tahliye işlemine ara verildi. 
     
     YENİ SONDAJ MOTORU 
     Omür Gemi Kurtarma ve İnşaat A.Ş. yetkilileri, bunun üzerine İstanbul’dan daha güçlü bir sondaj motoru siparişi verdi. Bugün İskenderun’a gelen yeni sondaj motoru, dalgıç ekibi tarafından Ulla’ya indirilerek gerekli bağlantılar yapıldı. Bugün öğle saatlerinde yükün çıkartılması için çalışmalara kaldığı yerden başlandı. 
     Yetkililer, sondaj çalışmasının sağlıklı ve istenilen düzeyde yürütülmesi durumunda Mercury’ ve Venüs’ adlı 2 geminin 7 günde doldurulacağı belirtildi. Ancak, 2 geminin doldurulmasından sonra Ulla’da atık kalıp kalmayacağının ise, bu çalışmanın sonunda belli olacağı ifade edildi. 
     Öte yandan Ulla’nın çevresindeki 500 metrekarelik yasak bölgede de güvenlik önlemleri sıkı şekilde sürdürülüyor. Güvenlik önlemi nedeniyle haberciler bölgeye gidip çalışmaları izleyemiyor. 
     
</TEXT>
</DOC>
