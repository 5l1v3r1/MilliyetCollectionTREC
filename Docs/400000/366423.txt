<DOC>
<DOCNO> 366423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy11.html </URL>
<DATE> 2005/08/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Türkiye-ABD-Irak, PKK zirvesi yarın Washington'da... 
</HEADLINE>
<TEXT>

     İlki ocak ayında Ankara'da yapılan ve terör örgütü PKK'nın Irak'ın kuzeyinden bertaraf edilmesini hedefleyen Türkiye, ABD ve Irak arasındaki güvenlik toplantılarının ikincisi yarın Washington'da başlayacak. 
     Edinilen bilgiye göre, iki gün sürecek ve teknik düzeyde yapılacak toplantıda, terör örgütü üyelerinin Türkiye'ye iadesine ilişkin hukuki süreç ele alınacak. Toplantıda Türk tarafına Dışişleri Bakanlığı Güvenlik İşleri Genel Müdürü Büyükelçi Hayati Güven başkanlık edecek. 
     Ocak ayındaki toplantıda, Türkiye, taraflara terör örgütü PKK unsurlarının bölgeden temizlenmesine ilişkin taleplerin yer aldığı bir liste vermiş, talepler arasında, kırmızı ve mavi bültenlerle aranan terör örgütü mensuplarının iadesi yer almıştı. 
     Konuya ilişkin bugün bir açıklama yapan ABD Dışişleri Bakanlığı sözcülerinden Tom Casey, terör örgütü PKK konusunda Türkiye ve Irak ile görüşmelerin devam ettiğini ve PKK terörünün çaresine bakılıncaya kadar bu ortak çalışmanın süreceğini söyledi. 
     Ankara'da dün temaslarda bulunan ABD'nin Avrupa ve Avrasya işlerinden sorumlu Dışişleri Bakanlığı Müsteşar Yardımcısı Matt Bryza'nın da, PKK terörünü yok etmek için Türkiye ile işbirliği içinde çalışmaya devam edecekleri yönünde mesajlar verdiği öğrenildi. 
     Türkiye, ABD ve Irak arasındaki işbirliğinin artırılması gerektiğinin altını çizen Bryza, sorunun küçük parçalara bölünerek çözülmesi ve Avrupa'da terör örgütüne finansal destek verenlerin engellenmesi gerektiğine işaret etti. 
     
</TEXT>
</DOC>
