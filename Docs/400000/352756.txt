<DOC>
<DOCNO> 352756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/agun.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Evli profesörden sevgiliye düğün 
</HEADLINE>
<TEXT>


Ankara'da bir öğretmen, kocasının kredi kartı harcamalarından, onun sevgilisine düğün yaptığını belirledi. Boşanma davasında koca, 'Başka kadın yok' dedi. Karısı, düğün fotoğraflarını gösterdi 

ANKARA Milliyet 

Başkentte öğretmenlik yapan R.K. bir üniversitede öğretim üyesi olan eşi Prof. Dr. E.K.'nin sevgilisi S.Y.'ye imam nik hı kıyarak düğün yaptığını gerekçe gösterip boşanma davası açtı. 
R.K. dava dilekçesinde, eşinin kredi kartı harcamalarından düğün yaptığını ortaya çıkardığını, düğün fotoğraflarını ele geçirdiğini belirtti ve tüm kanıtlarını mahkemeye sundu. Eşinden nafaka ve tazminat talep eden K., çocuklarının velayetini de istedi. 
R.K.'nın 14 Mart 2005'te Ankara 6. Aile Mahkemesi'ne sunduğu boşanma davası dilekçesine göre hik ye, 18 yıllık eşinin hareketlerinden şüphelenmesiyle başladı. Eşini dedektif gibi takibe alan R.K., kredi kartı ekstrelerinden eşinin nerelerde harcama yaptığını buldu. 

Düğün fotoğrafları 
Ekstrelerde bir restorana "yüklü ödeme" yapıldığını belirleyen R.K., restorana giderek çalışanlarla konuştu. K., eşinin 29 Ocak 2005'te restoranda düğün yaptığını öğrendi. Neye uğradığını şaşıran K., bu kez hesap ekstrelerinde yer alan fotoğraf stüdyosuna gitti. 
R.K. stüdyoda da, kocasının düğün fotoğraflarını ele geçirdi. Eşi E.K. ve sevgilisi S.Y.'nin gelinlik ve damatlıklı düğün görüntülerinin yer aldığı fotoğraflardan satın alan K., hemen boşanma işlemlerini başlattı. 
Çocuklarının velayetinin kendisine verilmesini isteyen R.K., kocasından 50 bin YTL manevi, 25 bin YTL maddi tazminat da istedi. 

5 aylık bebeği var 
Eşiyle 1987'de aşk evliliği yaptığını dile getiren K., 17, 16 yaşlarında ve 5 aylık olmak üzere 3 çocuk sahibi olduklarını anlatırken, eşini de son 2 yıldır sabaha karşı içkili halde eve gelmekle suçladı. 
Mahkemeye karşı dilekçe veren E.K. ise, eve içkili gitmediğini, geç kalmasının iş yoğunluğundan kaynaklandığını savundu. 
E.K., profesör unvanına sahip olduğunu, bu aşamaya gelebilmek için büyük çaba gerektiğini kaydetti. K., hayatında başka kadın olduğu iddiasını reddederken, eşinden iddiasını kanıtlamasını istedi. R.K. de kanıt isteğine karşın, stüdyoda ele geçirdiği düğün fotoğraflarını mahkemeye sundu. 

Yorum yapamam 
Milliyet'in sorularını yanıtlamak istemeyen E.K., "Olayın mahiyetini bilmiyorum. Dosyayı görmeden yorum yapamam" dedi. 


</TEXT>
</DOC>
