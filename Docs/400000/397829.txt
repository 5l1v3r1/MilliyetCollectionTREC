<DOC>
<DOCNO> 397829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/spo07.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Potayı korku sardı 
</HEADLINE>
<TEXT>


Futbolda Türkiye-İsviçre maçlarında yaşanan kriz, basketbolda 2006 Dünya Şampiyonası'na katılmak amacıyla FIBA kontenjanını kovalayan ay-yıldızlı ekibimizin şansını da bir hayli zora soktu 


Basketbolda 2006 Dünya Şampiyonası'na katılabilmek için son kozunu oynayan Türkiye'nin "FIBA Kontenjanı" şansı, "futbol krizi" yüzünden zora girdi. 
Merkezi tıpkı FIFA gibi yine İsviçre'nin Cenevre kentinde olan Dünya Basketbol Federasyonları Birliği FIBA'nın "wildcard" seçimlerinde, Türkiye - İsviçre futbol maçında yaşanan olayların yarattığı olumsuz havanın, Türkiye'nin şansını etkileme olasılığı endişe yarattı. 
Japonya'da önümüzdeki yıl yapılacak Dünya Şampiyonası'na katılacak son dört ülkenin belirleneceği ve 27 Kasım Pazar günü Roma'da gerçekleştirilecek toplantı öncesi, "wildcard" için yarışan dokuz ülkeden biri olan Türkiye'nin şansının, oluşan kötü imaj nedeniyle azaldığı iddia edildi. Genel Sekreterliği'ni de İsviçreli Patrick Baumann'ın yaptığı FIBA Merkez Kurulu'nun, futboldaki kaosun yarattığı havadan etkilenebileceği, yine kurulda yer alan ve temsil ettiği ülkesi adına "wildcard"ı kovalayan bazı üyelerin bundan faydalanmak için lobi faaliyeti yaptığı ileri sürüldü. 

Dört kontenjan, 8 aday 

Bir kıtadan en fazla iki ülkenin alabileceği wildcard için Avrupa'dan, aralarında Türkiye'nin de bulunduğu beş ülke Sırbistan Karadağ, Rusya, İtalya, Hırvatistan , Asya'dan Güney Kore, Güney Amerika'dan Porto Riko ve Kuzey Amerika'dan ise Kanada yarışıyor. Wildcard'ı alacak ülkelerin inceleneceği FIBA Merkez Kurul toplantısı bugün Roma'da başlayacak ve pazar günü sona erecek. Wildcard'a hak kazanan ülkeler de pazar günü açıklanacak. 


</TEXT>
</DOC>
