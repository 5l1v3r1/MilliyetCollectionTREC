<DOC>
<DOCNO> 365913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur20.html </URL>
<DATE> 2005/07/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şırnak'ta klorlanmayan sular, çocukları hasta etti 
</HEADLINE>
<TEXT>

     Özgür Ayaydın AA 

Şırnak'ın Cizre İlçesi'nde içme suyunun klorlanmaması nedeniyle, her gün 100'ü aşkın çocuğun, ishal şikayetiyle hastaneye ve sağlık ocağına başvurduğu bildirildi. 
     Cizre Sağlık Grup Başkanı Dr. Muhsin Hayyam Elçi, AA muhabirine yaptığı açıklamada, klor makinesi bulunmayan ilçede, içme suyuna klor atılmadığı için çocukların bağırsak enfeksiyonuna yakalandığını, her gün 100'ü aşkın çocuğun, Cizre Devlet Hastanesi ile sağlık ocağında tedavi edildiğini söyledi. 
     Kendilerinin, başta resmi kurumlar olmak üzere, cami, okul ve köylere klor dağıttıklarını bildiren Dr. Elçi, şöyle konuştu 
     ''Bu konuda büyük sıkıntı yaşıyoruz. Sular klorlansa, sorun kalmayacak. İlçede ayrıca içme suyu sıkıntısı da yaşanıyor. Her mahalleye, haftanın sadece 1 günü su veriliyor. Evlerinin damında 50 dereceyi aşkın sıcaklıkta depolanan klorsuz suda mikrop ürüyor. Dirençleri düşük olan çocuklar bu suları tükettiği için hemen rahatsızlanıyor. Suların klorlanması için klor makinesi alınması yönünde Belediye'yi yazılı ve sözlü uyardık. Çocuklardaki bağırsak enfeksiyonun nedeninin, içme suyu olduğunu belirttik. Depolanma sorunu olduğunu söylediler. Kendilerine, suya, kaynağından klor katılabileceğini da ilettik.'' 
     
     KAYMAKAM ''SORUN ÇÖZÜLMEZSE, SUÇ DUYURUSUNDA BULUNACAĞIZ'' 
     Cizre Kaymakamı Abdullah Erin de Belediye'yi uzun süredir uyardıklarını ifade ederek, ''Bu sorunun acilen çözümlenmesi lazım. Sorunu kısa sürede çözmezlerse, Belediye hakkında savcılığa görevi ihmalden suç duyurusunda bulunacağız'' dedi. 
     
     BELEDİYE BAŞKANI ''SUYU, DEPOLAYAMADAN VERİYORUZ'' 
     Cizre Belediye Başkan Vekili Selim Özdemir de Cizre'nin içme suyu ihtiyacının, 28 kilometre uzaklıktaki Çağlayan bölgesinden karşılandığını ve suyu, debisinin yetersiz olması nedeniyle depolayamadan kente verdiklerini söyledi. Nüfusu 70 bini aşan Cizre'nin içme suyunu karşılamada büyük sıkıntı yaşadıklarını ifade eden Özdemir, şöyle konuştu 
     ''Bu, bizden kaynaklanan bir sorun değil. Bizden önceki yönetimler döneminde de çözülememiş. Her mahalleye 1 gün su verdiğimiz için suyu bekletemiyoruz. Bu nedenle de suyu klorlayamıyoruz. Suyu kaynağında klorlamak için klor makinesi almaya karar verdik. Makine alımı için 2 firmayla görüşmelerimiz sürüyor. Ağustos ayında klor makinesi almayı planlıyoruz.'' İlçede yaşayan vatandaşlar da sağlıklarını tehdit eden bu sorunun giderilmesi gerektiğini belirterek, Belediye'den, acil önlem alınmasını istediler. 
     
</TEXT>
</DOC>
