<DOC>
<DOCNO> 394674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yasam/yas02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS virüsünü kendi kendine yendi 
</HEADLINE>
<TEXT>


HIV taşıdığı 3 yıl önce saptanan 25 yaşındaki Andrew Stimpson, AIDS virüsünü doğal yolla yenen ilk insan olarak tarihe geçti 

NEVSAL ELEVLİ Londra 

AIDS'E yol açan HIV taşıyıcısı olduğu 3 yıl önce belirlenen İngiliz Andrew Stimpson, virüsü doğal yoldan yenmeyi başardı. İngiltere'de yayımlanan haftalık 'News of the World' dergisinin haberine göre, 25 yaşındaki Stimpson'un HIV pozitif olduğu Ağustos 2002'de tespit edildi. Bu tespitin üzerinden 14 ay geçtikten sonra yeniden yapılan tahliller, hiçbir ilaç kullanmadığı halde Stimpson'un organizmasında HIV kalmadığını gösterdi. 

DOKTORLARIN bu konuda en küçük şüphesinin olmadığını yazan dergiye göre, tahlillerde hiçbir karışıklık olmadı. Uzmanlar, Stimpson'un testlerinin önce pozitif, sonra negatif çıkmasının tıbbi açıdan olağanüstü ve kayda değer bir durum olduğunu açıkladı. Stimpson'un, AIDS virüsünü doğal yolla yendiği bilinen ilk insan olduğu kaydedildi. Doktorlar, Stimpson'a çeşitli testler yaparak, AIDS hakkında daha fazla bilgi elde etmeye çalışacak. 



</TEXT>
</DOC>
