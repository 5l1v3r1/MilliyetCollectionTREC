<DOC>
<DOCNO> 359553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo06.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Esmerin adı var 
</HEADLINE>
<TEXT>


Ligimizde olası ırkçı tavra ve esmerlere karşı önyargıyı kırmak için Beşiktaş Başkanı Yıldırım Demirören parçalı Siyah - Beyaz giyip futbolcuların bileklerine siyah - beyaz bileklik takacaklarını söyledi. Aynen katılıyoruz Yıldırım başkana 

HAKAN DİLEK 


Kim hatırlamaz ve tadı damakta bir sözcükle anmaz Beşiktaş'ın Amokachi'sini, inceci Madida'sını, Nouma'sını, Fener'in sihirbazı "Cey Cey Okacha"yı. "Fransa'da doğdu, Beşiktaşlı oldu, Helal Olsun Sana, Pascal Nouma Oooo" Nasıl güzel bir bestedir kardeşim.... Söyleyeni ayrı, dinleyeni ayrı bir tat alırdı bu şarkıdan. Adama bir devşirme konsepti ama yine de bizden sayılırdı. Bir Galatasaray maçında kafayı kolu bacağı sokup ve istemeden de olsa Galatasaray kalecisi Taffarel'i üç hafta oynayamayacak kadar -kendisi için de böyle bir risk vardı elbette- sakatlayıp topu Galatasaray fileleriyle buluşturduğunda havalanmıştı Siyah - Beyaz bayraklar. 
Şimdi bu esmerin tombalacılık döneminde herkes ayağa kalkıp -yine bir Fenerbahçe maçıydı- "tombala çekilecekse biz çekeriz sen naapıyosun ve de ne ayaksın hatta kim oluyorsun " dedi ve ipi çekildi esmer fırtınanın. -Beşiktaş'ta Sarı Fırtına'dan sonra ikinci fırtına da odur- 

Kara tren gibi... 
Sonra savaş davulları çalmaya başladığında sahayı verev ve haraşo örgü biçimleriyle harmanlayan Amokachi. Beyoğlu'ndaki tinerci kardeşim 'Arap'ın biricik arkadaşı Daniel Amborkaçi'si. O topu önüne katıp bir tren gibi ve bir kara tren gibi koşmaya başladığında nooluyorduk tribünde haberiniz var mı Arap onun için "Amborkaçi gelecek dertler bitecek " diye bağırarak yürürdü maç günleri Gümüşsuyu'nda... Şifo Memet'in ve Amokachi'nin formalarını üst üste giyerdi Arap. Sonra ve hatta ondan çok önce Gordon Milne'ın bir dişli gibi işleyen ekibinin Madida'sı. Aaah esmer inceliği o efsane takımın. Hala gözümün önünde bir Bursaspor maçında üzerine gelen üç kişiyi tam Kapalı'nın önünde yumuşacık bir bilek hareketiyle çarşıya pazara ekmek almaya gönderişi. 

İlk esmerimiz Vahap Özaltay'dır 
Fazla hızlı başladık ama ilk esmerimiz İzmir'in Altay'ındaki Vahap Özaltay'dır hatırlatalım ve anısı önünde saygıyla eğilelim. Takımının adını alacak kadar futbol ve kulüp sevgisiyle dolu ilk esmeri memleketin. Sonradan yabancı esmerler gelmedi değil. Adalet takımında bile oynadı bu vatandaşlar. Sonra. Sonra Gerson'u -sonradan İstanbulspor forması giyen- Fenerbahçeliler'in. Ve elbette ki incelerin incesi siharbazı Cey Cey Okoçaaa... Fenerbahçe Stadyumu hoparlörlerinde böyle gevrek gevrek söylendiğinde adı taraftarlar bir bayrak gibi dalgalanırdı unutmayın. Bir Galatasaray maçıydı şöyle bir topu çekti, kramponlarını üstüne deydirip sonra ayağını yine üstünden geçirip karşısındaki beki peynire bakkala yolladı ve kaleye baktı. Durdu bir, ardından iç üst ve üst karışımı şut çıkardı uzak köşeye ve kalecinin başının üzerinden geçmesini hesaplayarak. Gol olup alem çıldırmaya başladığında o bütün beyazlığını dişlerinin açık ederek ve de ellerini açarak tribünlerde mutedil bir dalga yaratıyordu hafiften. Ve yine nam - ı diğer Deniz'i Uche Alozia Okechukwu. Adı güzel kendi güzel Okechukwu... Tarihinin en uzun süre forma giyen oyuncularından biri değil mi Fenerbahçe'nin 
Unutmadan bu alem Coulibaly gibilerini, Kompela gibilerini de gördü, görmedi değil. Ama içimizin bayraklarını havalandıranlar hep gönderimize çekilenler oldu. Biz onları derilerinin renginde başka oyunun güzelliğinde başka sevdik. Sevmedik mi 



</TEXT>
</DOC>
