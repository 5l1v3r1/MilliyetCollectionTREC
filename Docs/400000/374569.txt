<DOC>
<DOCNO> 374569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/eko02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce hindiyi markaladı, şimdi sıra keçi peynirinde 
</HEADLINE>
<TEXT>


Bolca Hindi'nin sahibi Şerafettin Erbayram, keçi sütünden ürettiği peyniri Bolana markasıyla piyasaya sundu. Erbayram, çiftçiye keçi dağıtıp üretimi artırmak istiyor 

BÜLENT YARDIMCI 

Bolca markası ile Türkiye'nin ilk markalı hindisini pazara sunan Bolulu ziraat mühendisi Şerafettin Erbayram, şimdi de Bolana markası ile keçi peyniri üretti. Şerafettin Erbayram'ın Bolana markalı dört çeşit keçi peyniri, tüketicinin beğenisine sunuldu. 
Yeni ürünleri olan peyniri, İsviçre kökenli Saanen ırkı beyaz keçilerin sütünden ürettiklerini kaydeden Erbayram, şunları söyledi 
"Türkiye'de yerli inekler yılda ortalama 3 ton süt verir. Bir Saanen keçisinin yıllık verimi ise 700 - 800 kilogram. Ayrıca ahırda beslenip ormanı tahrip etmemeleri, ikiz oranlarının yüksek olması, sütlerinin inek sütünden 1.5 kat daha pahalı olması da avantajları arasında." 

'Kavurma olacaklardı' 
Bolca'da hindi üretimi için sözleşmeli çiftçilerle çalıştıklarını hatırlatan Erbayram, keçi peyniri konusunda da benzer planları olduğunu belirterek bu işe nasıl başladığını şöyle anlattı 
"6 yıl önce devlet, İsviçre'den Saanen keçileri getirerek köylüye dağıtmış. Amaç, ülkemizde keçi ırkını geliştirmek, orman ve dağ köylüsüne yeni bir gelir kapısı açmak. Ama bu keçilerin çoğu, tencereye girerek kurban kavurması olmuş. Köy köy gezerek kalan Saanen keçilerini topladım ve 370 keçi ile işe başladım." 
Saanen keçilerinin sayısını hızla artırmak istediğini vurgulayan Erbayram, ancak bir kısmı kıl keçileriyle çiftleşip yozlandığından bunun zor olduğunu söyledi. 
Erbayram, "Bu amaçla Saanen keçi ithal etmek istedim ama yasak olduğunu öğrendim. Şimdi Saanen keçisi spermi ithal etmek için izin almaya çalışıyorum" dedi. 

Yarım asırlık ziraatçi 1937 doğumlu olan Şerafettin Erbayram, Bursa Ziraat Mektebi'nden mezun olduktan sonra, Almanya'da Nurtingen Üniversitesi'nden 1962 yılında ziraat mühendisliği diploması almış. 
İstanbul'da dört yıl Alman Bayer firmasının Zirai Neşriyat Müdürlüğü'nü yapan Şerafettin Erbayram, 1972 yılında memleketi olman Bolu'ya dönerek tarım girdileri satan bir dükkan açmış. Şerafettin Erbayram'ın 1980'de kurduğu ve günde 10 ton yem üreten Bolu Kalite Yem Sanayii'nin günlük üretimi bugün 500 tona ulaşmış. 
1995'te İsrail'den Kaliforniya tipi beyaz hindi yumurtası getirerek hindi üretmeye başlayan Erbayram'ın kurduğu Bolca tesislerinde 2004 yılında, 800 bin hindi kesilerek, 6 bin 500 ton hindi eti satışı gerçekleştirilmiş. 
Bu yılki hedef ise 1.1 milyon adet hindi keserek 8 bin 500 tonluk satış yapmak. 


</TEXT>
</DOC>
