<DOC>
<DOCNO> 358808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun04.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çernobil araştırması 19 yıl sonra başlıyor 
</HEADLINE>
<TEXT>


Çernobil kazası nedeniyle kanser vakalarının arttığı iddialarını değerlendiren Sağlık Bakanı Recep Akdağ, üniversitelerin geniş bir saha araştırması yapacaklarını açıkladı 

ANKARA Milliyet 

Sağlık Bakanı Recep Akdağ, Karadenizli sanatçı Kazım Koyuncu'nun kanserden ölümüyle yeniden gündeme gelen 19 yıl önceki Çernobil nükleer kazasıyla ilgili bu yıl saha araştırmasına başlanacağını bildirdi. 
Finlandiya Sağlık ve Sosyal Hizmetler Bakanı Liisa Marja Hyssala'yla görüşmesinin ardından soruları yanıtlayan Akdağ, Karadeniz'de Çernobil kazası nedeniyle kanser vakalarının arttığı iddialarını değerlendirdi. Akdağ, "Bu kabil yorumları yaparken, mutlaka güçlü bilimsel verilerle konuşmak gerekir. Onun için ben arkadaşlarıma talimat verdim, üniversitelerimizle, bilim adamlarımızla birlikte geniş bir saha araştırması yapacağız. Buna bu yıl içerisinde başlıyoruz" dedi. 
Çernobil'deki kaza, 26 Nisan 1986'da meydana gelmişti. Kaza nedeniyle radyoaktif sızıntı yaşanmıştı. Radyoaktif madde içerikli hava kütlesi, rüzg rlarla Doğu Avrupa ve Türkiye'nin kuzey kıyılarına taşınmıştı. Karadeniz bölgesinde pek çok tarım ürününün radyoaktif madde sızıntısından etkileneceği ve kansere bağlı ölümlerde artış yaşanacağı gündeme gelmişti. 




</TEXT>
</DOC>
