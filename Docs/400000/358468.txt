<DOC>
<DOCNO> 358468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas08.html </URL>
<DATE> 2005/07/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
FBI, Las Vegas’ta hileyle 2 milyon dolar kazanan 5 Türk kumarbazı arıyor 
</HEADLINE>
<TEXT>

     Nafiz ALBAYRAK BOSTON, DHA 

AMERİKAN Federal Soruşturma Bürosu FBI , dünyaca ünlü kumar merkezi Las Vagas’ta hile yaparak 2 milyon dolar kazandıktan sonra ortadan kaybolan 5 Türkün peşine düştü. 
     Las Vagas kumarhanelerinde sıradan müşteri gibi davranan 4 erkek ve 1 kadından oluşan Türk ’kumar çetesi’ zanlılarının, poker kağıtlarını işaretleyerek ya da değiştirerek hile yaptığı öne sürüldü. Başta ABD’nin kumar merkezi Nevada eyaleti olmak üzere, tüm ülkede FBI ve polis tarafından aranan Ayşe Benli 50 , Cumali Pelik 50 , Zeki Üçkol, Recep Turna 48 ve Ahmet Ural’ın 48 fotoğrafları da ilgili birimlere dağıtıldı. 
     Çete zanlıları, Nevada’da kumar oynama ve oynatma kurallarını belirleyen Şans Oyunları Denetleme Kurulu’un ’en çok arananlar’ listesinde üst sıralarda bulunurken, Ayşe Benli’nin, arananlar listesinde 3’üncü sırada olduğu belirtildi. Benli’nin, kumar çetesinin ’beyni’ olduğu öne sürüldü. 
     
     FOTOĞRAFLARI İNTERNETTE YAYINLANDI 

     Las Vegas’taki kumarhanelerde oynadıkları poker oyunlarında, oyun kağıtlarının üzerine özel işaretler koyan ya da kağıtları değiştiren Türk kumarbazların foyası, görevlilerin kendilerinden şüphelenmesi üzerine ortaya çıktı. 
     Her yerde aranan Türk kumarbazların fotoğrafları da internette yayınlandı. Nevada Şans Oyunları Denetleme kurulu’nun resmi web sitesindeki bilgilerde Benli, Pelik, Turna, Ural ve Üçkol’un, yakalandıkları zaman ’kumarda hileli hareket, kağıtları değiştirmek ve işaretlemek, soygun yapmak ve çete kurmak’ suçlamalarıyla yargılanacağı belirtildi. 
     Kumarda hile yapmanın ağır suçlardan biri olduğu Nevada eyaletinde, bu tür suçlara 5 yıla kadar ağır hapis cezası verilebiliyor. İnternet sitesinde, Türk zanlıların göz ve saç renkleri ile, boy ve yaşlarına ilişkin ayrıntılı bilgiler de verildi 
     
</TEXT>
</DOC>
