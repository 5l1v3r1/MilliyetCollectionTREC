<DOC>
<DOCNO> 363687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo14.html </URL>
<DATE> 2005/07/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Güneş Maçın Rum kesiminde oynanacak olması beni tedirgin etmiyor 
</HEADLINE>
<TEXT>

     Trabzonspor Teknik Direktörü Şenol Güneş, Trabzonspor olarak dünya takımı olmak istediklerini, o uğurda çalışmalara girdiklerine ve henüz işin başında olduklarını söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, 20 Haziran'da başladıkları hazırlık dönemini belli bir aşamaya getirdiklerini belirterek, ''İlk resmi maçımızı salı akşamı Kıbrıs Rum Kesimi'nin Anorthosis Fagamusta takımı ile oynayacağız. Yaklaşık bir ayı geçen süredir yaptığımız çalışmalar içerisinde teknik, taktik, fizik ve psikolojik görüntü olarak hangi seviyede olduğumuzu görmek için bu maç bize ölçü olacaktır'' dedi. 
     Anorthosis Fagamusta takımını yenerek, turu geçmek istediklerini ifade eden Güneş, ''Şu aşamada da oldukça mesafe kaydettik. Takımımıza, birliğimize, camiaya güveniyoruz, inanıyoruz ve çalışıyoruz. İyi niyetle bu yarışa girdik ve iyi niyetle bu yarışı bitireceğiz. Biz takım olarak dünya takımı olmak istiyoruz, o uğurda çalışmalara girdiğimiz dönemde henüz işin başındayız. Geçmişten daha iyi olmak istiyoruz, ancak geçmişten daha iyi olmak için geçmişteki sorunları da aşmak durumundayız. Henüz o konuda aşılmayan bazı sorunlarımız var'' diye konuştu. 
     Güneş, Kıbrıs Rum Kesimi programı ile ilgili olarak herhangi bir sorunları bulunmadığını vurgulayarak, şöyle devam etti 
     ''Atina üzerinden Kıbrıs Rum kesimine gideceğiz, aynı yoldan da döneceğiz. Ulaşımla ilgili bana verilen bilgiler doğrultusunda dozumu aşarak, THY ile ilgili bir açıklama yaptım. Kırıcı oldum, bu açıklamayı yaptığım için daha sonra üzüldüm. Kullandığım kelimelerden dolayı özür diliyorum. İnanıyorum ki onlarda şartları dahilinde en iyisini yapmaya çalıştılar. Bütün yetkililere teşekkür ediyorum.'' 
     
     ''SPOR SİYASETİN ÇOK ÖNÜNDEDİR'' 
     Transferle ilgili herhangi yeni bir gelişme olmadığını belirten Güneş, şunları söyledi 
     ''Sezon açılışı çok güzel oldu. Seyircinin coşkusu, oyuncunun isteği vardı. Umarım bunlar lige yansır. Açılışta Başbakana ve kulüp başkanı İlhan beye yapılan olumsuz tezahüratı doğru bulmuyorum. Bu davranışı azınlığın yaptığını ve doğru olmadığını söylüyorum. Ben Başbakanın Trabzonspor'a olan sevgisini yakından bilen bir kişiyim. Trabzonspor'un başarısında Başbakanın engeli olmaz, tam tersi desteği olur. Haksızlık olursa eleştiriyi münasip bir dille ilgili yere yaparız. Mahcup olacağımız hatalar yapmayalım.'' Güneş, bir gazetecinin Anorthosis Fagamusta maçının Kıbrıs Rum kesiminde yapılacak olmasının kendilerini tedirgin edip etmediğini sorusu üzerine, şöyle konuştu 
     ''Maçın Kıbrıs Rum kesiminde oynanacak olması beni tedirgin etmiyor. Spor siyasetin çok önünde, siyasileri de bütünleştiren bir olgudur. Spor savaşan ülkeleri, birbirleriyle geçinemeyen insanları da bir araya getiren bir olaydır. Türkiye ile Kıbrıs Rum Kesimi arasında sorun olduğu doğrudur. Biz sportif müsabaka yapacağız, dostluk içinde yapma niyetiyle gidiyoruz. Bu maçı Şampiyonlar Ligi'ne gitmede bir engel olarak görüyoruz, siyasi bir olay olarak görmüyoruz. Ben sınırların bile ortadan kalktığı, insanların birbirini kucakladığı bir ortam hayal ediyorum. Tabi bu o kadar kolay değil. Bu işin uluslararası boyutları, geçmişte yaşanan bir takım olaylar var. Orada nasıl karşılanacağımızı bilmiyoruz. Ama sporseverlerin onları da buraya gelen diğer takımlar gibi sevgi ve misafirperverlikle karşılayacağına inanıyorum, öyle de olmalıdır. Onlar için de bir imtihan olacaktır.'' Şenol Güneş, transfer edilen hiçbir futbolcudan rahatsız olmadığını, hepsini kullanacağını ifade ederek, ''Bizim sahaya çıkacak 11'imiz var. Bu konuda bir sıkıntımız yok. Alpay ile bir görüşme oldu. Kendisiyle ben de görüştüm. Türkiye'ye gelmek istemiyor. İnanıyorum ki gelmek istese Trabzonspor'u tercih eder. Ama bazı problemleri nedeniyle gelmeyi düşünmüyor'' dedi. 
     
</TEXT>
</DOC>
