<DOC>
<DOCNO> 384907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur25.html </URL>
<DATE> 2005/10/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yaraladığı eşini bir gün sonra hastanede öldürdü 
</HEADLINE>
<TEXT>

     Şeyhmus ÇAKAN DİYARBAKIR, DHA 

DİYARBAKIRLI 25 yaşındaki Mehmet Sayan, önceki akşam tabancayla ağır yaraladığı eşi 27 yaşındaki Şahsenem Sayan'ı dün akşam tedavi gördüğü hastaneyi basarak öldürdü. Sayan, kendisine engel olmaya çalışan kayınvalidesini de ağır yaralayıp kaçtı. 
     Diyarbakır’ın Silvan İlçesi'nde oturan Mehmet Sayan, henüz bilinmeyen bir nedenle önceki akşam saatlerinde tartıştığı eşi Şahsenem Sayan’ı silahla ağır yaralayıp kaçtı. Dicle Üniversitesi DÜ Tıp Fakültesi Hastanesi’ne kaldırılarak ameliyat edilen Şahsenem Sayan, zemin kattaki Plastik Cerrahi Kliniği'nde tedavi altına alındı. Anne 51 yaşındaki Saliha Çelik de yaşam mücadelesi veren kızının yanında refakatçi olarak kaldı. 
     Saldırıdan sonra kaçan ve her yerde aranan Mehmet Sayan, dün akşam DÜ Tıp Fakültesi Hastanesi'ne geldi ve bir gün önce yaraladığı eşi Şahsenem Sayan’ın tedavi gördüğü Plastik Cerrahi Kliğini'ne girdi. Eşinin yattığı odaya ulaşan Mehmet Sayan tekrar kurşun yağdırdı. Şahsenem Sayan tedavi gördüğü yatağında aldığı kurşunlar nedeniyle yaşamını yitirirken, yanında refakatçi olarak kalan annesi Saliha Çelik engel olmaya çalışırken ağır yaralandı. Mehmet Sayan doğan panikten yararlanıp kaçarken ağır yaralanan kayınvalidesi aynı hastanenin Yoğun Bakım servisinde tedavi altına alındı. 
     Cinayetle ilgili araştırma başlatan polis, olay yerinde 8 boş kovan buldu. Katil zanlısı kocanın hastaneye nasıl girdiği, silahı içeri nasıl soktuğu ve daha önce yaraladığı eşi Şahsenem Sayan’ın tedavi gördüğü odayı kimden öğrendiği araştırılıyor. 
     
</TEXT>
</DOC>
