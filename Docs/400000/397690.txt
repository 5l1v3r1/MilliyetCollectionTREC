<DOC>
<DOCNO> 397690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo16.html </URL>
<DATE> 2005/11/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Serdar Tatlı ligde ilk kez Galatasaray-Fenerbahçe derbisi yönetecek 
</HEADLINE>
<TEXT>

     Turkcell Süper Ligi'nde, 27 Kasım Pazar günü Ali Sami Yen Stadı'nda yapılacak Galatasaray-Fenerbahçe derbi maçında görev alan Serdar Tatlı, ligde ilk kez 2 takım arasındaki bir maçı yönetecek. 
     Galatasaray, Serdar Tatlı ile bugüne dek ligde yaptığı 15 maçın, 13'ünden galip ayrılırken, 1 yenilgi ve 1 de beraberlik elde etti. 
     Sarı-kırmızılılar, Tatlı ile ligdeki tek yenilgisini İstanbul'da, 1998-1999 sezonunda Trabzonspor karşısında 5-3'lük skorla aldı. 
     ''Cim bom'', Türkiye Kupası'nda Serdar Tatlı'nın düdük çaldığı 3 maçta da sahadan galibiyetle ayrılmayı başardı. Tatlı'nın her iki takım arasında ilk kez geçen sezon yönettiği Türkiye Kupası final maçında Galatasaray, Atatürk Olimpiyat Stadı'nda Fenerbahçe'yi 5-1 yenmişti. Kupadaki diğer maçlarda ise sarı-kırmızılılar, Trabzonspor'u 4-1, Ankaragücü'nü 1-0 yendi. 
     
     ''SARI KANARYALAR''IN DERBİLERDE GALİBİYETİ YOK 
     Lig lideri Fenerbahçe'nin 16 maçında görev alan deneyimli hakemle sarı-lacivertiler 8 galibiyet, 3 yenilgi ve 5 beraberlik elde etti. 
     Tatlı, Fenerbahçe'nin daha önce Beşiktaş ile 1998-1999 ve 2003-2004 sezonlarındaki maçlarında düdük çalmıştı. Bu karşılaşmaların ilkinde Beşiktaş 2-1'lik sonuçla gülen taraf olurken, diğer maç ise 2-2'lik eşitlikle sonuçlandı. 2001-2002 sezonunda Trabzon'daki maçta ise evsahibi ekip, sarı-lacivertliler karşısında sahadan 2-1'lik galibiyetle ayrıldı. 
     Türkiye Kupası'nda 2000-2001 sezonunda 4. turda Bursa'da yapılan karşılaşma ise Bursaspor önünde Fenerbahçe'nin 2-1 üstünlüğüyle tamamlandı. 
     Tatlı, bu sezon 8. maçında görev yapacak. Tatlı'nın bu sezon yönettiği maçlarda 23 gol atıldı. Fenerbahçe, Diyarbakırspor ile İstanbul'da 2-2 berabere kalırken, Galatasaray ise Kayseri Erciyesspor'u deplasmanda 2-1 yendi. 
     
</TEXT>
</DOC>
