<DOC>
<DOCNO> 357492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas14.html </URL>
<DATE> 2005/07/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Asya'da 5 yılda 12 milyon kişi AIDS'e yakalanabilir 
</HEADLINE>
<TEXT>

     Asya'da gerekli önlemler hızla alınmazsa gelecek 5 yılda HIV taşıyıcısının sayısı 12 milyon artacak. 
     BM AİDS ajansı UNAİDS, uyuşturucu müptelaları, hayat kadınları ve erkeklerle ilişki kuran erkekler arasında virüsün yayılmasını engellemek için gerekli önlemlerin hızla alınmaması halinde HİV taşıyıcılarına 12 milyon yeni vakanın daha ekleneceğini bildirdi. 
     Japonya'nın Kobe kentinde bugün başlayacak ''Asya ve Pasifik'te AIDS'' konulu uluslararası konferanstan önce yayımlanan UNAİDS'in raporunda, bu önlemlerin alınması halinde ise bu rakamın yarıya indirilebileceğine dikkat çekildi. 
     Raporda, hastalığın yayılmasının önlenmesi için 2007'ye kadar öngörülen 5 milyar dolarlık fon yaratma amacına çok uzak olunduğu da belirtildi. 
     Asya ve Pasifik'te geçen yıl 8,2 milyon kişinin HIV taşıdığı bildiriliyor. Kobe'deki konferans salı gününe kadar sürecek. 
     
</TEXT>
</DOC>
