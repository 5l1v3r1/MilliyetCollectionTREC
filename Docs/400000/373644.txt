<DOC>
<DOCNO> 373644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/guncel/agun.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme engellilerin imza kavgası... 
</HEADLINE>
<TEXT>


Özürlüler Yasası'ndaki, 800 bin görme engellinin şahit ve noter onayı olmadan çek, senet gibi evraka attığı imzaların geçerli olduğuna ilişkin düzenleme "dolandırılır mı, dolandırılmaz mı" tartışmasına dönüştü 

ÖNDER YILMAZ Ankara 

Özürlüler Yasası'ndaki, 800 bin görme engellinin şahit ve noter onayı olmadan çek, senet gibi evraka attığı imzaların geçerli olduğuna ilişkin düzenleme, CHP ve AKP milletvekilleriyle engellilere hizmet veren iki ayrı federasyon ve Sakatlar Konfederasyonu arasında "dolandırılır - dolandırılmaz" kavgasına dönüştü. 
Özürlüler Yasası'na eklenen bir düzenlemeyle, görme engellilerin çek, senet gibi değerli evraka imza atarken 2 şahit ve noter onayı şartı getiren Noterler, Borçlar ve Ticaret kanunlarındaki hükümler yürürlükten kaldırıldı. 
Görme engelli AKP İstanbul Milletvekili Lokman Ayva, düzenlemeyi savunarak şunları söyledi 
"Eski düzenlemede bizi korurken hayatımızı mahvediyorlardı. Antalya'da bankada paramı çekemedim, parasız kaldım. 'Onay ve şahit kaldırılırsa görme engelliler hayırsız evlat, dolandırıcı akrabanın kurbanı olur' diyorlar. Hayali korkularla engelli insanlarımızı mutlu edemeyiz. Eski yasada da ya noterin çaycısı, hademesi, bulaşıkçısı şahit gösteriliyordu." 
CHP Niğde Milletvekili Orhan Eraslan, görme engellilerin dolandırılmasına kapı açıldığını belirterek şunları kaydetti 

Ayva'nın kompleksi 
"İlk bakışta hak gibi görünen bu düzenleme görme engellilerin çok mağdur olmasına yol açacak. Hayırsız akrabası, evladı olan görme özürlüler, apartman makbuzuna imza attırıldığı söylenerek bütün mal ellerinden alınabilir. Sayın Ayva bunu hak adı altında kompleks konusu haline getirdi." 

Onurlu ve eşitlikçi 

GÖRME Engelliler Federasyonu Yönetim Kurulu ve Özürlüler Yüksek Kurulu üyesi Ömer Ünal Durmuş, "Böyle düzenleme olmaz. Okunmamış evrakın muhtevasından kimse sorumlu tutulamaz" dedi. 
Körler Federasyonu Başkanı Ahmet Cantürk, "Dolandırma olmaz. Ayrımcı bir düzenleme kaldırılmıştır. Sağlıklı insanların istismar edilmesine ilişkin riskler bizim için de var olacak. Onurlu ve eşitlikçi bir düzenlemedir" diye konuştu. Sakatlar Konfederasyonu Başkanı Faruk Öztimur, özellikle eğitimsiz görme engellilerin bu düzenlemeden olumsuz etkileneceğini savunarak, mevcut yasadaki düzenlemenin pozitif ayrım olarak algılanması gerektiğini kaydetti. 

Çözüm önerisi 
CHP Milletvekili Eraslan, Görme Engelliler Federasyonu ile Sakatlar Konfederasyonu'nun çözüm önerisi ise şöyle "Eski düzenleme, 'isteyen görme engelliye kendi imzasının şahit ve noter onayı olmadan geçerli olması' hakkı verecek bir eklemeyle yeniden getirilsin. Bulundukları illerin mahkemelerinden yazı alınması yeterli olsun." 


</TEXT>
</DOC>
