<DOC>
<DOCNO> 376314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yazar/gureli.html </URL>
<DATE> 2005/09/07/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Denizde biberon 
</HEADLINE>
<TEXT>


Bankalarının içini boşaltanlar ve Hazine'yi soyanlar için kullanılan hortumcu-hortumlama sözcüklerinin isim babası Necati Doğru'dur. Yakın zamanda "daha ufak işler" için biberonlama sözcüğünü de ortaya attı, ama henüz dilimize yerleşmedi. Bir gecede kaçak olarak Hazine arazisine konduruluverenlere gecekondu adını kimin verdiğini ise aradan onca zaman geçtiği için anımsamıyoruz. 
Şimdi, kıyıya değil, denizin ortasına kondurulan beton yapılara da bir ad bulmak gerekiyor. Denizkondu mu demeli, vantuzlama mı, biberonlama mı 
Karada yapılanlar bir yana, siz kamunun malı olan denizin ortasına özel bir kurum adına ruhsatlı ya da ruhsatsız inşaat yapıldığını gördünüz mü 
İşte böyle bir durum var ve tartışılmaya değer. Bülent Ersoy diline dolamasa da, şu bizim medya pek ilgilenmese de kıyısından köşesinden tartışılıyor zaten. 
Meşhur Caddebostan Plajı'nın olduğu bölgede geçen yıl Büyük Kulüp'ün bir marina yapma girişimi olmuş, semt sakinlerinin ve sivil toplum örgütlerinin eylemli protestosu üzerine bundan vazgeçildiği açıklanmıştı. 
Şimdi aynı yerde geceli gündüzlü, özellikle gece çalışmalarıyla kısa zamanda bir beton platform inşa edilerek üzerlerine ahşap vb. tesisler kondurulmaya devam ediliyor. 
"Yapılan iş" ile ilgili olarak sahile herhangi bir proje levhası konulmadığı için, "yapılan iş"in ruhsatsız halk deyişiyle söylenirse, kaçak olması ihtimali akla geliyor. Bunun ruhsat gerektirmediğini söylemek olanaksız. Çünkü yapılan tahtadan 3-5 metrelik bir kayık iskelesi değil, yaklaşık bin metrekarelik alanı kaplayan beton inşaat. 
Semt sakinlerinin Büyükşehir Belediyesi ile Kadıköy Belediyesi'ne yaptığı başvuruların sonuç vermediği biliniyor. Belediye başkanlarını yıpratıcı çeşitli söylentiler yayılıyor, Büyük Kulüp'ün gücü hakkında neredeyse efsanevi denecek öyküler anlatılıyor. 
Hani insanın "Yolsuzluklara damardan girdik" diyen Başbakan Erdoğan'a seslenesi geliyor "Sayın Başbakan, şu olaya da tam bir Kasımpaşalı olarak damardan girseniz de bu işte bir usulsüzlük, yolsuzluk, hukuksuzluk olup olmadığı anlaşılsa." 
Böylece kamu malı denizin ortasına özel mülk yapmayı düşünen Büyük Kulüp kadar hatırlı olmasa da özel kurumlar, kulüpler varsa, onlara yol gösterici olur. 
Son söz Leman'cılara Denizde don gösterisi yaparken, yanı başınızdaki denizkonduyu niye protesto etmediniz 

Bir şiir Bu hafta 9 Eylül 1974 Celal Sılay'ın ölüm yıldönümü. Dizeleriyle anıyoruz 
"Körün görmek arzusunu duydu Bahçenin kenarında bir çiçek Gösteremedi yapraklarının rengini Dağıldı gitti " 



</TEXT>
</DOC>
