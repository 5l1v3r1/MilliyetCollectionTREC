<DOC>
<DOCNO> 386445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur15.html </URL>
<DATE> 2005/10/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kızılay ekibi, Muzzaferabad'da... 
</HEADLINE>
<TEXT>

     Bülent UZUN bildiriyor 

      Pakistan'da meydana gelen depremin ardından bölgeye giden Türk Kızılayı'ndan 7 kişilik öncü ekip, Muzaferabad'da durum tespiti yaptı. 
     Pakistan'a ilk ulaşan Kızılay teşkilatı olan Türk Kızılay'ı bölgede bir hastane kurmak için çalışmalara başladı. 
     Kızılay'ın kuracağı seyyar hastanede 35 kişiden oluşacak sağlık ekibi hizmet verecek. 
     Türk Kızılayı ayrıca, bin tanesi Türkiye'den, bin tanesi de Pakistan'ın Karaçi kentinden olmak üzere temin edeceği çadırları Muzafferabad'a ulaştıracak. 
     Bu arada deprem bölgesinde enkaz altından canlı insan çıkarma umutları da giderek azalırken, yerli halk da enkazlardan yakınlarının cesetlerini çıkarmaya başladı. 
     Arama kurtarma ekiplerinin birkaç gün içerisinde bölgeden ayrılacağı Kızılay ve sağlık ekiplerinin faaliyetlerinin bundan sonra daha yoğunlaşacağı belirtildi. 
     Depremin ardından bölge halkının yiyecek ve su sıkıntısı yaşaması zaman zaman tansiyonun yükselmesine neden oluyor. Türk arama-kurtarma ekibi AKUT ile diğer arama kurtarma ekiplerinin gece araması sırasında silahlı tacize uğraması üzerine Birleşmiş Milletler gece arama kurtarma faaliyetlerine sınırlama getirdi. 
     Arama kurtarma ekiplerine saldırılar olması üzerine helikopterle ulaşılabilen dağ köylerine yalnızca sağlık ekiplerinin gitmesine izin veriliyor. 
     
</TEXT>
</DOC>
