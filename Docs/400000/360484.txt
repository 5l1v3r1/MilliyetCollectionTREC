<DOC>
<DOCNO> 360484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur10.html </URL>
<DATE> 2005/07/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dövüldüğü mağazayı bastı, bu kez bıçaklandı 
</HEADLINE>
<TEXT>

     Mehmet TAŞÇIOGLU, Mehmet BULUT GAZİANTEP, DHA 

      GAZİANTEP'te Mehmet Buluk Timur, ödemediği 200 YTL televizyon taksiti yüzünden çalışanları tarafından dövüldüğü mağazası beraberindeki 25 kişi ile bastı. Çıkan olaylarda Timur bu kez bıçaklanarak yaralandı. 
     Yaklaşık bir yıl önce Şıhcan Caddesi İsmet Paşa Mahallesi’nde Yahya Bozdoğan’a ait beyaz eşya mağazasından taksitle televizyon alan Mehmet Buluk Timur, 200 YTL borcunu ödemediği için mağaza yetkilileri tarafından telefonla çağrıldı. Mağaza çalışanları, Timur’la taksitlerini geç ödediği gerekçesiyle tartışmaya başladı. Çalışanlar tarafından tartaklanan Timur, telefonla yakınlarından yardım istedi. Yaklaşık 25 kişilik grup tabanca, bıçak ve sopalarla mağazaya gelerek, camları kırıp çalışanları tartakladı. Yaşanan arbedede bu kez bıçakla yaralanan Timur, Gaziantep Devlet Hastanesi’nde kaldırıldı. 
     Olay yerine gelen polis, kavgayı büyümeden önledi. Kavgaya karıştığı ve üzerinde silah olduğu iddia edilen Ümit Yılmaz, polisin düzenlediği operasyonla başka bir sokakta saklandığı işyerinde kıskıvrak yakalandı. Polis zanlıları yakalamak için çevrede operasyon başlattı. 
     
</TEXT>
</DOC>
