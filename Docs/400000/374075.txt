<DOC>
<DOCNO> 374075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun38.html </URL>
<DATE> 2005/08/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Rumlar, KKTC Cumhurbaşkanı Talat'ı BM'ye şikayet etti... 
</HEADLINE>
<TEXT>

     Kıbrıs Rum kesiminin BM Daimi Temsilciliği Maslahatgüzarı Andreas Hadjichrysanthou’nun, KKTC Cumhurbaşkanı Mehmet Ali Talat’ı, "KKTC’nin resmen tanınmasından yana olmakla" suçlayarak BM Genel Sekreteri Kofi Annan’a şikayet ettiği bildirildi. 
     Rum radyosu, Hadjichrysanthou’nun, BM Genel Sekreteri Annan’a gönderdiği mektupta, "Talat’ın, işgal altındaki bölgede bulunan düzenin resmen tanınmasından yana tavır içinde olduğu" ifadelerine yer verdiğini belirtti. 
     Rum haber ajansı da Rum maslahatgüzarın, mektubunda, KKTC Cumhurbaşkanı Talat’ın "Rumlara, izolasyonların kaldırılması ve limanların açılması karşılığında Maraş’ı verme" önerisinin ardındaki siyasi amacın, "işgal altındaki bölgenin tanınması" olduğunu öne sürdüğünü kaydetti. 
     Hadjichrysanthou, mektubunda, "bu tür açıklamaların, Türk tarafının gerçek amacı ve hedefi konusunda ciddi soru işaretleri yarattığını, Kıbrıs sorununa yaşayabilir ve adil bir çözüm bulunması için sürdürülen çabaların geleceği açısından iyi bir haber olmadığını" ileri sürdü. 
     
</TEXT>
</DOC>
