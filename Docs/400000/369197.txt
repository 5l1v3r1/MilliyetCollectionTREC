<DOC>
<DOCNO> 369197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun06.html </URL>
<DATE> 2005/08/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Londra'nın Heathrow Havaalanında uçuşlar iptal... 
</HEADLINE>
<TEXT>

     Dünyanın en yoğun havaalanlarından Londra'nın Heathrow havaalanında bir yiyecek-içecek firması çalışanlarının grevinin neden olduğu kargaşa uçuşları iptal ettirdi. 
     İngiliz Havayolları'nın British Airways-BA uçuşlarını iptal etmesini çok sayıda başka havayolunun izlemesi nedeniyle bu sabah 20 binden fazla yolcunun havaalanında beklediği belirtiliyor. 
     Havaalanı yetkilileri, ağustos ayında günde ortalama 100 bin yolcunun kullandığı Heathrow'da, 120 uçuşun iptal edildiğini ve dün Heatrow'a inecek 14 uçağın da başka havaalanlarına yönlendirildiğini kaydettiler. 
     Uçuşların iptaline, Heathrow havaalanındaki yiyecek-içecek firması Gate Gourmet'nin sezonluk işçi çalıştırma kararı üzerine greve başlayan 300 işçisini kovması sonucu başlayan tartışma yol açtı. 
     
     SORUN GÜNLERCE SÜREBİLİR 

     Heathrow havaalanında yer hizmetleri çalışanlarının sürpriz greviyle ortaya çıkan ve uçuşların iptaline yol açan durumun günlerce devam edebileceği bildirildi. 
     Heathrow havaalanının Müdürü Mick Temple, uçuşların iptaliyle bugün önemli bir sıkıntı yaşanacağını ve bu durumun günlerce sürebileceğini belirtti. 
     İngiliz Havayolları'nın BA , en azından TSİ 20.00'ye kadar Heathrow havaalanından iniş ve kalkış dahil yapılacak tüm uçuşları iptal etmiş, bunu birçok büyük havayolu firması da izlemişti. 
     Havayolu şirketlerine yiyecek-içecek hizmeti sağlayan Gate Gourmet adlı şirkette çalışan yaklaşık bin kişinin iş bırakması ve bunlara destek vermek amacıyla yer hizmetleri personelinin de iş yavaşlatma eylemi yapması sonucu Heathrow'da büyük sıkıntı oluşmuş, binlerce yolcu mahsur kalmıştı. 
     Turizm mevsiminin en yoğun anı olması nedeniyle yolcu trafiğinin en yüksek seviyede bulunduğu havayolunda yapılan grevin, BA'nın Londra Borsası'nda işlem gören hisse senetlerinin piyasa değerinin 60 milyon dolar azaldığı haber veriliyor. 
     
</TEXT>
</DOC>
