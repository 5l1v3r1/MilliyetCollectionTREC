<DOC>
<DOCNO> 399655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko53.html </URL>
<DATE> 2005/12/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Otomotiv ihracatı Kasım'da frene bastı... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılbaşından bu yana temmuz ayı ile birlikte aylık bazda ikinci kez gerileyerek Kasım'da yüzde 3 oranında düştü. 
     Buna rağmen, 11 aylık dönemde yüzde 21.5 oranında artan ihracat, 11 milyar 495 milyon dolara ulaştı. Sektör, bu rakam ile 2004 yılının tamamında yapılan 10 milyar 705 milyon dolarlık ihracatı açık ara geride bıraktı. 
     Uludağ İhracatçı Birlikleri UİB verilerinden derlenen bilgiye göre, ocak-kasım döneminde, ihracat kalemleri arasında 3 milyar 922 milyon 505 bin dolar ile binek otomobiller ilk sırada yer aldı. Bunu, otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı demiryolu taşıtlarında gerçekleşirken, traktörler, hava ve uzay taşıtları ile özel amaçlı diğer çekicilerde ihracat geriledi. 
     
     İHRACAT, KASIM AYINDA GERİLEDİ 
     Ocak-kasım döneminde yüzde 21.5 oranında artarak 11 milyar 495 milyon 830 bin dolara ulaşan ihracat, geçen yılın aynı döneminde 9 milyar 463 milyon 4 bin dolar olarak gerçekleşmişti. 
     İhracat, kasım ayında ise geçen yılın aynı ayına göre, yüzde 3'lük düşüşle 919 milyon 341 bin dolara geriledi. 
     İhracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25, Mayıs'ta yüzde 35, Haziran'da yüzde 15 oranında artış kaydederken, Temmuz'da yüzde 6 oranında düşmüş, Ağustos'ta yüzde 0.04, Eylül'de yüzde 16, Ekim'de de yüzde 18 oranında artmıştı. 
     
     ALMANYA İLK SIRADA 
     Sektör, yılın 11 ayında 15 serbest bölgenin yanı sıra 177 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 717 milyon 285 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Romanya izledi. 
     Sektör, bu dönemde Antigua ve Bermuda, Hollanda Antilleri, Nijer, Somali, Gine-Bissau, Ruanda, Kongo ve Zaire, Doğu Timor, Mayotte, Rasul Hayma ve Fiji ile Mardin ve TÜBİTAK serbest bölgelerine ilk kez ihracat yaptı. 
     
</TEXT>
</DOC>
