<DOC>
<DOCNO> 357180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun04.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'nin değerleri İslamla bağdaşıyor' 
</HEADLINE>
<TEXT>


Müftüler seminerinin sonuç bildirisi AB'nin sahip çıktığı çevre, kadın, hak ve özgürlükler İslami açıdan kaygı duyulacak konular değil 

AYDIN HASAN Abant 

Diyanet İşleri Başkanlığı'nın il müftülerine yönelik düzenlediği seminerin sonuç bildirgesinde, AB'nin sahip çıktığı çevre, kadın hakları, temel hak ve özgürlükler, barış içinde yaşama gibi değerlerin insanlığın ortak müktesebatı olduğu ve İslamla bağdaştığı vurgulandı. 
Bolu Abant Palas Oteli'nde, dün sona eren seminerin sonuç bildirgesinde, AB'nin sahip çıktığı bu konulara İslami açıdan kaygı duyulacak vakalar olmaktan öte insanlık için hayırlı açılımlara vesile olma umuduyla bakmanın daha uygun olacağı ifade edildi. 
Diyanet İşleri Başkanı Ali Bardakoğlu, AB'ye üyelik sürecinde Diyanet'in sivilleşmesi tartışmalarının gündeme geleceğini ifade ederek, "Batılılara Cumhuriyetin mantığı içinde başkanlığın durumunu izah etmemiz gerekiyor" dedi. Bardakoğlu, şu mesajları verdi 
KURAN KURSLARI Yaz kurslarına önem veriyoruz. Müfredatı, uzmanların katkılarını alarak pedagojik esaslara göre hazırladık. Din eğitimi devletin denetiminde olmalıdır. Önüne gelenin hocalık yapmasına izin vermeyeceğiz. KAÇIYORLAR Din görevlilerinin maaşları çok düşük ve bunun çözülmesi gerekiyor. GURBETÇİ İMAMLAR Avrupa ülkelerinde yaşayan soydaşlarımızın çocuklarına Türkiye'de ilahiyat eğitimi vermek istiyoruz. Aydın din görevlileri gurbetçilerimize hizmet verirse, zararlı fikirlerin Avrupa'da gelişmelerini önleriz. EZAN Bütün camilerdeki ses düzeni iyileştirilecek. Çoğu camilerde ezanlar teneke sesli ucuz hoparlörlerden okunuyor. Bu durum insanları rahatsız ediyor. 

</TEXT>
</DOC>
