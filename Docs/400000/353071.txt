<DOC>
<DOCNO> 353071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur48.html </URL>
<DATE> 2005/06/17/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Ruhani "Seçim sonucu, İran'ın nükleer politikasını değiştirmeyecek" 
</HEADLINE>
<TEXT>

     İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, bugün yapılan cumhurbaşkanlığı seçiminin sonucu ne olursa olsun İran’ın aynı nükleer politikasına devam edeceğini ve uranyum zenginleştirme isteğini sürdüreceğini bildirdi. 
     Ruhani, İran Öğrenci Haber Ajansı’na İSNA yaptığı açıklamada, "nükleer konunun ülkenin ulusal çıkarlarına dayalı bir konu olduğunu" belirtti. 
     Kararların tüm yetkililer arasında oybirliğiyle alındığını söyleyen Ruhani, "uranyum zenginleştirme programını sürdürmek istediklerini, yeni cumhurbaşkanının da bu konuda belirleyici bir etkisi olmayacağını" söyledi. 
     Seçimi kazanacağına neredeyse kesin gözüyle bakılan İran’da 1989 ve 1997 yılları arasında cumhurbaşkanlığı yapan 70 yaşındaki ılımlı muhafazakar Ali Ekber Haşimi Rafsancani, İran’ın ABD’nin istediği gibi uranyum zenginleştirme çalışmalarından hiçbir zaman vazgeçmeyeceğini, ancak nükleer programının bomba yapımında kullanılmayacağı garantisi vermeye hazır olduğunu söylemişti. 
     
</TEXT>
</DOC>
