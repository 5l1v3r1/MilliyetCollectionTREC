<DOC>
<DOCNO> 352131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun21.html </URL>
<DATE> 2005/06/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
110 kiloluk hamile kadını doğum için hastaneye kabul etmediler 
</HEADLINE>
<TEXT>

     Merih KALENDER SYDNEY, DHA 

AVUSTRALYA’nın Melbourne kentindeki bir hastane, 110 kilo ağırlığında olduğu belirtilen 31 haftalık hamile bir kadına, çok şişman olmasından ötürü doğum için kendisini kabul edemeyeceklerini söyledi. 
     Adı sadece Lisa olarak açıklanan kadının boy ve kilo oranını, yani vücut kütle endeksini 41 olarak hesaplayan Werribee Mercy Hastanesi doktorları, bu rakamın doğum için riskli olabileceğini belirterek, 9 hafta sonra beklenen bu doğumu kendi hastanelerinde gerçekleştiremeyeceklerini bildirdi. 
     Hamileler için sağlıklı vücut kütle oranını 40’ın altındaki rakamlar olarak kabul eden doktorlar, bu hastanede doğum yapabilmesi için Lisa’dan 8 kilo vermesini istedi. 
     
     HAFTADA 1 KİLO VERMESİ GEREKECEK 

     Haftada yaklaşık 1 kilo verme zorunluluğu anlamına gelen bu kararın ardından Lisa ’tam bir şok yaşadığını’ belirtirken, obez anne adayında şeker ve kalp riski bulunduğunu ifade eden doktorlar, kararlarına gerekçe olarak da Werribee Mercy Hastanesi’nde yoğun bakım ünitesi olmamasını gösterdi. 
     Hastanenin doktorlarından Peter Longmore, "Lisa obez bir anne adayı. Bu durum karşısında yapacağı doğum çok riskli, ancak doğumu özel bir uzman ekibin gerçekleştirebileceğine inanıyorum" dedi. 
     Gelişmeler üzerine aynı kentte bulunan tam teşekküllü bir hastanenin, 110 kiloluk anne adayı Lisa’nın doğumu için gerekli çalışmaları yaptığı ve kendisini hastaneye bekledikleri açıklandı. 
     Lisa’nın daha önce sezaryenle 2 çocuk dünyaya getirdiği öğrenildi. 
     
</TEXT>
</DOC>
