<DOC>
<DOCNO> 378125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo16.html </URL>
<DATE> 2005/09/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
"Taçsız Kral" Metin Oktay, mezarı başında anıldı... 
</HEADLINE>
<TEXT>

     Galatasaray ve Türk futbolunun unutulmaz golcüsü, ''Taçsız Kral'' Metin Oktay, ölümünün 14. yıldönümünde mezarı başında anıldı. 
     Metin Oktay'ın Kozlu Mezarlığı'ndaki kabri başında yapılan anma törenine Galatasaray Kulübü Başkanı Özhan Canaydın, ikinci başkan Ergun Gürsoy, genel sekreter Cengiz Özyalçın, sportif direktör Bülent Tulun, teknik danışman Bülent Ünder, Şişli Belediye Başkanı Mustafa Sarıgül, takım kaptanı Hakan Şükür, bazı genç oyuncular, Oktay'ın ailesi ve sarı-kırmızılı taraftarlar katıldı. 
     Oktay'ın kabri başında okunan duaların ardından bir konuşma yapan Özhan Canaydın, Metin Oktay'ın büyük insan, büyük kaptan olduğunu belirterek, ''Kendisi bugüne kadar gördüğümüz Galatasaraylılar'ın en büyüklerinden biri. Her zaman kulübün menfaatlerini kendi menfaatlerinin üzerinde tuttu. Çok iyi yaşadı, çok iyi Galatasaraylıydı ve çok iyi arkadaşımızdı. Ruhu şad olsun'' diye konuştu. 
     İkinci başkan Ergün Gürsoy ise, Metin Oktay'ın son zamanlarına yetiştiğini belirterek, ''Metin ağabeyi seyretme şerefine nail oldum. Beraber idarecilik de yaptık. Çok iyi, neşeli ve herkes tarafından sevilen insandı. Her şeyi Galatasaray için terketti. Bugüne kadar bunu yapan çok az insan var veya yok. Kendisini şükranla anıyoruz'' dedi. 
     Takım kaptanı Hakan Şükür, Metin Oktay'ı tanıyamadıklarını ama onun hakkında çok şey duyduklarını ifade ederek, şunları söyledi 
     ''Böylesine bir sevgiye mazhar olabilmek bu kadar insanı biraraya toplayabilmek kolay değil. Futbolcu olmak, istatistiklere konu olmak önemli ama her şeyden önemlisi burada anlatılanlar ve bizim duyduğumuz, bildiğimiz kadarıyla insan olmak, çok önemli bir erdem. Bu misyonu temsil ettiği için kendisini rahmetle anıyoruz. İnşallah bütün sporcular onun gibi bu değerleri daha ileriye taşır ve öldükten sonra böyle anılır.'' Anma töreni sonrasında taraftarlar, Hakan Şükür ile fotoğraf çektirdi. 
     
</TEXT>
</DOC>
