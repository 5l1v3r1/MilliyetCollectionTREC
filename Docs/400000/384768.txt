<DOC>
<DOCNO> 384768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko03.html </URL>
<DATE> 2005/10/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Paranın dolaşım oranı son dönemin zirvesinde... 
</HEADLINE>
<TEXT>

     Piyasaların nabzını ölçmede önemli bir gösterge olan paranın dolaşım oranı, eylülde son dönemin en yüksek düzeyine çıktı. Ağustos ayı ortalamasında 3.11 düzeyinde kalan sözkonusu oran, eylülde 3.88’e kadar yükseldi. 
     ANKA’nın Merkez Bankası verilerinden yaptığı belirlemeye göre, eylül ayında Elektronik Fon Transferi EFT -Elektronik Menkul Kıymet Transferi EMKT sisteminden yapılan toplam ödemeler 632.35 milyar YTL oldu. Toplam ödemeler bir önceki aya göre yüzde 10.6 oranında azaldı. 
     Merkez Bankası’ndan EFT-EMKT sistemine çıkan para miktarı da yüzde 28 azalarak 163.01 milyar YTL’ye indi. 
     
     PARANIN DOLAŞIM ORANI 
     Paranın dolaşım oranı son dönemin zirvesine yükseldi. 
     Bu yıl ocakta 3.11 olan, şubat ortalamasında 3.72’ye ulaşan sözkonusu oran, izleyen dönemde azalarak martta 3.52’ye, nisanda 3.02’ye inmişti. Mayısta yeniden artarak 3.57’ye yükselen paranın dolaşım oranı, haziranda 3.27, temmuz ve ağustosta ise 3.11 olarak gerçekleşmişti. 
     Yüksekliği piyasalardaki canlanmaya, düşüklüğü durgunluğa işaret eden paranın dolaşım oranı, eylül ayı ortalamasında ise 3.88’le son dönemin en yüksek düzeyine ulaştı. 
     Söz konusu oran ay içinde 30 Eylül’de 4.65’e kadar yükselirken, 13 Eylül’de 3.24’le en düşük düzeyinde oluştu. 
     
     1999’DA 4.75’E KADAR ULAŞMIŞTI 
     Paranın dolaşım oranı, 1999’da 4.75’le en yüksek düzeyine ulaşmıştı. İzleyen dönemde azalan söz konusu oran, 2000 yılı ortalamasında 4.31, 2001 yılında 2.57, 2002 
     yılında 2.47, 2003 yılında 2.39, 2004 yılında ise 2.62 olmuştu. 
     
</TEXT>
</DOC>
