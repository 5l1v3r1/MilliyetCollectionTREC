<DOC>
<DOCNO> 356289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo13.html </URL>
<DATE> 2005/06/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Newcastle United ''Emre'yi almak için elimizden geleni yapacağız'' 
</HEADLINE>
<TEXT>

     Hilal YILMAZ LONDRA, DHA 

İNGİLTERE Premier Ligi takımlarından Newcastle United’ın Başkanı Freddy Shepherd, Emre Belezoğlu’nu renklerine bağlamak için ellerinden geleni yapacaklarını söyledi. 
     İtalya’nın Inter takımında top koşturan milli futbolcu Emre Belözoğlu ile henüz kesin bir anlaşmaya varamadıklarını belirten Shepherd, DHA’ya yaptığı açıklamada, "Emre ile anlaşmak için her yolu deniyoruz. Henüz yapılmış bir anlaşma yok, ancak O’nu İngiltere’ye getirmek için çalışmalarımız sürüyor" dedi. 
     
     ’EMRE ÇOK YETENEKLİ BİR OYUNCU’ 

     Emre’ye övgüler yağdıran Shepherd, "Emre çok yetenekli bir oyuncu. Tam aradığımız kişi. Umarım en kısa zamanda anlaşma sağlayabiliriz. Newcastle United Teknik Direktörü Graeme Souness ile kulüp yetkilileri Emre ile anlaşmak üzere Türkiye’de bulunuyor" dedi. 
     
     DAILY MIRROR EMRE GEÇEN SENEYİ UNUTTURACAK 

     Newcastle ile anlaşmak üzere olan Emre Belözoğlu’na geniş yer ayıran İngiliz Mirror gazetesi ise, antrenör Souness’ın, Emre’nin transferiyle geçen sezondaki kötü performansını unutturacağını yazdı. Haberde ayrıca, Tottenham’a transferi konuşulan Newcastle’ın orta saha oyuncusu Jenas’ın, Emre’nin gelişiyle gözden düşeceği kaydedildi. İngiliz oyuncu Jenas’ın kulüpteki geleceğinden endişe duyduğunu belirten gazete, "Jenas, endişe duymaya başladı. Emre Belözoğlu’nun gelişi orta sahadaki boşluğu dolduracak" dedi. 

     
</TEXT>
</DOC>
