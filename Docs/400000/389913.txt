<DOC>
<DOCNO> 389913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur16.html </URL>
<DATE> 2005/10/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Üniversitede 'akıllı sınıf' uygulaması 
</HEADLINE>
<TEXT>

     Mersin Üniversitesi'ne MEÜ kurulma çalışmaları son aşamasına gelen ''akıllı sınıf'' sayesinde öğrencilerin yer değiştirmeden ODTÜ, Ankara, İstanbul, Süleyman Demirel SDÜ , Anadolu, Harran Üniversitesi öğrencileri ile birlikte ders işleyebilecekleri bildirildi. 
     MEÜ İletişim Fakültesi Dekan Yardımcısı Yrd. Doç. Dr. Hakan Erkılıç, AA muhabirine yaptığı açıklamada, gelişen teknolojiyi en iyi şekilde kullanarak, öğrencilerinin farklı üniversitelerdeki arkadaşları ile ders ortamlarını paylaşmaları ve ufuklarını aşmalarını hedeflediklerini kaydetti. 
     Bu amaçla oluşturulan akıllı sınıfta bulunan telekonferans sistemi sayesinde eğitimcilerin ve öğrencilerin aynı fiziki mekanda bulunmadan ortak ders işleyebileceklerini belirten Erkılıç, şöyle devam etti ''Akıllı sınıfta öğrencilerimiz, bu uygulamanın olduğu Ankara Üniversitesi, İstanbul Üniversitesi, ODTÜ, SDÜ, Anadolu Üniversitesi, Harran Üniversitesi öğrencileri ile birlikte ders işleyecek. Böylece fikir alışverişi ve tartışma ortamı oluşturarak, bilimsel araştırmalarımızı genişleteceğiz.'' Akıllı sınıfta yapılan derslerde görüntü ve ses kaydı alınacağı için derse katılamayan öğrencilerin, kayıtları izleyerek eksiklerini telafi edebileceklerine dikkat çeken Erkılıç, şunları kaydetti 
     ''Uzaktan eğitim, yüz yüze yapılan eğitime alternatif değildir. Fakat gereken koşullar oluşturulduğu taktirde en az yüz yüze yapılan eğitim kadar verimli olur. Yapılan dersler internet üzerinden canlı olarak yayınlanabilecek ve karşılıklı etkileşim sağlanacak. Sınıftan üniversitemizde eğitim gören bütün öğrencilerimiz yararlanabilecek. Öğrencilerimize, bilgisayar, internet erişimi ve mikrofon olanağı sağlanarak, derse katılım tam etkileşimli olarak yürütülecek. Sınıf sayesinde, zaman darlığı, fiziksel engel ve nitelikli eğitmen yetersizliği öğrenciler için engel olmaktan çıkarılacak.'' Erkılıç, Türkiye'deki en yüksek teknolojiye sahip akıllı sınıfın MEÜ'de bulunduğunu ifade ederek, ''Şu an hiçbir eksiğimiz yok. Önümüzdeki günlerde uygulamaya başlayacağız'' dedi. 
     Erkılıç, kurulan sınıfta öğrencilerin dersleri daha iyi değerlendirebilmelerini sağlamaya çalıştıklarını da vurgulayarak, ''Eğitimcinin hazırladığı bütün materyalleri öğrenciler için paylaşabilmesi için İnteraktif Akıllı Tahta sistemi kurduk. Kurulan sistem sayesinde, hazırlanan materyaller üç boyutlu olarak öğrenciler ile paylaşılabilecek'' diye konuştu. 
     
</TEXT>
</DOC>
