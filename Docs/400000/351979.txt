<DOC>
<DOCNO> 351979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas05.html </URL>
<DATE> 2005/06/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Beyin hücreleri ilk kez laboratuvar ortamında çoğaltıldı 
</HEADLINE>
<TEXT>

     YÜCEL DÖNMEZ Chicago DHA 

      ABD’deki Florida Üniversitesi McKnight Beyin Enstitüsü’nde görevli bilim adamları, tıp tarihinde ilk kez laboratuvar ortamında beyin kök hücrelerini çoğaltmayı başardı. Dr. Bjorn Scheffle, yeni teknolojinin gelecekte Parkinson ve epilepsi hastaları için umut olabileceğini söyledi. 
     Fareler üzerinde yapılan araştırmada, beyinden alınan hücreler özel bir kimyasal işlemden sonra laboratuvar deney tüplerinde sınırsız miktarda üretilebildi. Uzmanlar, gelecekte insanlar üzerinde yapılacak denemelerde, çoğaltılabilecek olan yeni beyin hücrelerini, gerektiğinde kullanabilmek için dondurarak saklayabileceklerini açıkladı. 
     
     İNSANLARDA BEYİN HÜCRELERİ YAŞLANDIKÇA AZALIYOR 
     Araştırmacılar hastanın kendi beyin hücrelerinin sınırsız olarak üretilebileceğine değinerek, bu yolla Parkinson ve epilepsi vakalarında, hastalığa yol açan hücre kaybının önüne geçebileceklerine dikkat çekti. 
     Kök hücre tekniği ile şimdiye kadar çeşitli organlar üretilerek, kemik ve deri geliştirilmesi başarıldı. 10 yıl öncesinde bilim adamları beynin, yetişkinlik çağında bile az miktarda yeni hücre üretebildiğini belirlemişti. Uzmanlar, insanların belli sayıda beyin hücresi ile doğduğuna ve yaşam boyunca bu hücrelerin giderek azaldığına inanıyor. 
     
</TEXT>
</DOC>
