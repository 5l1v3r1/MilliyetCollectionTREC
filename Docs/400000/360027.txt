<DOC>
<DOCNO> 360027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun35.html </URL>
<DATE> 2005/07/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Irkçı ATAKA lideri Televizyonda Türkçe haberleri yasaklayacağız 
</HEADLINE>
<TEXT>

     Bulgaristan'da 25 Haziran'daki genel seçimlerle oluşan 40'ıncı parlamento bugün ilk toplantısını yaptı. 
     Yeni parlamentonun ilk oturumunda milletvekilleri topluca yemin ederek, görevlerine resmen başladı. Parlamentonun ilk toplantısını, en yaşlı milletvekili olarak 76 yaşındaki Kosta Tsonev yönetti. 
     Parlamento başkanlığı için yapılan oylamada ise Bulgaristan Sosyalist Partisi tarafından aday gösterilen eski dışişleri bakanlarından Georgi Pirinski, BSP, Hak ve Özgürlükler Hareketi ile 2'inci Simeon Ulusal Hareketi milletvekillerinin desteğiyle parlamentonun yeni başkanı oldu. 
     Parlamento başkanlığı oylamasında ortaya koyulan işbirliği, bu üç parti arasında koalisyon hükümeti kurulacağının da sinyalini verdi. 
     
     CUMHURBAŞKANI PIRVANOV 

     Yeni parlamentonun açılışında ilk konuşmayı, Cumhurbaşkanı Georgi Pırvanov yaptı. 
     Pırvanov, zaman kaybedilmeden bir koalisyon hükümeti kurulması için siyasi parti temsilcileri arasında görüşmelerin başlaması gerektiğini belirterek, en geç 3 gün içerisinde hükümeti kurma görevini vereceğini açıkladı. 
     Yeni parlamentoyu önemli görevlerin ve sorumlulukların beklediğini kaydeden Pırvanov, öncelikle adalet sistemindeki reformların tamamlanması ve yeni ceza yasasının kabul edilmesi gerektiğini bildirdi. Rüşvet ve yolsuzluklara karşı daha etkin önlemler alınmasını da isteyen Pırvanov, ''Yapacak çok işimiz var. Bunun için bu parlamentonun tatil yapmadan çalışması gerekiyor'' dedi. 
     Georgi Pırvanov, parlamentoda 21 milletvekilliği kazanan ırkçı ATAKA ittifakı ile ilgili görüşlerini dile getirirken de ''İnsanların duymak istediklerini söyleyen, ancak çözüm getiremeyen lider olmak kolaydır. Televizyonda Türkçe haber yayınlarının yasaklanmasını istemek ne demektir Eğer böyle olursa halkımız antenlerini başka yöne çevirir. Başka dinlere ve etnik gruplara karşı nefret ve kışkırtma politikalarına sert tepki gösterilmelidir. Siyasetin etnikleştirilmemesi için ciddi önlemler alınmalıdır'' diye konuştu. 
     
     ATAKA LİDERİ KİN KUSTU 

     Parlamentoda grubu bulunan siyasi partiler adına yapılan konuşmalarda ise beklenildiği gibi en sert tavrı ırkçı ve aşırı milliyetçi ATAKA ittifakının lideri Volen Siderov gösterdi. 
     Siderov, 25 Haziran'da yapılan seçimlerde 300 bin oy aldıklarını hatırlatarak, ''Bulgaristan milliyetçiliğinin artık uyandığını'' söyledi. 
     Bulgaristan'daki siyasetçileri, ''böğüren domuzlar'' olarak niteleyen Siderov, tüm yolsuzlukların ve haksızlıkların hesabını soracaklarını söyledi. 
     Bulgaristan'da yaşayan etnik azınlıklara karşı parlamento kürsüsünden adeta kin kusan Siderov, ''Bulgaristan her şeyin üstündedir, Bulgaristan Bulgarlarındır. Televizyonda Türkçe haberleri yasaklayacağız. Bunun için daha şimdiden önergemizi verdik'' dedi. 
     Üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH-DPS anayasaya aykırı bir parti olduğunu iddia eden Siderov, bu partinin kapatılması gerektiğini ileri sürdü. 
     Irkçı lider, azınlıkların değil Bulgar halkının soykırıma maruz kaldığını ileri sürerek, ''Uygulanan politikalarla Bulgar halkının nüfusunun 3-4 milyona indirilmeye çalışılması büyük bir soykırımdır. Çingene çeteleri Bulgar halkını soyup katlediyor ve kimse bunlardan hesap sormuyor'' dedi. 
     
     DOĞAN VE STANİŞEV 

     HÖH Genel Başkanı Ahmet Doğan ise seçimlerde en fazla oyu olan Bulgaristan Sosyalist Partisi'nin BSP esnek bir strateji uygulaması gerektiğini söyledi. Yeni parlamentoda kişisel tartışmaların ve kavgaların bir kenara bırakılmasını isteyen Doğan, ''Bulgaristan'ın Avrupa Birliği üyeliği artık bir dış siyasi öncelik olmaktan çıkıp, iç siyasetin bir parçası haline gelmiştir. Parlamentonun bunu net olarak anlaması gerekir'' dedi. 
     Bulgaristan Sosyalist Partisi BSP Genel Başkanı Sergey Stanişev ise Bulgaristan'ın 2007 yılında öngörülen AB üyeliğinin ertelenme ihtimalinin yüksek olduğunu ve parlamentonun tüm çalışmalarının bu ihtimalin ortadan kaldırılması üzerinde odaklanması gerektiğini bildirdi. 
     Stanişev, Cumhurbaşkanı Pırvanov'dan hükümet kurma görevini almadan önce bu hükümete katılacak tüm siyasi güçlerin arasında anlaşma sağlanmasının kaçınılmaz olduğunu vurgulayarak, ''Geniş tabanlı bir koalisyon oluşturarak, bizi bekleyen sorunların üstesinden gelmeliyiz'' diye konuştu. 
     25 Haziran'da yapılan seçimlerde hiçbir siyasi parti ve ittifak tek başına iktidara gelecek çoğunluğu elde edemedi. 
     Bulgaristan'ın 40'ıncı parlamentosunda toplam 7 siyasi parti ve ittifak temsil ediliyor. 
     240 sandalyeli parlamentoda, Bulgaristan Sosyalist Partisi'nin BSP 82, 2. Simeon Ulusal Hareketi'nin NDSV , Hak ve Özgürlükler Hareketi'nin HÖH-DPS 34, ırkçı ATAKA ittifakının 21, Birleşik Demokratik Güçler'in ODS 20, Güçlü Bulgaristan için Demokratlar Partisi'nin DBS 17 ve Bulgaristan Halk Birliği koalisyonunun BNS 13 milletvekili bulunuyor. 
     Siyasi gözlemciler, kurulma ihtimali en yüksek koalisyon hükümetinin BSP, NDSV ve HÖH koalisyonu olduğu görüşünde birleşiyor. 

     
</TEXT>
</DOC>
