<DOC>
<DOCNO> 350129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas12.html </URL>
<DATE> 2005/06/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Angelina Jolie, 'olay' filmin setinde iç çamaşırı giymeyi unutunca... 
</HEADLINE>
<TEXT>

     Çekimleri sırasında yaşanan aşk hikayesiyle tüm dünyada günlerce konuşulan Mr. Mrs. Smith filminin gösterimi için geri sayım başlarken, filmin yıldızı Angelina Jolie yine çok konuşulacak açıklamalar yaptı. 
     Film daha gösterime girmeden çok sayıda sansasyonel habere malzeme olurken, Angelina Jolie'nin son söyledikleri yine ortalığı karıştıracak gibi. Ünlü güzel, çekimler sırasında iç çamaşırı giymeyi unutunca, film ekibi aktrisi yarı çıplak gördü. 
     Angelina Jolie, önceki gün verdiği röportajda Brad Pitt'le çektiği Mr. Mrs. Smith filmini anlata anlata bitiremedi. Çekimlerde unutkanlığının kurbanı olduğunu da yüzü kızararak anlatan Oscarlı star, üzerinde mini bir elbiseyle bir sahnede pencereden atladığı anda iç çamaşırı giymediğini fark ettiğini söyledi. 
     "Birden bire eteğim havaya kalktı. Altımda bir şey olmadığını hissettim. Aşağıda, setteki onlarca kişi beni izliyordu. Çok utandım" diyen Jolie'nin daha önce de sevişme sahnelerinde iç çamaşırı giymeyi reddettiği haberleri çıkmıştı. 
     
     Jolie'nin şakaları settekileri korkuttu 

     Ünlü aktris, "Mr. and Mrs. Smith" filminin setinde silah ve bıçakları kullanmadaki becerisiyle uzmanları bile şaşırttı. 
     Brad Pitt ile kamera karşısına geçen ve filmde bir kiralık katili canlandıran Jolie, silah ve bıçak kullanmayı öğretmek üzere sete gelen uzmanları hayrete düşürdü. 
     Silah ve bıçakları adeta doğuştan "silahşör" gibi kullanan 30 yaşındaki Jolie, rol arkadaşları ve film setindeki çalışanlara da zaman zaman bu tehlikeli aletlerle şakalar yaparak yüreklerini ağızlarına getirdi. 
     Filmin yönetmeni Doug Liman, bugüne kadar silahları bu denli maharetle kullanan bir oyuncu görmediğini belirtti. Liman, film ekibinin de Jolie’yi bir yandan takdir ederken, diğer yandan güzel oyuncunun silahlarla yaptığı şakalardan korktuklarını söyledi. 
     "Mr. and Mrs. Smith" filminde Pitt ile Jolie, birbirlerini öldürmek üzere tutulan kiralık katiller olduklarını seneler sonra anlayan bir evli çifti canlandırıyor. 
     
Jolie ve Pitt'in birlikte oynadığı film dünyayla aynı anda Türkiye'de de 10 Haziranda gösterime giriyor. 
     Bu arada, filmin galası dün Los Angeles'da yapılırken Angelina Jolie giydiği kıyafetle yine yürekleri hoplattı. Brad Pitt ise galaya sarı saçlarıyla renk kattı. 
     
     O artık olgun bir kadın Jolie 30 yaşına bastı 

     Hollywood’da son dönemin en gözde yıldızı olan Angelina Jolie, olgunluk çağına adım attı. 30 yaşına basan Jolie, filmdeki rol arkadaşı Brad Pitt ile hakkında çıkan söylentilerin kendisini yaralamadığını söyledi. 
     People Dergisi’nin internet sitesinde yer alan habere göre, Jolie, katıldığı NBC televizyonundaki röportajında sunucu Ann Curry’ye içini döktü. 
     Yeni yaşına "Mr. and Mrs. Smith" adlı yeni filmiyle "merhaba" dediğini belirten Jolie, bu filmde Pitt ile çok iyi çalıştıklarını ve harika vakit geçirdiklerini belirtti. 
     Jolie, Brad Pitt’in bu filmin çekimleriyle birlikte eşi Jennifer Aniston’la boşanma aşamasına gelmesinin ardından söylentilerin alıp başını gittiğinin hatırlatılması üzerine, babası aktör Jon Voight’un annesini aldattığını, bu nedenle kendisinin hiçbir zaman "ikinci kadın" olmak istemediğini kaydetti. 
     
     'Aldatan erkeğe ilgi duymam' 

     "Ben asla eşini aldatan bir erkeğe ilgi duymam" diyen Angelina Jolie, hiçbir zaman gazetelerin dedikodu sütunlarını okumadığını belirterek, haberlerde "bir bardak suda fırtına koparılmasının" da hoş olmadığını ifade etti. 
     Bu haberlere konu olmanın kendisini yaralayıp yaralamadığını soran sunucuya da Jolie, gayet rahat bir tavırla, "Yaralanmak mı Hayır hiç de fazla yaralamadı. Benim aşk hayatım hakkında insanların düşüncelerini takmayacak kadar büyüdüm. Bunlar beni yaralamaz" dedi. 
     Şu anda yaşamının en büyük aşkının, 3 yaşındaki evlatlığı Maddox olduğunu dile getiren Jolie, Birleşmiş Milletler yardım gönüllüsü olarak sürdürdüğü çalışmalarının da hayatında büyük bir ağırlık oluşturduğunu, asıl bunların konuşulması gerektiğini söyledi. 
     Brad Pitt ile Angelina Jolie’nin birbirlerini öldürmek üzere tutulan kiralık katiller olduklarını öğrenen bir çiftin öyküsünü anlatan "Mr. and Mrs. Smith" adlı filmi, 12 Haziran Cuma günü Türkiye ve dünya sinemalarında aynı anda gösterime girecek. 

     
</TEXT>
</DOC>
