<DOC>
<DOCNO> 389480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko13.html </URL>
<DATE> 2005/10/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Temmuz ayında işsizlik oranı yüzde 9.1 olarak tahmin edildi 
</HEADLINE>
<TEXT>

     Üç aylık hareketli ortalamalara göre 2005 Temmuz ayı itibarıyla Türkiye'de işsizlik oranı, yüzde 9.1 olarak tahmin edildi. 
     İşsizlik oranı, bir önceki Haziran ayında da aynı oranda gerçekleşmişti. 
     DİE'nin Hanehalkı İşgücü Anketi'nin Haziran-Temmuz-Ağustos 2005 dönemini kapsayan ''Temmuz 2005'' sonuçlarına göre, bu dönemde işgücüne katılım oranı ise yüzde 50.3 oldu. 
     İşsizlik oranı kentlerde yüzde 12.3, kırda yüzde 4.7 olarak belirlendi. 
     Bu dönemde toplam 31 bin 105 hanehalkı ve bu hanehalklarında yaşayan 15 ve daha yukarı yaşta toplam 85 bin 939 fert ile görüşüldü. 
     İşsizlik oranı bu yılın Ocak ayında yüzde 11.5, Şubat ayında yüzde 11.7, Mart ayında yüzde 10.9, Nisan ayında yüzde 10, Mayıs ayında yüzde 9.2, Haziran'da da yine yüzde 9.1 olmuştu. 
     
     169 BİN İLAVE İSTİHDAM 

     Bu arada Temmuz ayında, bir önceki aya göre 169 bin ilave istihdam yaratılmasına karşın, istihdam edilen nüfusa yeni katılımların etkisiyle, işsiz sayısı 12 bin kişi arttı. 
     Buna göre 2005 Haziran ayı itibarıyla 23 milyon 58 bin kişi olan istihdam edilenlerin sayısı, Temmuz 2005'te 23 milyon 227 bin kişiye yükseldi. Resmi işsiz sayısı ise 2 milyon 305 bin kişiden, 2 milyon 317 bin kişiye çıktı. 
     Geçen yılın 3. dönemi ile kıyaslandığında ise Temmuz'da yaratılan ilave istihdam 353 bin kişi olurken, işsiz sayısı ise 73 bin kişi azaldı. 
     Geçen yılın 3. döneminde istihdam edilenlerin sayısı 22 milyon 874 bin kişi, işsiz sayısı da 2 milyon 390 bin kişi olmuştu. 
     
     KAYIT DIŞILIK 

     DİE verilerine göre, Türkiye'de istihdam edilen 23 milyon 227 bin kişinin yüzde 52.5'i ise kayıt dışı çalışıyor. 
     Bu oran Ocak'ta yüzde 48.9, Şubat ayında yüzde 49, Mart ayında yüzde 49.6, Nisan'da yüzde 50.7, Mayıs'ta da yüzde 51.5, haziran ayında yüzde 52.3 olarak hesaplanmıştı. 
     Söz konusu oran, 2004 yılının üçüncü döneminde ise yüzde 55.4 oranında bulunuyordu. Buna göre, kayıtdışılık geçen yılın 3. dönemine göre, 2.9 puan azalmış oldu. 
     Temmuz'da, 10 milyon 264 bin ücretlinin yüzde 23.2'si, 1 milyon 856 bin yevmiyelinin yüzde 93.3'ü, 1 milyon 157 bin işverenin yüzde 25.5'i, kendi hesabına çalışan 5 milyon 690 bin kişinin yüzde 65.6'sı ve 4 milyon 259 bin ücretsiz aile işçisinin de yüzde 95.2'si "kayıt dışı" çalışıyor. 
     Anket sonuçlarına göre, toplam işgücü nüfusu 25 milyon 544 bin olarak hesaplanırken, istihdam edilen 23 milyon 227 bin kişinin 14 milyon 610 bini kentte, 10 milyon 934 bini ise kırsal kesimde bulunuyor. 
     
     İŞSİZLİK EN ÇOK KENTLERDE 

     Öte yandan Türkiye'de Temmuz itibarıyla toplam resmi işsiz sayısı, 2 milyon 317 bin olarak hesaplandı. 
     2004 yılı 3. çeyreğinde ise bu rakam, 2 milyon 390 bin kişi idi. 
     Bu yılın Temmuz döneminde kentlerdeki işsiz sayısı 1 milyon 798 bin, kırsal bölgede ise 518 bin kişi olarak belirlendi. 
     Söz konusu dönemde, Türkiye genelinde işsizlik oranı yüzde 9.1, kentlerde yüzde 12.3 ve kırsal bölgede yüzde 4.7 olarak saptandı. 
     
     GENÇ NÜFUSTA İŞSİZLİK ORANI İSE YÜZDE 17.6 

     Aynı dönemde, genç nüfusta işsizlik oranı Türkiye genelinde yüzde 17.6 olarak belirlenirken kentlerde bu oran yüzde 23, kırsal bölgede ise 10 oldu. 
     Türkiye'de 15 ve daha yukarı yaştaki nüfus 50 milyon 833 bin olurken, bu gruptaki nüfusun 25 milyon 211 bini erkek, 25 milyon 622 bini kadından oluştu. Erkeklerde işsizlik oranı yüzde 9, kadınlarda ise yüzde 9.1 oldu. 
     
     HİZMETLER TEMMUZ'DA İSTİHDAM ŞAMPİYONU 

     Temmuz döneminde, toplam istihdam edilenlerin 7 milyon 690 bini tarım, 4 milyon 291 bini sanayi, 1 milyon 322 bini inşaat ve 9 milyon 923 bini de hizmetler sektöründe çalışıyor. 
     Bir önceki aya göre, tarım 194 bin, sanayi 43 bin, inşaat 19 bin kişilik ilave istihdam yaratırken, hizmetlerde 89 bin kişilik istihdam azalması oldu. 
     
     LİSELİLER YİNE İŞSİZLİKTE ÖNDE 

     Toplamda yüzde 9.1 olan işsizlik rakamı, okur-yazar olmayanlarda yüzde 3.6, lise altı eğitimlilerde yüzde 8.1 olurken, lise ve dengi meslek okulu mezunlarında yüzde 12.6'ya yüksekokul ve fakülte mezunlarında ise yüzde 10.8'e ulaşıyor. 
     Lise mezunu kadınlarda işsizlik oranı yüzde 21.5'e kadar çıkarken, üniversite mezunu kadınların işsizlik oranı da yüzde 15.5 olarak tespit edildi. 
     
     EN FAZLA İŞ ARAYANLAR HİZMETLERDE 

     Ayrıca işsizlerin daha önce çalıştığı ekonomik faaliyet alanına göre bakıldığında, en fazla yoğunluğun 846 bin kişi ile hizmetlerde olduğu görülüyor. 
     Toplam 2 milyon 317 bin işsizin daha önce 493 bini sanayide, 281 bini inşatta, 107 bini de tarımda çalışmışken, 590 bin kişi de ilk defa iş arayanlar kategorisinde yer alıyor. 
     
</TEXT>
</DOC>
