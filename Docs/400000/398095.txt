<DOC>
<DOCNO> 398095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/gun05.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bilimde taramayı geçiyor 
</HEADLINE>
<TEXT>


AB Komisyonu'nun Bilim ve Araştırmadan Sorumlu Genel Müdürü Mitsos, "bilim ve araştırma" alanında tarama sürecinin sorunsuz tamamlanacağını söyledi 

Utku Çakırözer 

AB Komisyonu'nun Bilim ve Araştırmadan Sorumlu Genel Müdürü Achiellas Mitsos, Türkiye ile müzakere sürecinde ilk ele alınan "bilim ve araştırma" alanında tarama sürecinin sorunsuz tamamlanacağı ve müzakerelerin kısa sürede bitirileceğine inandığını açıkladı. 
20 Ekim'de başlayan "bilim ve araştırma" alanındaki tarama sürecinin nihai raporunu yazarak müzakerelere geçilip geçilmemesi yönünde 25 AB üyesine tavsiyede bulunacak Mitsos, seminer için ODTÜ'ye geldi. Mitsos, sürece ilişkin izlenimlerini şöyle aktardı 
SÜRPRİZ YOK Türkiye bilim - araştırma alanında hiçbir olumsuz sürpriz beklemesin. Bu alanda mevzuat uyumuna gerek yok. Tek yapılması gereken, AB'nin araştırma alanındaki çerçeve programlarına katılmak. Yeni hazırlanan 7. programa katılma hakkınız var. Bilim alanında zaten AB'desiniz. Telaşlanacak hiçbir şey yok. Hedefe ulaşma konusunda zorluk yaşanmayacak. Hepimiz Türkiye'yi aramızda görmek istiyoruz. 
EKSİK YOK AMA... Türkiye'nin bir eksiği yok. Ama daha fazla iyileştirme olamaz mı Olur. Araştırmaya daha fazla önem vermeniz gerekli. Birçok AB üyesi gibi Türkiye de bilimsel araştırmalara yeterince bütçe ayırmıyor. 
MÜKEMMEL ARAŞTIRMACILAR Türkiye'nin AB araştırma alanına etkin katılımı hem Türkiye'nin hem AB'nin çıkarına olacaktır. Çok mükemmel, dünya standardında araştırmacılarınız, araştırma merkezleriniz var. Avrupa bundan faydalanacak. 
EVİMDE GİBİYİM Bir Yunan olarak, yıllardır Türkiye'nin entegrasyonunun AB'ye faydalı olacağını savunduğum için Ankara'da kendimi evimde hissediyorum. 

2006'da başlar 

AB Komisyonu kaynakları, 20 Ekim'de başlayan tarama sürecinin aralık ortasında tamamlanacağını ve hazırlanacak raporun 25 üye ülkeye yılbaşında dağıtılacağını, hepsinden onay alınması durumunda bilim - araştırma alanında fiili müzakerelerin şubat - martta açılabileceğini ifade etti. 



</TEXT>
</DOC>
