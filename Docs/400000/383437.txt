<DOC>
<DOCNO> 383437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/guncel/agun.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK gösterisinde protestocu öldü 
</HEADLINE>
<TEXT>


İstanbul Bağcılar'da PKK'ya destek için toplanan grup polise molotofkokteyli atınca ortalık karıştı. Polisin açtığı ateş sonucu 25 yaşındaki bir protestocu öldü 

Musa Kesler - İstanbul 

Bağcılar'da izinsiz gösteri yapan gruba müdahale eden polislerden biri, kafasına atılan molotofkokteyliyle yaralanınca silahını çekerek ateşledi, bir gösterici öldü, biri de yaralandı. 
Olay dün saat 15.00 sıralarında Fatih Mahallesi Kandil Sokak üzerinde meydana geldi. PKK ve Abdullah Öcalan lehine slogan atarak yürüyüş yapan 80 kişilik grubu, polis engellemek istedi. Uyarılara rağmen polise taş ve sopalarla saldıran grup, ardından molotof- kokteylleri atmaya başladı. 
Bu sırada Bağcılar İlçe Emniyet Müdürlüğü'nde görevli bir polis memurunun kafasında molotofkokteyli kırıldı. Bunun üzerine, yaralanan polis, silahını çekerek ateş etti. İki genç yere düşerken, göstericiler ara sokaklara girerek dağıldı. 
Göğsüne 4 kurşun isabet eden 25 yaşındaki Atilla G., Bağcılar Özel Hastanesi'ne kaldırıldı ancak yapılan tüm müdahalelere rağmen kurtarılamadı. Bacağından yaralanan 15 yaşındaki M.O. da, tedaviye alındı. 

Babası polis 
Ağır yaralanan ve hayatı tehlikesi bulunan polis memurunun kafasına 17 dikiş atıldı. Ölen Atilla G.'nin, babasının da Gaziantep'te polis olduğu öğrenildi. Ailesiyle arasının iyi olmadığı bildirilen G.'nin kısa süre önce İstanbul'a geldiği belirtildi. 
Eylemler sırasında çevrede bulunan bazı özel otomobillerin ve işyerlerinin camları kırıldı. İki kişi gözaltına alınırken, Çevik Kuvvet polisi panzer eşliğinde geniş güvenlik önlemleri aldı. 


</TEXT>
</DOC>
