<DOC>
<DOCNO> 380982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur38.html </URL>
<DATE> 2005/09/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kalbi durdu, 40 dakika sonra hayata geri döndü 
</HEADLINE>
<TEXT>

     Alanya’nın Kestel Beldesi’nde, briket dökme makinesine dokununca elektrik akımına kapılan ve kalbi duran çocuk, hastanede 40 dakika süren müdahalenin ardından hayata döndürüldü. 
     Edinilen bilgiye göre, bir briket dökme atölyesinde iş bulunca Alanya’nın Kestel Beldesi’ne yerleşen Şanlıurfalı Dolap ailesinin 3 yaşındaki çocuğu Ali Dolap, atölyede oynamaya başladı. 
     Bu sırada elektrik kaçağı bulunan briket dökme makinesine dokunan küçük çocuk, akıma kapıldı. Kalbi duran Ali Dolap, ailesi tarafından Alanya Devlet Hastanesi’ne getirildi. 
     Küçük çocuk, yaklaşık 40 dakika süren müdahale sonrasında hayata döndürüldü. 
     Anestezi Uzmanı Dr. Nadir Aldemir, hastaneye geldiğinde çocuğun kalbinin durmuş olduğunu belirterek, "Ali’yi yeniden hayata döndürmeyi başardığımız için mutluyuz. Çocuğun hayati tehlikesi halen devam ediyor. Bir süre yoğun bakım ünitesinde kalacak" dedi. 
     
</TEXT>
</DOC>
