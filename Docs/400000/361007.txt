<DOC>
<DOCNO> 361007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko14.html </URL>
<DATE> 2005/07/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ulusal Bor Araştırma Enstitüsü Başkanı Sıkı bir işin içindeyiz 
</HEADLINE>
<TEXT>

     Ulusal Bor Araştırma Enstitüsü BOREN Başkanı Erk İnger, hidrojen enerjisiyle çalışan araçlarla ilgili projeler gerçekleştiği takdirde, her yıl 50-60 milyon aracın pazara girdiği ve araç başına 40-50 kilogram sodyum bor hidrürün gerektiği düşünüldüğünde bugünkü Eti Maden'i 2-3'e katlayacak bir ihtiyacın ortaya çıkacağını belirterek, ''Otomotiv ve diğer sektörlerin ihtiyacı göz önüne alınırsa çok sıkı bir işin içindeyiz'' dedi. 
     İnger, otomotiv sanayiinin 2030 yılında çerçevesinin değişeceğini, hidrojen enerjisi devreye girdikten sonra bütün dünyada hidrojen kullanımının gerçekleşeceğini söyledi. 
     Hidrojenin hareketli sistemlerde nasıl depolanacağının önemli olduğunu vurgulayan İnger, burada sodyum bor hidrür kullanımının devreye girdiğini belirtti. 
     Uluslararası Hidrojen Enerjisi Teknolojileri Merkezi'yle hidrojen depolanmasında bor kullanımıyla ilgili bir niyet mektubunu imzaladıklarını anımsatan İnger, şunları söyledi 
     ''Ümit ediyoruz gelecekte sodyum bor hidrür Türkiye'de üretilecek. Şu anda TÜBİTAK-Marmara Araştırma Merkezi'nde ilk araştırmaları yapıldı ve örnekler üretildi. Ona paralel olarak yakıt pili çalışmaları da sürdürülmekte. Bunlar sonuç verdiği takdirde küçük sistemlerdeki uygulamalardan başlayıp daha büyük sistemlerde uygulamalara doğru gideceğiz. Ama biz bu çalışmanın sodyum bor hidrürün Türkiye'de olduğunu, yakıt pilinin de istenilen seviyelerde olduğunu düşünerek araç üstüne uygulamayı hedefliyoruz.'' 
     
     ''BORUN 250'DEN FAZLA KULLANIM ALANI VAR'' 
     Erk İnger, sağlıktan demir-çeliğe, ahşaptan plastik teknolojilerine kadar borun 250'den fazla kullanım alanı olduğunu kaydetti. 
     Üniversitelere proje vermek veya onlardan proje alarak üretimsel ürün veya üretim teknolojileri haline dönüştürmek suretiyle boru, bor kimyasalı haline getirip üretmeyi düşündüklerini ifade eden İnger, borun kullanım alanına ilişkin şu örnekleri verdi 
     ''İkisinde de borun bulunduğu bir mıknatıs ve bir iletkenle 280 derecede bir manyetik yastık yaratıyoruz. Havada duruyor, sürtünme sıfır. Orada hızlı tren teknolojilerine doğru üniversitelerimizi, araştırma birimlerimizi, özel sektörümüzü harekete geçiriyoruz. Bu tür çalışmalarımız var. Bor kimyasallarını rafine ürün olarak Türkiye'de kullanmak, daha fazla katma değer ve istihdam yaratmak üzere çalışmalarımız var. 
     Mesela bor giydirilmiş emprime kumaş normal kumaşa göre daha zor yanıyor. Bütün otellerimizdeki, evlerimizdeki, arabalardaki, uçaktaki yanmayı geciktirici kumaş uygulaması için çok ciddi bir çalışma var.'' 
     
     ''BOR BETONUN MUKAVEMETİNİ YÜZDE 70 ARTIRIYOR'' 
     Cam, seramik, inşaat ve temizlik malzemeleri sektörlerinde de bor kullanıldığını, çimentoda kullanımı için çalıştıklarını anlatan İnger, şunları kaydetti 
     ''Çimentonun içine bor katarsak meydana gelecek beton mukavemeti yüzde 70 daha fazla oluyor. Yüzde 10 civarında üretimde enerji tasarrufu sağlanıyor. Yüzde 70 mukavemetin fazla oluşu deprem bölgesi olan Türkiye için çok ciddi bir avantaj. Fabrika düzeyindeki denemeler yapıldıktan sonra Türkiye'deki yollardan tutun nükleer santral yapımında, köprü, tünel, tüp geçit projelerinde kullanılabilir.'' Ortadoğu Teknik Üniversitesi'yle de ahşap ev ve kumaşta kullanılacak bor kimyasalı ile yanmayı geciktirici özellikteki malzemeleri üreten bir pilot tesis yaptıklarını belirten İnger, bundan sonra üretime geçilerek ürünü ticarileştirme yönüne gidileceğini bildirdi. 
     İnger, yanmaya karşı bir kere kullanılıp atılacak giysilere ilişkin uygulamalar konusunda bir özel sektör kuruluşunun laboratuvarlarında yakında çalışmaya başlayacaklarını duyurdu. 
     
     KANSER TEDAVİSİ 
     Kanser tedavisinde de bor kimyasalının kullanımı için çalışmalar yürütüldüğünü aktaran İnger, bor kimyasalının sıvı bir şekilde tümörün içine zerk edildiğini, daha sonra dışarıdan odaklanma suretiyle proton bombardımanına tutulduğunu ve sınırlı bir alan içindeki kanserli hücrelerin, sağlıklı hücrelere zarar vermeden tahrip edildiğini kaydetti. 
     İnger, sağlık alanında kemik erimesi, mantar ve prostat tedavisinde de bor kullanımının söz konusu olduğunu bildirdi. 
     Türkiye'de ciddi bor rezervleri bulunduğunu, dünya bor rezervlerinin yüzde 72'sinin Türkiye'de yer aldığının söylendiğini aktaran İnger, yabancıların büyük ilgisini çeken bor elementinin 2 Nobel ödülüne konu olduğunu kaydetti. 
     BOREN Başkanı Erk İnger, hidrojen enerjisiyle çalışan araçlarla ilgili projeler gerçekleştiği takdirde her yıl 50-60 milyon aracın pazara girdiği ve araç başına 40-50 kilogram sodyum bor hidrürün gerektiği düşünüldüğünde bugünkü Eti Maden'i 2-3'e katlayacak bir ihtiyacın ortaya çıkacağını belirterek, ''Otomotiv ve diğer sektörlerin ihtiyacı göz önüne alınırsa çok sıkı bir işin içindeyiz'' dedi. 
     
</TEXT>
</DOC>
