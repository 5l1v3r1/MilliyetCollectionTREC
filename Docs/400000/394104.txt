<DOC>
<DOCNO> 394104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko58.html </URL>
<DATE> 2005/11/11/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Unakıtan Özellştirme şart 
</HEADLINE>
<TEXT>

     Maliye Bakanı Kemal Unakıtan, özelleştirmenin şart olduğunu belirterek, ''Bize milletin malını satıyorsunuz diyorlar biz milletin malını satmazsak o millete haram ediyoruz demektir'' dedi. 
     Unakıtan, Uşak Ticaret ve Sanayi Odası'na üye sanayiciler arasında 2003 ve 2004 yılı gelirler ve kurumlar vergisi ile ihracat rekortmenlerine ödül verilmesi dolayısıyla düzenlenen törene katıldı. 
     Unakıtan, törende yaptığı konuşmada devletin elindeki işletmelerin ''siyasilerin çiftliği'' haline geldiğini ve bu nedenle ''bu çiftliklerin'' kapatılmasının gerektiğini kaydetti. Özelleştirmenin önemi üzerinde duran Unakıtan şunları söyledi 
     ''Bu çiftliklerin devletin elinden çıkması lazım... Devlet tüccar değildir. Bu nedenle özelleştirme bu memlekette şarttır. Başka hiçbir şans yok. Bize milletin malını satıyorsunuz diyorlar biz milletin malını satmazsak o millete haram ediyoruz demektir. Millete karşı zulüm yapıyorsunuzdur. Milletten topladığınız vergileri götürüp bu işletmelerin zararlarına ekliyorsunuz. Kar edeni de satıyorsunuz, zarar edeni de satıyorsunuz diyorlar. Kar edeni de satacağız eğer bunu da satmazsak zarar edeni alanlar enayi durumuna düşer. Biz bu millete bu çileyi çektirmeye mecbur değiliz'' Uşak'ın sorunlarına da değinen Unakıtan, Çivril yolu üzerindeki Hazine arazisi üzerine 11 yıl önce sanayi sitesi kuran inşaatçılar, nakliyeciler ve zahirecilerin tapu alamadıkları için arazide herhangi bir inşaat yapamamalarından kaynaklanan sorunun çözümlendiğini belirtti. 
     Arazi sorununun çözümlenmesiyle birlikte inşaat sektörünün canlanmaya başlayacağını ifade eden Unakıtan, kapalı olan Uşak Havaalanı'na uçakların inip kalkması gerektiğini ifade ederek, ''Bununla ilgili olarak ne gerekiyorsa ben Bakan olarak yapmaya hazırım. Bu uçakların inip kalkması yurtdışı ve yurtiçindeki bütün yatırımcıları Uşak'a çekecektir. Uçak şirketleri ile gerekli diyalogları sağlayarak Uşak havaalanın açılmasını muhakkak sağlamamız gerekir'' şeklinde konuştu. 
     Unakıtan, Uşak'ta üniversitenin yakında açılacağını kaydederek, ''Bakanlar Kurulu'nda üniversite için gerekli olan yasa tasarısını imzaladık. Hem havaalanı hem de üniversite ile Uşak kalkınacak. Buna da bir de tanıtımı eklersek Uşak gözde İller arasına girecektir'' dedi. 
     
</TEXT>
</DOC>
