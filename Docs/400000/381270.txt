<DOC>
<DOCNO> 381270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/ekonomi/eko05.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Star TV'de 5 talip yarışacak 
</HEADLINE>
<TEXT>


Yarın gerçekleştirilecek Star TV ihalesine Ciner TV, Işıl TV, CGS TV, Atlantik Basın Yayın ve Etik Yayıncılık girecek. İhale 155 milyon dolarlık muhammen bedelin altında kalırsa yenilenecek 


EKONOMİ SERVİSİ 

Tasarruf Mevduatı Sigorta Fonu'nun satışa çıkardığı Star Medya Grubu şirketlerinden, 155 milyon dolarla en yüksek muhammen bedel biçilen Star TV'nin ihalesi yarın yapılacak. 
TMSF'den yapılan açıklamaya göre muhammen bedeli 155 milyon dolar olan Star TV'nin ihalesine katılmak üzere beş şirket başvuruda bulundu. Bunlar arasında Ciner Televizyon ve Radyo İşletmeciliği, CGS Televizyon ve Radyo Yayıncılığı, Işıl Televizyon Yayıncılığı, Atlantik Basın Yayın ile Etik Yayıncılık 15 milyon 500 bin dolar tutarındaki teminatı yatırdı. Başvurular, Ciner TV ve Radyo Ciner Grubu'na, Işıl TV Doğan Grubu'na, CGS ortakları arasında Mehmet Kutman'ın da bulunduğu Turkcom'a ait bulunurken, Nurol - Torunlar ortaklığı ihaleye Atlantik Basın Yayın'la, Ekşioğlu ailesi de Etik Yayıncılık'la ihaleye girecek. 
Star TV ihalesi kapalı zarfla teklif alma ve açık artırma yöntemleriyle ile yapılacak. Kapalı zarfla teklif verecek olan beş şirketten en düşük teklifi öneren ilk turda elenecek. Diğer dört şirket zarflardan çıkacak en yüksek bedel üzerinden açık artırmaya katılacak. 

Vadeli de ödenebilir 
Açık artırmada verilen en yüksek teklif muhammen bedelin altında kalırsa aynı gün ikinci bir açık artırma daha yapılacak. Teklifler peşin olarak dolar cinsinden verilecek. Ancak ihaleyi kazanan şirkete ihale şartnamesinde belirtilen koşullarda vadeli ödemede yapabilme olanağı da sağlanacak. 
Star TV, ticari ve iktisadi bütünlüğü içerisinde Star TV'ye ait ulusal karasal frekans ve kanal kullanım hakkı, kablolu yayın lisansı, uydu yayını lisansı, verici ve ekipmanları, naklen yayın ve uplink aracı ile ekipmanları, teknik ekipman ve yayın donanımı, marka marka başvuruları, internet alan adı, FM Radyo TV verici bağımsız bakım - onarım yetki belgesi, arşiv ile bu mal, hak ve varlıklar yer alıyor. 




</TEXT>
</DOC>
