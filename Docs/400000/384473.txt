<DOC>
<DOCNO> 384473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko06.html </URL>
<DATE> 2005/10/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Para Politikası Kurulu AB moraliyle toplanıyor... 
</HEADLINE>
<TEXT>

     Merkez Bankası Para Politikası Kurulu PPK , bu yılki 10’uncu düzenli toplantısını 10 Ekim Pazartesi günü yapacak. Faiz kararı ise salı günü açıklanacak. Temmuz, ağustos ve eylülde faiz indirimine gitmeyen Banka’nın, AB’yle müzakerelerin başlatılması ve faiz oranlarında son günlerdeki düşüş eğilimini göz önüne alarak 0.5-1 puanlık faiz indirimine gidebileceği belirtiliyor. 
     Merkez Bankası’nın 2005 yılı para ve kur politikası çerçevesinde her ayın 8’inde düzenli olarak toplanması öngörülen Para Politikası Kurulu, bu ayki 10’uncu toplantısını 8 Ekim’in haftasonuna gelmesi nedeniyle ilk iş günü olan 10 Ekim Pazartesi günü yapacak. Toplantıda, enflasyondaki ve ekonomideki son durum ele alınacak. 
     
     FAİZ KARARI SALI GÜNÜ AÇIKLANACAK 
     Banka, kısa vadeli faizlere ilişkin kararını ise toplantıyı izleyen ilk iş günü olan 11 Ekim Salı günü açıklayacak. Faize ilişkin karar ne olursa olsun Merkez Bankası, iki gün içinde kararın gerekçesi niteliğindeki ekonominin genel görünümüne ilişkin bir açıklama yapacak. 
     
     ALTI TOPLANTIDAN SONRA 3.75 PUANLIK FAİZ İNDİRMİŞTİ 
     Merkez Bankası, Para Politikası Kurulu’nun bu yılki ilk altı toplantısının ardından toplam 3.75 puanlık faiz indirimine gitmişti. Ocak ayındaki ilk toplantının ardından kısa vadeli faizlerini 1 puan, ikinci toplantının ardından 0.5 puan düşüren Banka, izleyen üç toplantıda faizlerini 
     sırasıyla 1, 0.5 ve 0.5 puan düşürmüştü. Banka, haziran ayında yaptığı son indirimle ise kısa vadeli faizlerini ilk kez 0.25 puan aşağı çekmişti. 
     
     SON ÜÇ AYDA FAİZ İNDİRİMİNE GİTMEDİ 
     Banka, temmuz, ağustos ve eylül ayında ise faiz oranlarında bir değişiklik yapmamıştı. Merkez Bankası, bu kararın gerekçesini "enflasyondaki düşüş sürecinin ivmesinin azalması" olarak açıklamıştı. 
     Merkez Bankası’nın 2004 yılı sonunda yüzde 18 olan gecelik borçlanma faiz oranları halen yüzde 14.25, yüzde 22 olan borç verme faiz oranı ise yüzde 18.25 düzeyinde bulunuyor. 
     
     BU AY FAİZ İNDİRİMİ BEKLENİYOR 
     Banka’nın, bu ay ise Avrupa Komisyonu’nun Türkiye’yle müzakerelerin başlatılmasına ilişkin kararı ve piyasadaki olumlu gelişmeler çerçevesinde faiz indirimine gidebileceği belirtildi. Özellikle Hazine iç borçlanma kağıtlarının ikinci eldeki yıllık bileşik faiz oranının, fonlama maliyeti olarak da isimlendirilen gecelik borçlanma faizinin yıllık bileşiğinin de altına inmesinin Merkez Bankası’nın faiz indirimini kolaylaştırabileceği savunuluyor. Piyasa gözlemcileri, faiz indiriminin bu ay 0.5-1 puan düzeyinde gerçekleşebileceğini tahmin ediliyor. 
     Merkez Bankası’nı faiz indiriminden alıkoyacak en önemli değerlendirmenin ise gelecek dönem enflasyonuna bakış açısının olabileceği ifade ediliyor. Merkez Bankası son aylarda 2005 yılı enflasyonunun hedeflenen yüzde 8 oranıyla uyumlu gerçekleşeceği değerlendirmesini yaparken, enflasyon hedeflemesine geçilecek olan 2006 yılı hedefinin gerçekleştirilmesin güçlüğüne dikkat çekiyor. 
     
</TEXT>
</DOC>
