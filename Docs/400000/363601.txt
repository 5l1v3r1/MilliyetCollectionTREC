<DOC>
<DOCNO> 363601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yasam/yas13.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçakları ölüme terk ettiler 
</HEADLINE>
<TEXT>


YAŞAR ANTER Bodrum DHA 

Lübnan'dan kaçak bindikleri Rusya bayraklı kuru yük gemisinde tayfalar tarafından yakalanınca, Bodrum açıklarında elleri arkadan bağlanarak denize atılan 3 Afrikalı'dan biri yaşamını yitirdi, diğeri yaralı olarak kurtarıldı, 3.'sü ise kayboldu. Yunanistan'ın Rodos ve Oniki Adaları'nda yayımlanan Dimokratiki gazetesinin haberine göre, Fildişi Cumhuriyeti'nden daha iyi şartlarda yaşamak ve iş bulmak amacıyla Avrupa'ya gitmek isteyen 3 genç, Lübnan'da kaçak olarak bindikleri Rusya bayraklı kuru yük gemisinde tayfalar tarafından yakalandı. Gemide bir ay süreyle karın tokluğuna çalıştırılan 3 kaçak, önceki gece elleri bağlanarak Bodrum - İstanköy Kos Adası arasında denize atıldı. Bölgede bir İngiliz yatıyla seyahat edenler tarafından denizde bulunan gençlerden biri yaşamını yitirdi, diğeri yaralı olarak kurtarıldı, 3.'sünün ise izine rastlanmadı. 


</TEXT>
</DOC>
