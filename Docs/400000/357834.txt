<DOC>
<DOCNO> 357834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy07.html </URL>
<DATE> 2005/07/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan ve Karamanlis, ''sıfır noktası''nda biraraya geldi... 
</HEADLINE>
<TEXT>

     Bilal Yakınbaş AA 

Başbakan Recep Tayyip Erdoğan ile Yunanistan Başbakanı Kostas Karamanlis, Türkiye-Yunanistan Doğalgaz Boru Hattı inşaatı temel atma töreni için iki ülke sınırındaki Meriç Nehri üzerindeki sıfır noktasında bir araya geldi. 
     Erdoğan ve Karamanlis, köprünün tam ortasında tokalaşarak, basın mensuplarına poz verdiler. 
     Kısa bir süre sohbet eden iki lider, milli marşların çalınmasının ardından birer konuşma yapacak. 
     
     KARAMANLİS SEMBOLİK ANLAMI BÜYÜK 

     Yunanistan Başbakanı Kostas Karamanlis, ''Türkiye-Yunanistan doğalgaz boru hattının aynı zamanda sembolik anlam taşıyan çok önemli bir proje olduğunu'' söyledi. 
     Karamanlis, Meriç nehri üzerindeki Kipi-İpsala sınır köprüsünde düzenlenen törende, Başbakan Recep Tayyip Erdoğan'dan sonra yaptığı konuşmada, projenin zamanlamasının da doğru olduğunu belirtti. 
     Son 1.5 yıldır petrol fiyatlarında kontrolsüz artış olduğuna dikkat çeken Karamanlis, bu durumun, projeyi gerçekleştirme kararının isabetinin altını çizdiğini vurguladı. 
     Karamanlis, şunları söyledi 
     ''Türkiye ile Yunanistan arasındaki doğalgaz ağını birleştirecek ve daha sonra da Güney Avrupa doğalgaz ağını temel halkasını oluşturacak olan bu hat, aynı zamanda Hazar denizinin ve Ortadoğu'nun doğal kaynaklarını Avrupa'nın merkezine taşıyacak boru hattı sisteminin en önemli parçasını oluşturacaktır. Bu eserin başlangıcı çok önemli bir gelişmedir. 
     Bu aynı zamanda, iki ülke hükümetlerinin ve halklarının her zamankinden daha çok işbirliği yapabileceğini göstermektedir. Komşu ülkeler kendilerini ilgilendiren her konuda inisiyatif üstlenebilirler. Bugün burada Başbakan Erdoğan ile birlikte, Türk ve Yunanlılar buradan, Meriç'ten, iki halkı birleştiren köprüden doğalgaz boru hattı çalışmalarının başlangıcını yapmaktan büyük bir sevinç duyuyorum. Bundan sonraki gelişmeleri de Başbakan Erdoğan ile birlikte yakından izleyeceğiz.'' 
     
     BARIŞ VE İSTİKRARA KATKI 

     Yunanistan Başbakanı Kostas Karamanlis, Türkiye-Yunanistan Doğalgaz Boru Hattı'nın, iki ülke arasındaki barış, istikrar, ticaret ve işbirliğine büyük katkı sağlayacağını söyledi. 
     Başbakan Erdoğan ile Yunanistan Başbakanı Kostas Karamanlis, Türkiye-Yunanistan Doğalgaz Boru Hattı'nın inşaatının temel atma töreni dolayısıyla İpsala'da halka hitap etti. 
     Yunan Başbakanı Karamanlis konuşmasında, bu hattın, iki ülke için de çok önem taşıdığını ve ülkeler arasındaki doğalgaz geçişi için uygun bir zemin oluşturacağını belirtti. 
     Bu projenin, iki ülke arasındaki ilişkilerin daha da sıkılaştırılması, mevcut dostluk ilişkilerinin geliştirilmesi ve işbirliğinin artırılmasına katkı sağlayacağını ifade eden Karamanlis, son yıllarda enerji politikalarındaki gelişmeler ve uygulamaların, iki ülke ilişkilerini çok olumlu yönde etkileyeceğini kaydetti. 
     Karamanlis, Hazar havzasındaki doğalgaz kaynaklarını Türkiye üzerinden Avrupa'ya taşıyacak olan doğalgaz boru hattının daha sonra İtalya ile Yunanistan arasındaki deniz sahasında deniz altından birleştirileceğini söyledi. 
     Bu sayede Türkiye ile Yunanistan'ın doğalgaz geçiş ülkesi olacaklarına işaret eden Karamanlis, bunun, iki ülkenin jeostratejik önemini artıracağını, iki ülke arasındaki karşılıklı menfaatlerin geliştirilmesi ve ilişkilerin artırılmasına katkı sağlayacağını ifade etti. 
     Bu projenin AB Komisyonu tarafından desteklendiğine dikkat çekerek, Komisyon'a teşekkür eden Karamanlis, ayrıca iki ülkenin yetkili bakanlarına ve katkılarından dolayı Yunanistan'ın DEPA ve Türkiye'nin BOTAŞ şirketlerine tebrik ve teşekkürlerini sundu. 
     
     ELEKTRİK HATLARININ BİRLEŞTİRİLMESİ VE DİĞER PROJELER 

     Karamanlis, iki ülke hükümetlerinin doğalgaz boru hattı konusundaki işbirliğinin yanı sıra iki ülkenin elektrik hatlarının birleştirilmesi yönünde epey mesafe aldığını belirtti. 
     İki ülke arasında elektrik konusundaki işbirliği sayesinde Güneydoğu Avrupa bölgesinde bu konuda önemli bir aşama kat edileceğini vurgulayan Karamanlis, işbirliğinin, diğer enerji alanlarına ve geri dönüşümü olan enerji kaynaklarına da genişlemesiyle olumlu bir gelecek vadetmekte olduğunu kaydetti. Karamanlis, Türkiye ile Yunanistan arasında Karadeniz Ekonomik İşbirliği örgütü çerçevesinde ilişkilerin büyük ivme kazandığına işaret ederek, Dedeağaç'ta yapılan bildiri ve Gümülcine bildirisinin bunu teyit etmekte olduğunu söyledi. 
     Yunanistan'ın batısından Türk sınırına uzanan Egnafia otobanının da son aşamasına geldiğine dikkat çeken Karamanlis, bu otobanın tamamlanması durumunda Türkiye ile Yunanistan arasında işadamları ve hizmetlerin karşılıklı olarak geçişi konusunda büyük aşama kat edileceğini ve iki ülke arasındaki geçişi büyük ölçüde kolaylaştıracağını söyledi. Karamanlis, bu otobanın iki ülke ekonomik ve ticari ilişkilerinin artmasının yanı sıra Kafkaslar'daki ülkelerle işbirliğinin gelişmesine katkı sağlayacağını söyledi. 
     Karamanlis, Meriç Köprüsü üzerinde yapılacak yeni sınır geçiş istasyonunun da iki ülke arasındaki ilişkilerde niteliğin artırılmasına ve sınır geçişlerinin kolaylaştırılmasına önemli katkı sağlayacağını belirtti. 
     Yunan başbakan, bu çerçevede demiryolu sahasında da önemli yatırımlar yapılacağını ve demiryolu hattının iyileştirilmesi devreye girecek olan hızlı tren sayesinde Selanik ile İstanbul arasındaki gidiş gelişlerin büyük ölçüde kolaylaşacağını kaydetti. 
     
     BORU HATTI, İŞBİRLİĞİMİZE BÜYÜK KATKI SAĞLAYACAK' 

     Karamanlis, "Bu doğalgaz boru hattı, iki ülke arasındaki barış, istikrar, ticaret ve işbirliğine büyük katkı sağlayacaktır" diye konuştu. 
     Bu alanda yapılacak daha çok işin bulunduğunu ve bunun yapılabileceği konusunda hemfikir olduklarını ifade eden Karamanlis, "Burada bulunmam bunu teyit etmektedir. Burada bulunmak suretiyle işbirliğimize bir adım daha atmış bulunmaktayız ve bu mevcut durum, olumlu bir gelecek vadetmektedir" diye konuştu. 
     Karamanlis şöyle konuştu 
     "Biz iki halk olarak işbirliği yapma imkanına sahibiz. Daha iyi bir gelecek kurma konusunda pek çok şey yapabiliriz. Tüm Yunanlıların iyi komşuluk ve dostluk ilişkilerinden yana olduğunu burada size söylemek istiyorum. 
     İstiyoruz ki ve stratejimiz de çok net bir şekilde şudur ki bugün gelecek için çalışmaktayız ve gelecek nesiller için çaba sarf etmekteyiz. İkili ilişkilerimiz ve işbirliğimiz bunu sağlayacaktır" 
     
     'TÜRKİYE'NİN AB PERSPEKTİFİNİ DESTEKLEMEKTEYİZ' 

     Türkiye'nin AB perspektifini desteklediklerini de belirten Karamanlis, "Sayın Başbakan Recep Tayyip Erdoğan ve kabinedeki arkadaşlarının bu yöndeki çabalarını desteklemekteyiz ve gıptayla izlemekteyiz. Bu konuda size her türlü katkıyı sağlamaya hazırız" dedi. 
     Yunanistan Başbakanı Karamanlis, "Politikanın amacı insanlara daha iyi bir yaşam sunmaktır. Bu da barış ve işbirliğinden geçmektedir. Artık geleceğe bakma zamanıdır ve refaha yönelik yatırım yapmak zorundayız. Bunları biz kendimiz için düşündüğümüz kadar komşumuz için de düşünüyoruz" diye konuştu. 
     
     DOĞALGAZ NAKLİ 2007'DE BAŞLAYACAK 

     İnşasının 2007 yılında bitmesi planlanan toplam 285 kilometre uzunluğundaki doğalgaz boru hattının, 250 milyon avroya mal olmasının beklendiği açıklandı. 
     İlk aşamada yılda 500 milyon metreküp doğalgaz taşıması planlanan hattın, Karacabey'den başlayarak Yunanistan sınırına kadar olan 209 kilometrelik bölümünü Türkiye'nin, sınırdan Gümülcine'ye kadar uzanacak 76 kilometrelik bölümününse Yunanistan tarafından finanse edileceği belirtildi. 
     
     TÖRENDEN NOTLAR 

     Yunan tarafında tören öncesi geniş güvenlik önlemleri alındığı gözlendi. Sabah saat 09.00'dan itibaren Kipi-İpsala sınır kapısına giden yollar trafiğe kapatıldı. Sınır kapısının da saat 17.00'ye kadar tüm geçişlere kapalı olduğu ilan edildi. 
     Törene Yunan tarafından, Dışişleri Bakanı Petros Molivyatis, Savunma Bakanı Spilyos Spilyotopulos ve Kalkınma Bakanı Dimitri Siufas katıldı. Törende, Dimotiko atanmış müftü naibi Şerif Damatoğlu da yer aldı. 
     Karamanlis ile Erdoğan'ın konuşmalarının ardından, milli giysili 2 Yunanlı ve 2 Türk çocuğu başbakanların önünde bayrak değiş-tokuşu yaptı. Başbakan Erdoğan, bir süre çocuklarla şakalaştı ve onları sevdi. 
     Daha sonra önce Karamanlis köprünün Türk tarafına geçerek, nöbet tutan Türk askerleri ile ellerini sıkarak selamlaştı. Ardında da Başbakan Erdoğan, köprünün Yunan tarafına geçerek, Yunanlı nöbetçi askerlerin elini sıkarak, selamladı. 
     
</TEXT>
</DOC>
