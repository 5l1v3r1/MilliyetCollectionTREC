<DOC>
<DOCNO> 365372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko23.html </URL>
<DATE> 2005/07/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere'de İslami mortgage piyasası büyüyor... 
</HEADLINE>
<TEXT>

     İngiltere'de İslami bankalar ve finans kuruluşları tarafından şeriat kurallarına uygun olarak verilen mortgage ipoteğe dayalı uzun vadeli ve uygun koşullu ev kredisi tutarının büyük bir hızla büyüdüğü açıklandı. 
     Yılda yüzde 47'lik bir büyüme gösteren İslami bankaların mortgage portföyünün, 2009 yılı itibariyle 1.4 milyar sterlin tutarına ulaşması bekleniyor. Halen pazar büyüklüğünün ise 164 milyon sterlin olduğu belirtiliyor. 
     Pazar araştırmaları kurumu Datamonitor tarafından yapılan araştırma, İslami bankaların şeriat kurallarına uygun mortgage hizmetine başlamasından once herhangi bir bankadan kredi alan 1.8 milyona yakın İngiliz Müslümanı'nın, her geçen gün daha büyüyen oranda İslami kurallara uygun krediye yöneldiğini ortaya koydu. 
     İslami Bankalar tarafından verilen mortgagede, banka kredi faizi yerine, geçici bir süre için alınan evin kira gelirinden faydalanıyor. Yani evi alan kişi, evin taksitlerinin yanı sıra bankaya bir süre için kira da ödüyor. Sürenin sonunda evin tapusu alıcının üzerine geçiriliyor. Liara metodu denilen bu metodun yanı sıra, bir de evin banka tarafından satıcıdan alınıp, faizleri de içine katılarak yüksek bir fiyatla alıcıya satılmasını öngören murabaha metodu uygulanıyor. Bu metodda, alıcı bankaya faiz yerine yüksek taksitler ödüyor. 
     İngiltere'de HSBC ve Lloyds TSB gibi bankalar da geçen yıl İslami mortgage piyasasına el attı ve büyüyen fırsatı değerlendirmek için müşterilerine İslami mortgage modeli önermeye başladı. 
     Datamonitor uzmanları da iki İngiliz bankasının da İslami mortgage piyasasına girmesini önemli bir gelişme olarak niteledi. Ülkede 2003 yılına kadar sadece İslami bankalar bu hizmeti sunuyordu. 
     
</TEXT>
</DOC>
