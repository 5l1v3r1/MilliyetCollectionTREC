<DOC>
<DOCNO> 382896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo06.html </URL>
<DATE> 2005/09/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Malmölüler çıldırdı, bir taraftar sahaya girdi... 
</HEADLINE>
<TEXT>

     Beşiktaş’ın farklı galibiyeti kendisini destekleyen Siyah-Beyazlı taraftarları keyiflendirirken, Malmölüler’i kahretti. Bitime çok kısa bir süre kala Türk seyirciler zafer şarkılarıyla tempo tuttu, ev sahibinin taraftarı ise saç-baş yoldu. Son saniyelerde tribünler de karıştı. Kavga eden Malmö taraftarlarını polis güçlükle ayırdı. Bu arada 86. dakikada bir taraftar sahaya girip oyunun durmasına neden oldu. Bu sporseveri Malmö’lü futbolcular etkisiz hale getirirken, güvenlikler saha dışına çıkardı. 
     
     Ailton’un keyfi kaçtı 

     Teknik direktör Rıza Çalımbay tarafından dünkü maçta tercih edilmeyen Ailton’un bu gelişmeyle beraber bir hayli bozulduğu gözlendi. Takım arkadaşları Brezilyalı futbolcuyla yakından ilgilenip onu neşelendirmeye çalışırken, Kara Kartal’ın turu geçerek UEFA’da gruplara yükselmesi Sambacı’yı biraz olsun keyiflendirdi. Çalımbay’ın da golcü oyuncusuyla özel bir görüşme yaptığı öğrenildi. 
     
     Eve değil, Ümraniye’ye 

     Yoğun bir temponun içerisinde bulunan Beşiktaş’ta futbolculara durmak yasak... Dün İsveç’te ağır bir sahada mücadele eden Kara Kartal, bugün İstanbul’a dönecek. Ancak Siyah-Beyazlı futbolcular evleri yerine Ümraniye Nevzat Demir Tesisleri’ne gidecek. Pazar günü Süper Lig’de sıkıntılı günler yaşayan Samsunspor ile kendi sahasında karşılaşacak olan Beşiktaş, hazırlıklarına izinsiz devam edecek. 
     
     Güvenlik alarmı 

     Malmö ile Beşiktaş takımlarının oynadığı maç İsveç polisini alarma geçirdi. Karşılaşma öncesinde stat ve çevresinde oldukça geniş güvenlik önlemleri alındı. Gazeteciler de dahil olmak üzere stada girenler titiz bir aramadan geçirildi. Ayrıca stat üzerinde bir polis helikopterinin hazır bulundurulduğu dikkat çekti. Beşiktaş kafilesi maç bitiminde güvenlik çemberine alınarak otellerine gönderildi. 
     
     Madsen’den hoş övgü 

     Ev sahibi ekibin başkanı Bengt Madsen, Beşiktaş Yönetimi’nden övgü dolu sözlerle bahsetti. İstanbul’da en iyi şekilde ağırlandıklarını belirten Madsen, Gerçekten herşey için bir kez daha teşekkür ederiz. Bizler de elimizden geldiğince sizleri rahat ettirmeye çalışacağız'' ifadesini kullandı. 
     
     Yağmura önlem 

     Maç öncesinde başlayan sağanak yağmur, teknik heyet ve idarecileri önlemler almaya itti. Mücadaleden 2 saat önce zemini kontrol eden Rıza Çalımbay, tüm futbolcularını vidalı krampon giymeleri konusunda uyardı. 
     
     Menacerin böylesi 

     Malmö’nün tam 18 oyuncusunun resmi menaceri olan Türk menacer Bayram Tutumlu, maç öncesinde Beşiktaş’ın galibiyetini dileyenler arasındaydı. Beşiktaş’ın Rıza Çalımbay ile çalışmasının Siyah-Beyazlı takımı diğer ekiplerden ayırdığını belirten Tutumlu, İşim elbette önemli ama Beşiktaş’ın kazanmasından mutluluk duyarım'' dedi. 
     
</TEXT>
</DOC>
