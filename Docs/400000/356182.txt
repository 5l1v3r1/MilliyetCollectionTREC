<DOC>
<DOCNO> 356182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun34.html </URL>
<DATE> 2005/06/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
BM 'ABD'nin gizli hapishane gemileri var' iddiaları çok güçlü 
</HEADLINE>
<TEXT>

     BM’nin özel işkence raportörü Manfred Nowak, ABD’nin terör suçlularını gizli hapishane gemilerinde tuttuğunu düşündüren "çok ciddi" suçlamalar bulunduğunu belirtti. 
     Özel raportör Manfred Nowak, Viyana’da AFP’ye yaptığı açıklamada, "ABD’nin, özellikle Hint okyanusunda seyreden hapisane gemileri gibi, gizli hapisaneleri bulunduğuna dair çok çok ciddi suçlamalar olduğunu" kaydetti. 
     Nowak, "Bunlar sadece bir söylentiden ibaret, ancak resmi bir soruşturma açılması için yeterince akla yatkın suçlamalar gibi görünüyor" dedi. 
     Nowak daha önce, ABD’nin, Guantanamo’daki terör zanlılarının ziyaret edilmesi yönündeki başvurularına halen cevap vermediğini belirtmişti. 
     Uluslararası Af Örgütü de son raporunda, Guantanamo üssünü eski Sovyet çalışma kampı "gulag"a benzetmişti. 
     Guantanamo üssünde, 40’tan fazla ülkeden 520 civarında tutsak bulunuyor. 
     
</TEXT>
</DOC>
