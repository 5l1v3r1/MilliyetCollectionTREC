<DOC>
<DOCNO> 387884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun06.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kürtlerden Saddam'a tazminat davası 
</HEADLINE>
<TEXT>

     ABD'de yaşayan 2 Iraklı Kürt, bugün Bağdat'ta yargılanmaya başlayacak devrik Irak lideri Saddam Hüseyin'e, 1980'lerde Kürtleri hedef alan saldırı ve katliamlar nedeniyle tazminat davası açtı. 
     Mahkemeye başvuran Hasan Ali Abdullah ve Halide Ali, devrik diktatör ve ''Kimyasal Ali'' olarak bilinen eski general Ali Hasan El Macid'in, kendilerine ve çocuklarına verdiği zararlar nedeniyle tazminat ödemesini talep etti. 
     1980'lerin sonunda Irak'ta yaşadığı belirtilen davacılar, geçen hafta açtıkları davanın, 1987-1989 yılları arasında Irak'ın kuzeyinde yaşayan Kürtlerin ve 1987'den sonra doğan tüm çocuklarının adına kabul edilmesini istedi. 
     Davacılar, talep edilen tazminatın bir kısmının, kimyasal, radyolojik ve biyolojik silahlara maruz kalanların tedavisi ve bunlardan etkilenenlerin sağlık durumlarının izlenmesinde kullanılacağını belirtti. 
     İran-Irak savaşında 1980-1988 Irak jetleri kuzeydeki Halepçe'de Kürtlere karşı kimyasal silah kullanmış, çoğu kadın ve çocuk 5 bin kadar Kürt hayatını kaybetmişti. 10 bin kişinin de yaralandığı katliam, dünyada sivillere karşı girişilen en büyük kimyasal saldırı olarak hafızalara kazındı. 
     Irak'ta 1987-1988 yıllarında Kürtlere yönelik tehcir hareketleri sırasında Kürt köylerindeki katliamlarda yaklaşık 182 bin kişi hayatını kaybetmişti. 
     Hakkında katliam, tehcir ve kimyasal gaz kullanımı gibi suçlamalar bulunan Saddam Hüseyin, bugün ilk olarak 1982 yılında 143 Şii'nin öldürüldüğü Duceil katliamı nedeniyle yargılanacak. 
     
</TEXT>
</DOC>
