<DOC>
<DOCNO> 388721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/siy04.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP ve SHP'ye müjde 
</HEADLINE>
<TEXT>


ANKARA Milliyet 


Maliye Bakanlığı'nın Hazine yardımı olarak ANAP ve SHP'ye 2005 için "gün hesabıyla" yaptığı ödeme yargıdan döndü. Bölge İdare Mahkemesi'nin kararına göre, iki parti 2005'in tümü için Hazine yardımı alabilecek. 
ANAP ve SHP'ye Hazine yardımı öngören madde Siyasi Partiler Yasası'ndan çıkarılınca, Maliye Bakanlığı yasanın yürürlük tarihine kadarki bölüm için 184 bin YTL tutarında ödeme yapmıştı. 
Ancak mahkeme kararına göre, yasa çıkmadan önce bu partilerin milletvekili sayılarına göre belirlenen miktar, kazanılmış hak kabul edilecek ve 2005'in tümü için ödeme yapılacak. Buna göre, SHP'nin 1.5 milyon, ANAP'ın 7 milyon YTL'ye yakın yardım alabileceği belirtildi. Ancak 2006 ve sonrası için yeni yasa hükümleri geçerli olacak. SHP'li Ahmet Güryüz Ketenci, "Kararla, CHP ve AKP ittifakının kirliliği açığa çıkarıldı. Adaletsiz bir uygulamaya son verildi" dedi. 


</TEXT>
</DOC>
