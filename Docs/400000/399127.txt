<DOC>
<DOCNO> 399127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun09.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevilerden 'fetva'ya dava 
</HEADLINE>
<TEXT>


Çankaya Kaymakamlığı, Alevi Dernekleri'nin cemevi arazisi tahsisi başvurusunu, Diyanet İşleri Başkanlığı'nın "cemevleri ibadethane sayılmaz" fetvasıyla reddetti. Alevi Dernekleri, işlemin iptali istemiyle dava açtı 

TÜRKER KARAPINAR Ankara 

Alevi dernekleri, cemevi arazisi tahsis edilmesi yönündeki başvurularını, Diyanet İşleri Başkanlığı'nın "cemevleri ibadethane sayılmaz" fetvasıyla reddeden Çankaya Kaymakamlığı'nın işleminin iptali ve yürütmesinin durdurulması istemiyle dava açtı. 
Ankara 11. İdare Mahkemesi'ne yapılan başvuruda, Çankaya Cemevi Yaptırma Derneği'nin talepte bulunduğu Çankaya Belediye Başkanlığı'nın, Hilal Mahallesi 26930 ada 31 parselin ibadet merkezi olarak ayrıldığını bildirdiği belirtildi. 

Kaymakamlık görüş sordu 
Kaymakamlıktan da bu alanın Çankaya'da yaşayan Alevi yurttaşların cemevi ihtiyacını giderebilmek için tahsisi talep edildi. Ancak kaymakamlık, tahsis konusunda İçişleri Bakanlığı'ndan görüş sordu. 
Bakanlık ise Diyanet'ten cemevleri konusunda fetva almak yoluna gitti. Kaymakam Yıldırım Kadıoğlu'nun, bakanlıktan gelen ve Diyanet'ten alınan fetva doğrultusunda başvuruyu reddettiği belirtilen dilekçede, "Kaymakamlığın, Alevilerin iradesini yok sayarak, Diyanet'in fetvası doğrultusunda Aleviliğin ve onların inanç merkezi olan cemevlerini ibadet merkezi olarak değerlendirmemesi yönündeki idari işlemi hukuka aykırıdır" denildi. 
Kaymakamlığın, derneğin talebini değerlendirip yanıtlamak yerine Diyanet'ten İçişleri Bakanlığı kanalıyla görüş sormasına Alevi derneklerinden tepki geldi. Alevi Bektaşi Federasyonu Genel Sekreteri Fevzi Gümüş, "Alevilerin inanç ve inanç merkezleri konusunda Diyanet'ten görüş sormak, AİHM içtihatlarında olduğu gibi inanç özgürlüğüne açıkça bir müdahaledir, kabul edilemez" dedi. 



</TEXT>
</DOC>
