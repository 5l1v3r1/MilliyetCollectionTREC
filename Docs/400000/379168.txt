<DOC>
<DOCNO> 379168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/altan.html </URL>
<DATE> 2005/09/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çeşitli gök gürültüleri ve kaktüs çiçekleri... 
</HEADLINE>
<TEXT>


Köyceğiz'de hava kapalı ve sıkıntılı. Sabahın erken saatlerinde de gökler, dünyaya karşı kendi propagandalarını yaparmışçasına gümbürdeyip durdular. 
Küçümen bahçede, dizi dizi saksılardaki binbir çeşit kaktüs, ırkları açısından pek de alışık olmadıkları halde gök gürültüsüne hiç mi hiç kulak asmıyor görünüyorlar, bulutların şiddetli bir sağanak tehdidine... 

Şu sırada Irak'ta kimbilir kimler ölmekte... Kimi kendini patlatarak ölmekte, kimi kalabalık arasında yürürken taranak ölmekte, kimi bombalı bir saldırı sonucu ölmekte... 
Aklın yerini koşullanmalar aldığında ölmeler öldürmeler de, çoğaldıkça çoğalır... 
Sonra da kanlı bir çöplüğün üstündeki bir tüneğe bir horoz çıkar, ötmeye başlar 
- Sizi kurtardık, diye... 

Irak'ta da Şii-Sünni çatışmaları kazara bir gün biterse kendini inancına ve imanına feda edip ölenler arasında asla bulunmayan aklı evvel horozlardan, kimbilir kimler de, Irak'ın tepesinde kanat çırparak ötmeye başlayacak 
- Irak'ı kurtardık, diye... 

Küçümen bahçedeki kaktüslerin kimi, üstünü kaplayan minik dikenleriyle yusyuvarlak yeşil bir top... Kimi, yeşil ve dikenli gövdesiyle lokum lokum ve kalın kalın doğrulup, sağa sola savurtmuş lokum lokum kollarıyla parmaklarını... Kimi, kendine özgü dikenleriyle yanyana ve dikey, donup kalmış bir cüceler dansı görüntüsünde... 
Yılda bir kez ve birkaç günlüğüne çiçek açıyor o kaktüsler... Hiç beklenmedik güzellikte ve hiç rastlanmadık özellikte, değişik mi değişik çiçekler... 

Gökler yeniden başladı gürüldemeye... 
Medyada futbol üstüne haber ve yorumlar, politika üstüne olanlarla eşit gibi... 
Öngörüler, eleştiriler, taktik analizleri... 
Ama ne zaman bendeniz, TV'lerde uluslararası bir maç izlemeye kalksam, sonuç hep bizimkilerin yenilgisi oluyor. 
Malmö, Beşiktaş'a gol atmaya hiç niyetli değilmiş gibi görünüyordu. İki köşe vuruşu kazandı, ikincisi gole dönüştü. 
Beşiktaş'ın, Malmö kalesi önünde çektiği şutlar ise, nokta atışlı bir füze olmak yerine, havai fişeği gösterisine benziyordu. 
Yine de şaştım kaldım Malmö'nün galip gelmesine. 

Bahçedeki okaliptüsler, maçlarla da ilgilenmiyorlar nasıl politikayla da ilgilenmiyorlarsa... 

Kapalı göklerde bir gümbürtü bir gümbürtü... 
New York'taki BM zirvesine katılan Başbakan Tayyip Bey, çeşitli ülkelerin başındaki ünlü değnekçilerle dostluk fotoğrafları çektirdiği sırada ABD Temsilciler Meclisi Dış İlişkiler Komitesi, Ermeni sorunuyla ilgili 2 karar almış 
1- Osmanlı dönemine ait Ermeni soykırımını, TC de kabul edip Ermenistan'la dostça ilişkiler kurmalı... 
2- ABD Başkanı, Kongre'deki yıllık konuşmasında dış sorunlardan söz ederken, Ermeni soykırımının da resmen tanındığının altını çizmeli... 

Galatasaray da, Norveç deplasmanındaki çamur deryasında, düşe kaya, Tromso'ya 1-0 yenildi. 
Geçen salı da Fenerbahçe, Milan'a yenilmişti. 

Futbol üstüne konuşmalar, öngörüler, eleştiriler, analizler ve bizim kaleleri durmadan gebe bırakan goller... 
Hem iç, hem dış politikada da, birtakım goller yeniyormuş gibi ama politika, futbol gibi yeterince görsel olmadığından, amigolar rahatça bağırabiliyorlar 
- Biz attık, biz attık... 

Yusyuvarlak dikenli yeşil kaktüslerin, yılda bir kez açtığı çiçekler gömlek kopçesi kadar, düğme düğme kırmızı... 
Yanyana parmak kadar dikey kaktüslerin açtığı tek çiçek ise, 6 uçlu tam bir yıldız madalyası... 
6 uçlu sarımtrak madalyanın ortasında, 1 YTL büyüklüğünde, renk renk beneklerle donanmış bir madalyon... 
Hz. Musa ellerini göğe açsın, Hz. İsa boynunu büksün çarmıhında, Hz. Muhammet'e gökten vahiyler insin bazen yüce Tanrı da, dikenli küçük bir kaktüsten göz kırpıveriyor insancıklara... 

Gürleye dursun karanlık bulutlarla gökler... 
2000 yılına girerken bir milenyum patlaması olmuş ve milyonlarca bebek doğmuş... 
Şimdi de o bebekler anaokuluna gidecek yaşa gelmişler... 
Ama sayıları Ankara'da bile o kadar çokmuş ki, anaokullarının sayısı yetmiyormuş. 

Diyarbakır'da zor duruma düşmüş bir fabrikatör de, işçilerinin parasını kaç aydır ödemiyor ve işçilerden özveri bekliyormuş... 

İşçiler, zora düşmüş patronlarına karşı özveri gösterip bedava çalışmalı Iraklı Araplar da, şeyhleriyle liderlerine karşı daha çok özveri gösterip, daha bolca ölmeli... 

Vaktiyle ne kitapların, ne tiyatro piyeslerinin telif hakkını ödemeyip, yazı adamlarından özveri bekleyen eski dostların kulakları çınlasın... 
Bazı dolandırıcılarla şarlatanların keseleriyle makamları, sık sık dilenip durdukları özverilerle büyür... 

Bizim futbol takımları, rövanş maçlarında yedikleri gollerin acısını çıkaracaklarmış. 
Türkiye'deki gençler arasında da "İslamcı" kimlik öyle yaygınlaşıyormuş ki tahminlere göre "ırkçı" kimlik de, kendini göstermek için fırsat arıyormuş. 
Ve tüm dünya sürekli hayran olup duruyormuş bize... 

Bahçedeki kaktüs çiçekleri kadar değilse bile, yine de güzel. 
Göğüslerimizi iftiharla kabartalım arkadaşlar... 

Nihayet Köyceğiz'de gökler boşandı. Bir sağanak şakırtısı ki, sormayın 
- Nerenizi kabartırsanız kabartın, der gibi... 



</TEXT>
</DOC>
