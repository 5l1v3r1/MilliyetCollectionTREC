<DOC>
<DOCNO> 350548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den övgü ve sitem 
</HEADLINE>
<TEXT>


Washington Post gazetesi, Bush yönetiminin, Başbakan Erdoğan'ın, PKK'ya karşı mücadelede daha çok yardım verilmesi talebini karşılamadığını öne sürdü 

DIŞ HABERLER SERVİSİ 


Başbakan Recep Tayyip Erdoğan'ın ABD Başkanı George W. Bush'la gerçekleştirdiği görüşme, Amerikan basınında geniş yankı buldu. PKK'ya karşı daha çok destek isteğinin karşılanmadığı yazıldı. 

Yakın müttefik 
WASHINGTON POST Bush'un Türkiye'yi, Ortadoğu'daki yakın ve demokratik müttefiki olarak övdüğünü ancak Erdoğan'ın, PKK'yı yenmek için daha çok yardım verilmesi talebinin karşılanmadığını öne sürdü. Erdoğan'ın Washington'a PKK'ya karşı destek almak için gittiğini yazan gazete, son aylarda PKK tarafından öldürülen Türk askerlerinin sayısının, Irak'ta aynı dönemde öldürülen ABD askerlerinin sayısını aştığına dikkat çekti. Gazete ayrıca, ABD Savunma Bakanlığı Pentagon yetkililerinin, Türkiye'nin 2003'te üslerini Irak'ın işgali amacıyla kullanıma açmama kararından duydukları rahatsızlığı dile getirdiğini vurguladı. 

Şam ile büyüyen bağlar 
WASHINGTON TIMES Gazete, "Başkan Bush, dün Türkiye'nin, ABD kuvvetlerinin Kürt militanlarına karşı önlem alması için yaptığı talebi reddetti" ifadelerine yer verdi. Gazete, "İlişki, Türkiye'nin Suriye ile büyüyen bağları nedeniyle de gerginleşiyor" dedi. 

Bush yardım arıyor 
HERALD TRIBUNE Erdoğan'ın ABD'nin PKK konusunda verdiği destekle ilgili, "biraz tatminsizlik dile getirdiğini" ifade eden gazete, Bush yönetiminin Suriye konusunda yardım aradığını, ancak Erdoğan'ın Suriye ile ilişkilerin açık tutulmasının önemli olduğu yönündeki sözlerine dikkat çekti. 

Hıristiyan Demokrat gibi 
CHRİSTİNE SCİENSE MONITOR Gazete, AKP'yi demokratik ilkelere bağlı dinci partilere örnek gösterdi. Cobban imzalı yazıda şu ifadeler yer aldı "AKP, Avrupa'daki Hıristiyan Demokrat partiler veya İsrail'deki dinci partiler gibi faaliyet gösteriyor. Bu partilerin hepsi kendi dini inançları doğrultusunda toplum oluşturmak istiyor, ama hepsi de demokratik kurallara uyabileceklerini ve laik partilerle işbirliği yapabileceklerini kanıtlamış. 


</TEXT>
</DOC>
