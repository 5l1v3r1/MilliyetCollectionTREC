<DOC>
<DOCNO> 383757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo08.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllerin şampiyonu 
</HEADLINE>
<TEXT>


Dünya Şampiyonluğu parolasıyla Peru'ya giden 17 Yaşaltı Milli Takımımız, Hollanda'ya yenilerek dördüncülükle yetindi. Ancak Ay-Yıldızlı gençlerimiz özellikle Brezilya maçındaki olağanüstü çabasıyla gönülleri fethetti 


Onlardan tüm Türkiye gibi FIFA ve Peru halkı da Dünya Şampiyonu olmalarını bekliyordu. Avrupa Şampiyonu unvanıyla Peru'ya giden Ay - Yıldızlılar, FIFA tarafından, Brezilya ve Hollanda ile birlikte kupanın en büyük 3 favorisinden biri olarak lanse edilmişti. Gençlerimiz grup maçlarında ortaya koydukları nefis futbolla bu görüşün haklılığını herkese gösterdi. 
B Grubu'nun ilk maçında Avustralya'yı 1-0'la geçen Milliler, ikinci sınavda Uruguay'ı 3-2'lik skora dize getirerek, çeyrek finale çıkmayı garantiledi. Grubun son karşılaşması Türkiye ile Meksika arasında oynandı. İlk maçlar sonunda çeyrek finali garantileyen iki takım da yedek ağırlıklı kadrolarla sahaya çıkarken, gençlerimiz sahadan 2-1 galip ayrılarak grubu 9 puanla lider bitirdi. 
Ay - Yıldızlı gençlerin, çeyrek finaldeki rakibi, A Grubu'nu ikinci sırada bitiren Asya Şampiyonu Çin oldu. Mükemmel bir maç çıkaran Türk yıldızları, Çin'i 5-1'lik skorla devirerek, yarı finale adını yazdırdı. 

Ah o Brezilya maçı 
Yarı finaldeki rakibimiz, kupanın en güçlü favorileri arasında gösterilen Brezilya'ydı. Finale yakın olan taraf bizdik ve Teknik Direktör Abdullah Avcı ile milli oyuncularımız zaferden emindi. 
Ancak öyle bir ilk yarı oynadık ki adeta "kabus" gibiydi. Henüz 13. saniyede yenik duruma düştük, 26. dakikada fark ikiye çıktı. Herkes büyük bir şok yaşarken 32. dakikada skor 3-0 oldu. Kaptan Erkan'ın 45 1'de kırmızı kartla oyun dışı kalması, sabaha karşı 03.00'te başlayan maçı ekranları başında izleyenler ve Türkiye'nin zaferini görmek için tribünleri dolduran 25 bin Perulu futbol severin Ay - Yıldızlı ekibin maçı çevirebileceğine dair olan inancını biraz daha törpüledi. Ancak Teknik Direktör Abdullah Avcı ve futbolcular, pes etmedi. Soyunma odasında elele verip, galibiyet andı içerek ikinci yarıya çıktılar. Ve uzun yıllar boyunca hafızalardan silinmeyecek bir "direniş" sergilediler. 
Milliler ikinci devreye fırtına gibi girdi. Sahanın tek hakimi Türkiye'ydi ve gençlerimiz 10 kişi olmalarına rağmen harika oynuyordu. 47'de Caner'in şık golü umutlarımızı yeşertirken, taraftarlar desteğini daha da artırdı. Tevfik 70'de farkı bire indirince, Brezilya'da büyük bir panik başladı. Ancak gençlerin durmaya hiç niyeti yoktu. Nuri'nin 76. dakikada sahalarda ender görülen güzellikte muhteşem bir golle skoru 3-3 yaptığı sırada tribünler, "Türkiye, Türkiye" sesleriyle inliyordu. Mükemmel oynamaya devam ediyorduk ve büyük mucize gerçekleşmek üzereydi. 84 ve 86. dakikalarda yakaladığımız iki net fırsatın kaçmasına üzülürken, Igor'un 90'da attığı gol statta buz gibi bir hava estirdi. Bitiş düdüğü ile Ay - Yıldızlı gençler, gözyaşlarına boğuldu. Büyük bir onur savaşı vermişlerdi ancak maçın başında olduğu gibi son anlarda da şans yanlarında değildi ve kaybettiler. Tribünleri tıklım tıklım dolduran Perulular, Türkiye'yi çılgınca alkışladı. Brezilya ise Avrupa Şampiyonu Türkiye'yi yenmesine rağmen ıslıklandı. Evet, onlar kupaya uzanamadılar ama gönüllerin şampiyonu olmayı başardılar. 
Ay - Yıldızlılar, üçüncülük maçında Hollanda ile karşılaştı. Türkiye'ye en azından bronz madalya ile dönmek istiyordu gençlerimiz fakat Brezilya dramının etkisinden kurtulamayınca sahadan 2-1 mağlup ayrılarak 4.'lük ile yetindiler. 

Nuri'ye gümüş Tevfik'e bronz 

Dünya Şampiyonası'nı izlemek için Peru'ya giden bütün futbol otoritelerinin turnuvanın yıldızı olarak kabul ettiği Türkiye'nin orta sahadaki beyni Nuri Şahin iki ödül birden aldı. Fatih Terim tarafından henüz 17 yaşında olmasına rağmen A Milli Takım'a çağrılan Borussia Dortmund'lu süper solak, gazetecilerin oylarıyla, "Gümüş Ayakkabı" ve "Bronz Top" ödüllerine layık görüldü. FIFA'nın resmi internet sitesi de 4 gol 2 asistle turnuvayı bitiren Nuri için "Türkiye'nin ataklarına bir orkestra şefi gibi ritm veriyor" yorumunu yaptı. Şampiyonada 4 gol ve 2 asisti bulunan Tevfik Köse ise "Bronz Ayakkabı" ödülünü elde etti. FIFA Başkanı Blatter tarafından kutlanan Tevfik Köse için, fifa.com'da "Gelişimi Fatih Terim tarafından dikkatle izleniyor" ifadeleri kullanıldı. 

Peru'da mücadele eden kadro Adı - Soyadı Kulübü Mevkii Erkan Ferin Galatasaray Savunma Özgürcan Özgür Galatasaray Forvet Serdar Keşçi Galatasaray Savunma Harun Karadaş Galatasaray Orta saha Aydın Yılmaz Galatasaray Orta saha Volkan Babacan Fenerbahçe Kaleci Emre Balak Samsunspor Savunma Mehmet Yılmaz Bursaspor Savunma Murat Duruer Ankaragücü Orta saha Anıl Taşdemir Göztepe Orta saha Onur R. Kıvrak Karşıyaka Kaleci Eray Birniçan Y.Bosna Kaleci Caner Erkin Vestel Manisa Orta saha Cengiz Çoban Trabzonspor Savunma Nuri Şahin B.Dortmund Orta saha Tevfik Köse B.Leverkusen Forvet Deniz Yılmaz Bayern Münih Orta saha Aykut Demir NAC Breda Savunma Ferhat Bıkmaz Hannover 96 Savunma Ergün Berişha Grasshoppers Orta saha 

Teknik Direktör 
Abdullah Avcı 

Yardımcı Antrenör 
Hami Mandıralı 

Blatter kutladı 

Türkiye'nin herkes tarafından taktir edilen futbolu, Peru'ya giderek Dünya Şampiyonası'nı izleyen FIFA Başkanı Sepp Blatter'i de büyüledi. Başkan Blatter, pazar gecesi oynanan Hollanda maçı öncesi biraraya geldiği 17 Yaşaltı Milli Takım Teknik Direktörü Abdullah Avcı'nın elini sıkarak, Ay - Yıldızlı ekibin performansı için tebrik etti. 

Meksika dalgası 

17 Yaşaltı Dünya Futbol Şampiyonası'nda zafer Meksika'nın oldu... Türkiye'nin grup maçlarında mağlup ettiği Meksika, final maçında Brezilya'yı adeta sahadan silerek 3-0'lık skorla zafere ulaştı. Karşılaşmanın gollerini 31. dakikada Vela, 33'te Esparza ve 86'da Guzman atarken, Brezilyalı Marcelo uzatma dakikalarında kırmızı kart gördü. 


</TEXT>
</DOC>
