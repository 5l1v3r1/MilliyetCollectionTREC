<DOC>
<DOCNO> 383942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo16.html </URL>
<DATE> 2005/10/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaray'da moraller yüksek... 
</HEADLINE>
<TEXT>

     Galatasaray, Kayseri Erciyesspor ile 16 Ekim Pazar günü yapacağı lig maçının hazırlıklarını yaptığı antrenmanla sürdürdü. 
     Teknik direktör Eric Gerets yönetiminde yapılan ve 1 saat süren antrenmana sakat ve milli takımlara giden oyuncular nedeniyle çok az sayıda futbolcu katıldı. Dünkü antrenmanda adalesindeki kramp nedeniyle yer alamayan Orhan, çalışmalara başlarken, Uğur ise Ümit Milli Takım kampına katılacağı için idmana çıkmadı. 
     Sakatlığı bulunan Altan koşu yapmakla yetinirken, Cihan ve Hasan Kabze de salonda çalıştı. Sakatlığı bulunan Sabri antrenmanda yer almadı. 
     
     AYHAN SIKINTISI 
     Uzun süredir sakatlıkla boğuşan Ayhan'ın ağrılarının zaman zaman nüksetmesi sıkıntı yarattı. 
     Teknik direktör Eric Gerets ve yardımcıları bugünkü antrenmanda da ağrılarından şikayetçi olan Ayhan'ın başına toplanarak, bir süre durumunu konuştular. Ayhan, ayağında bazen ağrı hissettiğini ifade ederek, ''Ama artık oynama vakti geldi'' dedi. 
     Belçikalı teknik adam, sakatlığı nedeniyle koşu yapmakla yetinen Altan'a da durumunu sordu. 
     
     MORALLER YERİNDE 
     Sarı-kırmızılı futbolcular, fizik-kondisyon hareketlerinden sonra dar alanda kısa süreli çift kale maç yaptılar. 
     Galatasaray'da teknik heyet ve futbolcuların morallerinin bir hayli yüksek olduğu gözlenirken, basın mensuplarının futbolcu sayısı kadar olması dikkat çekti. 
     Galatasaray, Kayseri Erciyesspor maçının hazırlıklarını bu akşam yapacağı antrenmanla sürdürecek. 
     
</TEXT>
</DOC>
