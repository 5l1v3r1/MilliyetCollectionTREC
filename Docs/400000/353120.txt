<DOC>
<DOCNO> 353120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/dunya/dun01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de Chirac rahatsızlığı 
</HEADLINE>
<TEXT>


BRÜKSEL Milliyet 


Fransa'nın son dönemde Avrupa Birliği AB politikalarına yönelik olarak takındığı tavır, rahatsızlık yaratmaya başladı. Fransa Cumhurbaşkanı Jacques Chirac'ın sürekli olarak genişleme ve Türkiye konularını, "soru işareti ve Avrupa açısından endişe kaynağı olarak gösterme çabaları" meslektaşlarından da fazla destek bulamıyor. Önceki gece AB Dönem Başkanlığı'nı yürüten Lüksemburg'un Başbakanı Jean Claude Juncker de yaptığı açıklamada, "Türkiye konusu toplantıda detaylı bir şekilde tartışılmadı. Ancak liderlerin büyük çoğunluğu genişleme konusunda verilen sözlerin tutulması gerektiği yönünde görüş bildirdiler" dedi. Fransa'nın bir yandan anayasaya hayır demesi ancak aynı zamanda bu belgenin genişleme açısından yaşamsal olduğunu savunması, öte yandan İngiltere'yi açık bir şekilde hedef alması ve tüm bunların yanında sürekli olarak Türkiye'yi öne sürmesi, Brüksel'i zor durumda bırakıyor. Diplomatik kaynaklar, Chirac'ın genişlemeye daha çok vurgu yapmasının ardındaki nedeni, "Anayasaya hayır denmesi ve İngiltere'yle çekilen kılıçlar nedeniyle Chirac, zirvede oldukça sıkıntılı anlar yaşadı. Suçu çok hızlı giden Avrupa'ya atmak zorundaydı" olarak yorumluyorlar. Chirac'ın Türkiye'yi en kolay lokma olarak gören yaklaşımı ise özellikle AB Komisyonu'nda tepkiyle karşılanıyor. Avrupa Parlamentosu AP Liberal Grup Başkanı Graham Watson da, "Chirac, içine düştüğü durumdan çıkmak için Türkiye'yi kullanıyor. Fransa, referandum sonrasında AB'de izole oldu. Yaklaşımlarıyla AB'yi bataklığa sürüklüyor" dedi. 


</TEXT>
</DOC>
