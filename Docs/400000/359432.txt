<DOC>
<DOCNO> 359432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur18.html </URL>
<DATE> 2005/07/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Başhekimin gidişine davul- zurnalı kutlama 
</HEADLINE>
<TEXT>

     Erhan GÖGEM DHA 

      KIRIKKALE Devlet Hastanesi'nde 5 yıldır Başhekim olarak görev yapan Ortopedi Dr. Yusuf Tanyeli'nin görevden alınmasına sevinen bazı hastane personeli, davullu- zurnalı kutlama yaptı. 
     SSK Hastaneleri'nin Sağlık Bakanlığı'na devredilmesinden sonra Devlet Hastanesi olan eski Kırıkkale SSK Hastanesi'nin 5 yıllık başhekimi Ortopedi uzmanı Dr. Yusuf Tanyeli görevinden alındı. Dr. Tanyeli'nin görevden alınmasından sonra hatanenin çeşitli servislerinde çalışan bazı personel, davullu-zurnalı kutlama yaptı. Hastane önüne çağrılan davul- zurna ekibinin gösterisini izleyen personel, alkışlarla buna eşlik etti. Hastanede tedavi gören bazı hastalar da pencerelere çıkarak bu durumu ilgiyle izledi. 
     İsimlerinin açıklanmasını istemeyen ve davul-zurna ekibi çağırarak başhekimin gidişini kutlayan hastane personeli, 5 yıldır görev yapan eski Başhekimimiz Yusuf Tanyeli, bizi çok eziyor ve haksızlıklar yapıyordu. Bu nedenle gidişini kutluyoruz. Yeni gelen Başhekimimiz Dr. Mehmet Öncel için de hoş geldin’ diyoruz'' dediler. 
     Bu arada Başhekim Dr. Yusuf Tanyeli'nin görevden alınmasına tepki gösteren bazı personel ise, çağrılan davul-zurna ekibine saldırmak istedi. Araya giren polis ekipleri, davulcu ve zurnacıları hastane önünden uzaklaştırdı. 
     Hastanede 5 yıldır görev yapan Dr. Yusuf Tanyeli'nin yerine, Dr. Mehmet Öncel atandı. 
     
</TEXT>
</DOC>
