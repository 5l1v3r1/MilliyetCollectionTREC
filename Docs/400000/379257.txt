<DOC>
<DOCNO> 379257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo24.html </URL>
<DATE> 2005/09/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Özdemir Derbi maçın favorisi yok... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, yarın yapılacak Beşiktaş-Fenerbahçe derbisinde Avrupa kupalarında yitiren iki takımın karşılaşacağını belirterek, ''Maçın favorisi yok, favori gösterilen de zaten genelde kaybeder'' dedi. 
     Nihat Özdemir, ''www.ajansspor.com'' adlı internet sitesinde yayınlanan röportajında, Beşiktaş'ın Malmö'ye yenilmesine çok üzüldüklerini belirterek, ''Siyah-beyazlıların son dakikalara kadar gol atmalarını bekledik ama maalesef kaybettiler. Biz de Milan'a yenildik. Şimdi Avrupa arenasında kaybeden iki takımın mücadelesi olacak. Derbinin favorisi yoktur ve favori gösterilen de zaten genelde kaybeder. Denk ve centilmence bir mücadele olsun, hak eden kazansın'' diye konuştu. 
     Karşılaşmanın yapılacağı BJK İnönü Stadı'nın zorlu bir stat olduğunu kaydeden Özdemir, şöyle devam etti 
     ''Beşiktaş'ın büyük bir taraftar desteği var. Zaten can güvenliği için derbilerde deplasmana taraftar götürmüyoruz. Beşiktaş ezeli rakibimiz ama ebedi dostumuz. Beşiktaşlı taraftarlar da her türlü tezahüratı yapacaktır. Yeter ki sahaya yabancı madde atılmasın, küfür olmasın. İnşallah Beşiktaşlılar'ın bu desteğine rağmen iyi bir futbol oynayarak oradan galip çıkacağız.'' Özdemir, karşılaşmaya hakem Fırat Aydınus'un atanmasıyla ilgili görüşlerinin sorulması üzerine, hakemler hakkında hiçbir Fenerbahçe yöneticisinin konuşmayacağını söyledi. 
     
     ERGUN GÜRSOY'A YANIT 
     Özdemir, Galatasaray Kulübü İkinci Başkanı Ergun Gürsoy'un geçen sezon Fenerbahçe-Galatasaray maçı yüzünden sarı-lacivertli takımın sahasının kapatılmazken Beşiktaş'ın sahasının kapatılmasının haksızlık olduğunu söylediğinin sorulması üzerine, şunları kaydetti 
     ''Bu tip tartışmalara girmek istemiyorum, kendilerine de tavsiye etmiyorum. Zaten bu karar alındığında Beşiktaş'a yönelik herhangi bir açıklama yapmadık. Sadece Tahkim Kurulu'nun Fenerbahçe Kulübü'ne ve oyuncumuz Tuncay'a takındığı tavır ile Beşiktaş maçında verdiği kararı eleştirdik. Beşiktaş ile ilgili hiçbir şey demedik. Demeyeceğiz de.'' Fenerbahçe Kulübü yönetiminin sürekli suçlamalara maruz kalmasına karşın genelde sessiz kaldığının belirtilmesi üzerine Özdemir, ''Bakın sessiz kalmamak, herşeye cevap vermek bir çözüm değil. Biz sadece kendi işimize bakıyoruz. Başkalarının yaptığı işler, başkalarının beyanatları bizi hiç bağlamıyor'' dedi. 
     
     ''MILAN'DAN DAHA ÜSTÜN OYNADIK'' 
     Özdemir, takımın geçen yıllara oranla daha iyi oynadığını, daha çok pres yapıp, daha iyi mücadele ettiğini kaydetti. 
     Avrupa Şampiyonlar Ligi'nde AC Milan karşısında da iyi mücadele ettiklerini dile getiren Özdemir, ''Neticeyi bir yana bırakın, Milan'dan daha üstün bile oynadık diyebilirim. Tamam, 86. dakika ve ardından uzatmalarda gelen gollerle skor 3-1 oldu ama netice pek önemli değil. Futbola bakarsanız Fenerbahçe geçen yıllara oranla çok daha iyi oynadı'' diye konuştu. 
     Özdemir, 2. golde Ümit'in gole giden Kaka'yı düşürmemesiyle ilgili olarak ise, ''Bu konuda eleştirenlerin futbolcu olup, kendini Ümit'in yerine koyması gerek. Ümit o anda 'Kaka'nın önünü kesebilir miyim ' diye mücadele ediyordu. Bu saniyenin binde birinde verilecek kararlarla oluyor. Yoksa Ümit orda 'kart görmeyeyim' diye düşünmedi'' dedi. 
     
</TEXT>
</DOC>
