<DOC>
<DOCNO> 391761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo16.html </URL>
<DATE> 2005/11/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaray... Ümit Karan çalışmalara başladı... 
</HEADLINE>
<TEXT>

     Galatasaray, 4 Kasım Cuma günü Diyarbakırspor'la İstanbul'da yapacağı maçın hazırlıklarını sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen antrenmanda futbolcular koşunun ardından istasyon çalışması ve taktik ağırlıklı çift kale maç yaparlarken, son bölümde ise şut idmanı gerçekleştirdiler. 
     Sarı-kırmızılılarda sakatlığı nedeniyle bir süredir takımdan uzak kalan Ümit Karan, bugün yeniden çalışmalara başladı. Golcü oyuncunun kondisyon eksikliği gözlendi. 
     Taktik ağırlıklı çift kale maçta teknik direktör Eric Gerets, sarı kart cezası nedeniyle Diyarbakırspor karşısında forma giyemeyecek olan Saidou'nun mevkisinde Volkan'a görev verdi. 
     Ayrıca, çift kale maçta Ümit yedek takım kadrosunda bulunurken, as kadronun ileri ikilisinde ise Hakan ile Necati yer aldı. 
     
     CİHAN YOK, ERGÜN BELİRSİZ 

     Galatasaray'da Diyarbakırsor maçı öncesi Cihan'ın forma giyemeyeceği, Ergün'ün durumunun ise henüz netlik kazanmadığı açıklandı. 
     Kulüp doktoru Murat Çevik, sakatlığı süren Cihan'ın Diyarbakırspor karşısında oynamasının mümkün olmadığını, dünkü çalışma sonrası sol alt adelesinde ağrı oluşan Ergün'ün ise bugün dinlendirildiğini ve yarın tekrar kontrolden geçtikten sonra bu oyuncunun durumunun netleşeceğini açıkladı. 
     Dr. Çevik, bugünkü antrenmanda yer almayan bir diğer futbolcu Saidou'nun ise tesislerde çalıştığını kaydetti. 
     Galatasaray, Diyarbakırsor maçı için yarın Florya Metin Oktay Tesisleri'nde kampa girecek. 

     
</TEXT>
</DOC>
