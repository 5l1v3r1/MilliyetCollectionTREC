<DOC>
<DOCNO> 354240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/siyaset/siy05.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekulak' yetkisi yasayla artırılacak 
</HEADLINE>
<TEXT>


ANKARA Milliyet 


AB sürecinde kişi hak ve özgürlüklerinin korunması amacıyla, yeni ceza yasalarıyla telefon dinleme yetkisini sınırlandıran AKP, istihbarat birimlerinden gelen yoğun istek üzerine, MİT, Jandarma ve Emniyet'e, geniş telefon dinleme yetkileri vermek için harekete geçti. 
AKP'li Şükrü Önder'in TBMM'ye teklif olarak gönderdiği düzenleme, dinleme için Başbakanlık'ın belirleyeceği bir merkez kurulmasını ve emniyetin dinleme faaliyetinin Başbakan'ın görevlendireceği bir kişi tarafından denetlenmesini öngörüyor. 
Teklifin gerekçesinde de, son yasal düzenlemelerle ancak suçun oluşmasından sonra telefon dinlemenin söz konusu olabildiği, oysa suçun önlenmesi açısından telefon dinlemenin suç oluşmadan önce de gerekli olduğu vurgulandı. 

Zorluğa dikkat çekildi 
Suç öncesi telefon dinlemenin mevcut yasalara göre suç olduğuna dikkat çekilen teklifte, Ceza Muhakemesi Kanunu'nun 135. maddesine göre telefon dinlenebildiği ancak bunun soruşturma ve sanık takibi için geçerli olduğu, bunun için ayrıca, "soruşturulan suçun 5 yıl veya daha fazla hürriyeti bağlayıcı cezayı gerektiren bir cürüm olması gerektiğine" dikkat çekildi. 
Gerekçede, bu nedenle telefon dinleme konusunda düzenleme ihtiyacı doğduğuna dikkat çekildi. 


</TEXT>
</DOC>
