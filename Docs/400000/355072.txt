<DOC>
<DOCNO> 355072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun50.html </URL>
<DATE> 2005/06/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Büyükanıt Yunanistan'dan mutlu ayrılıyorum... 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Yunanistan'ı ziyaretinin ''fazlasıyla tatmin edici bir ziyaret'' olduğunu belirterek, ''Yunanistan'dan mutlu ayrılıyorum'' dedi. 
     Yunanistan'da 3 gün süren temaslarını tamamlayan Orgeneral Büyükanıt, gezisinin son durağında, Türkiye'nin Selanik Başkonsolosluğu'nu ve Atatürk'ün Selanik'teki evini ziyaret etti. 
     Orgeneral Büyükanıt, Atatürk'ün evini ziyaretinde yaptığı açıklamada, ''Fazlasıyla tatmin edici bir ziyaret oldu. 3 günde dünyayı değiştirecek değiliz kuşkusuz, ama ilk önemli adımı attık. Yunan tarafı da bu ziyaretin olumlu ve başarılı geçmesi için ellerinden gelen tüm çabayı gösterdi'' diye konuştu. 
     Selanik Kara Harp Akademisi'nde genç subaylara yaptığı konuşmaya değinen Orgeneral Büyükanıt, konuşmasının ana temalarının 4 madde üzerine kurulu olduğunu kaydederek, şunları söyledi 
     ''Ülkelerin, gelecekle ilgili olumlu yönde adımlar atmaları için geçmişe takılı kalmamaları lazım. İkinci nokta, ülkeler arasında esas dostlukların halklar arasında kurulacak dostluklarla mümkün olacağını söyledim. Üçüncü husus da, yetiştirdiğimiz gençlere kin ve nefret tohumu aşılamadan, onların ileride birbirlerine düşman olarak yetiştirilmemelerini vurguladım. Dördüncü nokta, Türk dış politikasının temel felsefesinin Atatürk tarafından kurulduğunu ve bunun, Yurtta Sulh Dünyada Sulh ilkesine bağlı olduğunu, tüm bu uygulamaların bu felsefe üzerinde yürümesi üzerinde vurgu yaptım.'' Neticede, oradan da çok güzel intibalarla ayrıldığını ifade eden Orgeneral Büyükanıt, ''Yunan yetkilileri, gerçekten bu ziyaretin yararlı geçmesi için ellerinden gelen tüm gayreti gösterdiler. Bunu bir diplomatik nezaket kuralı olarak değil, bir gerçeğin ifadesi olarak söylüyorum'' dedi. 
     
     ''HER KONUDA MUTABAKATA VARDIK'' 
     Orgeneral Büyükanıt, Yunan Kara Kuvvetleri Komutanı Korgeneral Nikolaos Duvas ile görüşmelerinde, bundan sonra atacakları adımların çerçevesinin ne olacağı konusunu da ele aldıklarını ve her konuda mutabakata vardıklarını söyledi. 
     Bir askerin uygulayacağı askeri politik yaklaşımların, devlet politikasının parçası olduğuna işaret eden Orgeneral Büyükanıt, bunların tümünü başta genelkurmay olmak üzere devletin tüm kurumlarıyla birlikte çalıştıktan sonra gerçekleştirmeye çalışacaklarını belirtti. 
     Orgeneral Büyükanıt, ''Dolayısıyla ben, Yunanistan'dan mutlu ayrılıyorum. En son durak olarak da, hem Sayın Konsolosu ziyaret etmek istedim hem de Atatürk'ün evini ziyaret ederek ayrılmak istedim. Bu bahçede en son 1993'te, bundan 13 yıl önce Napoli'deki görevimden dönerken Selanik'te kalmıştım, o zaman oturdum. 13 yıl sonra tekrar aynı yerde Atamızı anmaktan son derece mutluyum'' diye konuştu. 
     Orgeneral Büyükanıt, Atatürk'ün doğduğu evin Şeref Defteri'ne, şunları yazdı 
     ''Aziz Atatürk, doğduğun ve havasını teneffüs ettiğin evde bulunmanın tarif edilmez duygularla birlikte heyecanını yaşıyorum. Huzurunda saygıyla eğilirken, ilke ve devrimlerinin sonuna kadar yılmaz savunucusu olacağımızı ve bizlere armağanın olan cumhuriyete bağlılığımızı sonuna kadar koruyacağımızı bilmeni istiyoruz.'' Kara Kuvvetleri Komutanı Orgeneral Yaşar Büyükanıt, Atatürk'ün evini ziyaretinden sonra, Yunanistan'daki temaslarını tamamlayarak Selanik'ten ayrıldı. 
     
</TEXT>
</DOC>
