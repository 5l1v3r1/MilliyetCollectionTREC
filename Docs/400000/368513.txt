<DOC>
<DOCNO> 368513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/magazin/yazdud.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris can çekişiyor 
</HEADLINE>
<TEXT>


Halk fuhuş ve uyuşturucudan yaka silkiyor, Belediye Başkanı Ali Acar devletten destek bekliyor, doğasıyla yalancı bir cennet, Divan Mares'de keyifli bir tatil, Ajda Yaşar'dan dev konser, Alişan Çeşme'de 



Efendim, nihayet Marmaris'teyiz. Ama inanın öyle, deniz, havuz, güneş falan yok. Sefa değil benimki biraz cefa oldu. Çünkü 2.5 güne sığdırdım her şeyi. Divan Otelleri Halkla İlişkiler Sorumlusu Esra Ekşi, bıcır bıcır ve işinde çok başarılı. Sonunda beni kandırdı ve apar, topar Marmaris'e götürdü. Aslında ben de uzun süredir gitmek istiyordum. Marmarisliler'den gelen yüzlerce mail'de, kimileri nazik kimileri de biraz kızgın, Türkiye'de tatilin yalnızca Çeşme, Bodrum ve Antalya'da yapılmadığı belirtilmişti. Neyse gelelim sadede, uçak yine 45 dakika rötar yaptı. Saat 21.00 olmasına rağmen feci bir sıcak vardı. Bu arada uçakta ünlü reklam yönetmeni Serdar Erener'i gördüm. Sertab'ın ağabeyi, Nil Karaibrahimgil ile birlikte olan yakışıklı. Neyse ben bilinmeyen bir yönünü size aktarayım. Çocuklarına çok düşkün Serdar. Kızı ve oğlunu Fethiye Hillside'a tatile getirmiş. Bravo vallahi. Kaldığım Divan Marmaris Mares havaalanına 1.5 saat mesafede. Bizi alan şoför arkadaş Kamil Marmarisli oduğu için ön bilgileri ondan aldım. Turist var ama esnaf kan ağlıyor. Tüm Marmarisliler fuhuş ve uyuşturucudan yaka silkiyor. Özellikle Rus ve Moldovyalı fahişeler Marmaris'i kazanç kapısı yapmışlar. Yetkililer yeterli elemana sahip olamadıkları için çaresizler. Otele geldiğimizde bizi Divan Marmaris Mares'in dünya şekeri Satış Müdürü Fulya Sevim karşıladı. Hep birlikte meyhaneye yemeğe indik. Masada Divan Marmaris Mares'in Genel Müdürü Ünal Toprak, Divan Restoranlar Müdürü Ercüment İldağ ve zarif eşi Emre vardı. Deniz, mehtap, muhteşem lezzetler yorgunluğumu unutturdu. Şef İbrahim Savran, ekip Ahmet Aslan, Ercan Çağlayan, Mehmet Kılıç ve barmen Estergon Yılmaz ateş gibiler. Ünal ve Ercüment Bey masayı çiçek gibi donattılar. Deniz börülcesi, patlıcan ezme, koya koruğu, balık kokoreç, kalamar ve hellim ızgaranın ardından 3 çeşit balık geldi. Levrek ve lagos ızgara, barbun tava. 
Finalde de kazandibi ve karışık meyve vardı. Sohbet çok güzeldi. Bir kere Ünal Toprak, Ercüment İldağ çok profesyonel, başarılı ama bir o kadar da mütevazi, muhteşem insanlar. Fulya ve Esra zaten sıcakkanlı, keyifli isimler. Yemekte Marmaris'in içler acısı durumunu biraz tartıştık. Masadaki herkesin buluştuğu ortak nokta, Marmaris halkının yaşam kalitesini artırmak ve böylece pahalı turistin gelmesini sağlamak oldu. Yabancıların ülkemize kazıklanmak için gelmediğini söyleyen Ünal Toprak "Turist, işçilerin, esnafın arasında yürüyemiyor. Kötü muamele görüyor. Bu da tamamen yaşam kalitesi ile ilgili" dedi. Fulya ise "Yaşam kalitesi de çok önemli ama Marmaris'e ciddi yatırımlar lazım. Biz güzel bir yatırım yaptık. Antalya ile kıyaslarsak orada tarih, Marmaris'te ise sadece güneş ve deniz var. O yüzden de buna ilaveten futbol, golf sahaları gibi yatırımlar, tiyatro, sinema gibi yerler yapılabilir. Doğa kullanılabilir" dedi. 
Bu arada meyhanede sahne alan İzmirli grup Smyrna ise tek kelimeyle yıkılıyor. 

Rüya gibi bir otel... 
Sabah erken kalktım. Şehir turu ve çevreyi tanımadan önce oteli gezdim. Yenilenmiş. Hele benim kaldığım King Suit gerçekten bir rüya. 2005 yaz sezonuna da büyük yeniliklerle girmişler. Çocuk parkı, Mini Club'ı ve özel aile suitleri de öyle. Yarım pansiyon seçeneğinin yanı sıra, bu sezon konuklarını, ilk kez, tüm restoran ve barlar, fitness center ve daha birçok hizmet alanını içeren ultra all inclusive düzeyinde ağırlıyorlar. Deniz tuzuna karışan çam kokusu ve eşsiz güneşiyle şehir stresinden kaçmak isteyenler için de unutulmaz bir tatil yeri. Farklı büyüklükte 33'ü dağ manzaralı toplam 281 oda, 10 suite ve çam ağaçları içinde, deniz manzaralı 159 villa var burada. Odalarda her türlü konfor mevcut. Yüzme havuzu, çocuk havuzu, oyun ve sinema salonu, pastane, tenis, halı saha, basketbol, su kayağı, parasailing, jet-ski, lisanslı öğretmenler eşliğinde diving center, fitness center, köpük ve shiatsu masajı, sauna, Türk hamamı, kısacası iyi bir tatil için herkesin zevkine ve kesesine uygun güzellikler var. Divan Marmaris Mares telefon numarası 0252 455 22 00. Muhteşem sabah kahvaltısında Ünal Toprak ve Ercüment İldağ medyanın Çeşme, Bodrum ve Antalya'yı daha gündemde tuttuğunu ama burada asıl suçun Marmaris'in iyi pazarlanmamasında yattığını söylediler. Kahvaltı sonrası çam kokuları arasında, İçmeler'e kadar 5 kilometre yürüdüm. Yürüme yoluna "Motor ve bisiklet giremez" diye bir tabela asmışlar. Ama sahilde yer alan kafe, restoran ve barların bütün çalışanları sabah 09 00'da motor ile giriyorlar. Leş gibi egzoz kokuyor. Marmaris gerçekten yalancı bir cennet. Başka ülkelerde böyle bir doğa olsa çok farklı olurdu. Yürüme parkuru boyunca otellere ait beach ve restoranlar dışında da özel mülkiyet olan kafeler, restoranlar ve kır kahveleri var. Fiyatlar uygun. Turiste hizmette sınır yok açıkçası. Ama zamanında turiste değer verilmemiş, kazık atılmış, o nedenle pahalı turistin gelmesi biraz hayal. Sahil boyu restoranlarda en çok Sezen Aksu, Hande Yener, Gülşen ve Nazan Öncel çalıyor. Turlarken esnafla da konuştum. Onlar da Marmaris'i kurtarmak için esnafın ve işletmecilerin toplanması gerektiğini söylüyor. Her şey dahil sistem yüzünden hiçbir yeri göremeyen turist para bırakmıyor tabii ki. 

Dert çok... 
DHA'nın Doğan Haber Ajansı Marmaris büro şefi sevgili Mustafa Sarıipek ve gerçekten pırıl pırıl bir çocuk Kaan Kaya ile güneş tepemizde şehir turuna çıktık. Önce kapalı çarşıda biraz esnafın nabzını kontrol ettik. Bugünkü POSTA ALIŞVERİŞ ekinde geniş yer verdim. Çarşı gerçekten boş, üstelik günlerden cumartesi. 
Yıllarca kuyumculuk yapan Fuat Sunal işsizlikten dükkanı markete ve tekel bayisine çevirmiş. Bir başka esnaf "Bütün tv-magazin programlarında Çeşme, Bodrum, Antalya'dan söz ediliyor. Marmaris üvey evlat muamelesi görüyor. Burası eşi benzeri olmayan bir yer ama hak ettiği değer verilmiyor" diyor. Biraz da cadde ve sokakları arşınlıyoruz. Üçümüz birlikte ilk yerleşim bölgesi Kaleiçi'ne giriyoruz. Marmaris'te kiralar acayip yüksekmiş. Bir oda, bir salon 500 YTL. Satın almak ise 100-150 milyar. Marmaris'in en eski camisinin önünde oturmuş esnaf ile biraz dertleştim. Söz birliği etmişcesine, "Göçler yüzünden başka yerlerden gelen haddini bilmezler -hangi il ve ilçe olduğunu söylememize gerek yok, onlar kendilerini çok iyi bilirler- burasının affedersiniz ama içine ettiler. Kocasının, nişanlısının veya sevgilisinin yanında yabancı kadına sarkıntılık ediyorlar, hem de korkusuzca. Gözümüzün önünde oluyor her şey. Bir çifti iki tane ahlaksız küfürle taciz etti geçen akşam. Kafaları iyi. Ardından da elle tacize kalktılar. Kadın karete biliyormuş, ağzını burnunu dağıttı iki terbiyesizin. Bu konuda Marmaris'in esnafı çok tedirgin ve buraya birilerinin el atması gerekiyor" diye konuştular. Bu arada BKM'nin Efes Pilsen ile ortaklaşa düzenlediği yaz konserleri kapsamında 7 Ağustos Pazar Süper Star Ajda Pekkan ile Yaşar aynı sahneyi paylaşacak. Turumu Belediye Başkanı Ali Acar ile noktalıyorum. Acar önü açık ve sevilen bir başkan. Ama o da hayal ettiklerini yapamamaktan dertli. Kendi ve ailesine ait Nergis ve Nergis Select adında iki tane oteli var. Başkanın anlattıklarını aşağıda okuyabilirsiniz. Sevinçleriniz okyanuslar, üzüntüleriniz kum tanesi kadar olsun. 

'Layık olduğumuz yerde değiliz' 

Marmaris Türk turizminde arzu ettiği geliri elde edemiyor ve potansiyelini maalesef kullanamıyor. Sayısal anlamda bakıldığında, Marmaris'in dolu olması herkesin mutlu olduğu anlamına gelmiyor. Genelde hiç kimse hayatından memmun değil. Marmaris geri kaldı. 
En önemli neden ise tanıtım eksikliği. Biz geçmiş yıllardan bu yana, tanıtımda gerekli olan mücadele ve hassasiyeti yurt içi ve yurt dışı pazarında göstermedik. Bugün Bodrum yerli turizim adına, bir eğlence merkezi olarak marka olmuştur. Marmaris, Türk turizm pazarında olması gereken yerde değil. Otel, motel, yerleşim alanı açısından plansız ve programsız bir gelişme oldu Marmaris'te. Bugün doğasına ve coğrafi yapısına baktığımız zaman Marmaris dünyanın en güzel tatil bölgelerinden biri. Fakat kıymeti bilinmedi. Bir defa çifte stardardın ve haksız rekabetin yoğun olarak yaşandığı bir yer Marmaris. Bugün Marmaris'in 65 bin yatak kapasitesi var. Fakat yatak kapasitesinin oranlamasına baktığımız zaman maalesef iki ve üç yıldızlı otellerin, belediye belgeli otellerin, apartların ağırlıkta olduğunu görüyoruz. Bizde beş yıldızlı otel veya tatil köyü, dolayısıyla nitelikli yatak sayısı, oranlama olarak baktığımız zaman yüzde 10'a isabet ediyor ki bu çok düşük bir oran. Dolayısıyla yatak sayısının daha fazla olduğu Antalya, Fethiye gibi bölgelerle rekabet şansımız azalıyor. Bu durumda Marmaris'in çıtasını yükseltmek için yerel yönetim olarak kaldırımları, yolları, yeşil alanları, park, bahçeleri elden geçiriyoruz. Yani üzerimize düşen görevi yapıyoruz, yapmaya çalışıyoruz. Bir de, sizin de söz ettiğiniz gibi ulaşım sorunu var. Dalaman Havaalanı'nda turist otobüse biniyor ve 1.5 saat sonra oteline ulaşıyor. Aslında bu en önemli sorun. Datça Yarımadası'na hitap eden bir proje ile bize düşen görevi yerine getireceğiz. Tabii devletten de beklediklerimiz var. Dünyanın her yerinde devlet, turizme büyük önem veriyor. Dövizin özellikle dört yıldır prim yapmaması turizm yatırımcılarını gerçekten ciddi bir sıkıntıya sokuyor... 

BİR DAKİKA 
Rumeli'de Sibel rüzgarı 

İstanbul'da müzik adına gerçekten çok hoş şeyler yapılıyor. Açıkhava, Rumeli Hisarı ve Kuruçeşme Arena'da müziğin dev isimleri muhteşem konserler veriyor. Bu arada Sibel Can bu akşam Rumeli Hisarı'nda. Bana göre kaçmaz. Çeşme Nispet'te ise ilk kez Alişan konseri var, meraklılara duyrulur. 



</TEXT>
</DOC>
