<DOC>
<DOCNO> 387811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun06.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da içki yasağı 
</HEADLINE>
<TEXT>


Ankara'da belediyeye ait tesislerde alkole izin verilmiyor. Belediyenin işlettiği restoranlarda ise sadece iftarda yemek çıkıyor 

YILDIZ YAZICIOĞLU Ankara 

Ankara Büyükşehir Belediyesi'nin hizmete açtığı tesislerde alkollü içecek yasağı getirildi. Belediyeye ait yüzme havuzu, restoran gibi sosyal tesislerde de Ramazan ayına göre düzenlemeler yapılması dikkat çekiyor. 
Bayındır Barajı'ndaki Mavi Göl Parkı'nda yer alan ahşap levhalarda, "Parkta içki içilmesi kesinlikle yasaktır" uyarısı yer alıyor. Gölbaşı'ndaki Mogan Gölü Parkı'nın girişindeki uyarı levhasında, "Sevgili ziyaretçilerimiz, park içerisinde, alkol kullanmadığınız, çiçekleri koparmadığınız, çevrenizi rahatsız etmediğiniz için teşekkür ederiz. Ankara Büyükşehir Belediyesi" yazısı bulunuyor. Ancak belediye, giriş kapısına bir bez afiş ile de "Alkol kullanılması yasaktır" uyarısını yineliyor. 
Eryaman Mahallesi'ndeki Göksu Parkı'nın giriş kapısındaki metal levhalarda ise, "Alkollü içki kullanmak kesinlikle yasaktır" yazısı göze çarpıyor. 

Ramazan ayarı 
Belediyeye ait Altınpark yüzme havuzu da, ramazan ayı nedeniyle kapılarını halka kapatırken açık olduğu zamanlarda kadınlara sadece cumartesi günleri, 09.00-17.00 saatlerinde hizmet veriyor. Altınpark'taki Belediye Evi Restoranı'nda ise ramazan nedeniyle sadece iftarda yemek veriliyor. Ankara Belediyesi, "Hanımlar Lokali" adı altında açtığı tesislerinde yüzme havuzu, spor salonu, kafeterya gibi hizmetlerini 'haremlik' yaklaşımıyla erkeklere kapalı olarak sürdürüyor. 


</TEXT>
</DOC>
