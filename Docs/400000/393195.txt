<DOC>
<DOCNO> 393195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas09.html </URL>
<DATE> 2005/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
2 seks festivali yetmedi, 3’üncüsü başladı 
</HEADLINE>
<TEXT>

     Levent ULUÇER DHA 

      ÇİN’in, yılda 2 kez düzenlenen dev seks fuarıyla ünlü Guangzhou eyaleti bu yıl yoğun ilgi nedeniyle organizasyona 3’üncü kez evsahipliği yapıyor. 
     Guangzhou Seks Kültürü Festivali’nin bu yılki 3’üncü ayağı, geçen cumartesi günü Çin anakarası ve Hong Kong’dan 12 seks uzmanının da katıldığı bir törenle başladı. İngilizce yayımlanan China Daily gazetesine göre, Çin Seksoloji Derneği Başkanı Şü Tiyenmin, "Bu festivali düzenlemekle Çin, ne kadar samimi ve cesur olduğunu göstermektedir" dedi. 
     Prezervatif firması Durex’in 25-34 yaşları arasındaki 10 bin kişiyle yaptığı bir araştırmaya göre, Çinlilerin seksle tanışma yaşı 2001’de 22’yken bu rakam günümüzde 18’e inmiş durumda. Ancak dernek başkanı Şü, seks eğitiminin ülke çapında hayli geri olduğunu belirtti. Araştırma sonuçları, her 3 Çinliden birinin okulda seks eğitimi almadığını gösteriyor. Şü, 3 günlük festival kapsamında, özellikle gençlerin sağlıklı seks konusunda bilgi kazanacağını umduğunu söyledi. 
     Festivalin konusu, ’Sağlıklı ve Uyumlu Seks’ olarak belirlendi. Festivalde en çok ilgi çeken ürünlerin kadın iç çamaşırları ile ’seks oyuncakları’ olduğu belirtilirken, festivali ilk gün 50 bin kişinin gezdiği ifade edildi. 
     Guangdong Seksoloji Derneği Başkanı Cang Fıng da, önceki 2 festivalin çok başarılı olduğunu hatta birçok kentin kendilerini örnek alarak seks festivali başlatmak istediğini açıkladı. 
     
</TEXT>
</DOC>
