<DOC>
<DOCNO> 385502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko48.html </URL>
<DATE> 2005/10/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Cari işlemler dengesi Ağustos'ta 1.2 milyar dolar açık verdi 
</HEADLINE>
<TEXT>

     Türkiye'nin cari işlemler dengesi, bu yılın Ağustos ayında 1 milyar 254 milyon dolar açık verdi. 
     Merkez Bankası, Ocak-Ağustos dönemi ödemeler dengesi rakamlarını açıkladı. 
     Buna göre, geçen yılın Ağustos ayında 8 milyon dolar fazla veren cari işlemler dengesi, bu yılın aynı ayında yüzde 1 milyar 254 milyon dolar açık verdi. 
     Bu yılın 8 aylık döneminde ise cari işlemler açığı, yüzde 47.4 oranında artarak 15 milyar 791 milyon dolar oldu. Geçen yılın Ocak-Ağustos döneminde cari açık, 10 milyar 711 milyon dolar idi. 
     Cari açık artışında belirleyici olan dış ticaret açığı, ödemeler dengesinde yer aldığı şekliyle, geçen yılın aynı ayına göre yüzde 67.5 artarak, bu yılın Ağustos ayında 3 milyar 801 milyon dolara yükseldi. 
     Aynı dönemde açığı kapatıcı etkisi olan net turizm gelirleri ise yüzde 14.7 artarak 3 milyar 198 milyon doları buldu. 
     Ocak-Ağustos dönemi rakamlarına göre dış ticaret açığı ise ödemeler dengesi gösterimi uyarınca, bir önceki yılın aynı dönemine göre yüzde 40.1 artışla 21 milyar 751 milyon dolar oldu. 
     Bu gelişme, ihracat FOB gelirlerinin yüzde 17.4 oranında artarak 46 milyar 206 milyon dolar olarak gerçekleşmesine rağmen, "bavul ticaretinin yüzde 8'lik düşüşle 2 milyar 332 milyon dolar ve altın dahil ithalat harcamalarının yüzde 20.7 oranında artarak 74 milyar 761 milyon dolara ulaşmasından" kaynaklandı. 
     Öte yandan ödemeler dengesi bilançosunda, "kaynağı belirsiz para giriş-çıkışını" gösteren net hata noksan kalemine göre, 2005 yılının Ağustos ayında 796 milyon dolar para girişi olurken, bu kapsamda para girişi Ocak-Ağustos döneminde 4 milyar 966 milyon doları buldu. 
     
     HİZMETLER DENGESİ 

     Hizmetler dengesi, Ocak-Ağustos 2005 döneminde bir önceki yılın aynı dönemine göre yüzde 13 oranında artarak 9 milyar 65 milyon dolar tutarında fazla verdi. 
     Anket sonuçlarına göre turizm gelirleri, bir önceki yılın aynı dönemine göre yüzde 15.5 oranında artarak 11 milyar 741 milyon dolara ulaştı. 
     Söz konusu dönemde turizm giderleri de yüzde 9.5 artarak 1 milyar 900 milyon dolara yükseldi. 
     Bunun sonucunda net turizm gelirleri, 2004 yılının ilk 8 ayında toplam 8 milyar 427 milyon dolar olarak gerçekleşmişken, bu yılın ilk 8 ayında 9 milyar 841 milyon dolara yükseldi. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2004 yılının Ocak-Ağustos dönemine göre yüzde 35.5 oranında artarken, ithalattaki artışa paralel olarak taşımacılık kaleminin bir alt kalemi olan navlun giderlerinde gözlenen yüzde 24.6'lık artıştan dolayı taşımacılık giderleri yüzde 35.7 oranında arttı. 
     Böylece net taşımacılık giderleri, 2005 yılı Ocak-Ağustos döneminde 2004 yılının aynı dönemine göre yüzde 36.2 oranında artarak 918 milyon dolara yükseldi. 
     
     YATIRIM GELİRİ DENGESİ 

     2004 yılının sekiz aylık döneminde 3 milyar 960 milyon dolar net çıkışla sonuçlanan yatırım geliri kalemi, 2005 yılının aynı döneminde de 4 milyar 18 milyon dolar net ödemeyle sonuçlandı. 
     Bu yılın Ağustos ayında yatırım geliri dengesi kaleminin altında yer alan doğrudan yatırımlar ve faizlerden oluşan diğer yatırımlarda gerçekleşen net çıkışlar, sırasıyla 30 milyon ve 564 milyon dolar olurken, portföy yatırımları altında ise gelir ve gider kalemleri birbirini dengeledi. 
     Geçen yılın Ocak-Ağustos dönemiyle karşılaştırıldığında cari transferler, 2005 yılının aynı döneminde yüzde 20.8 oranında artarak 913 milyon dolar oldu. 
     Söz konusu dönemde, işçi gelirleri ve resmi transferlerden kaynaklanan girişler sırasıyla 483 milyon ve 430 milyon dolar olarak gerçekleşti. 
     
     SERMAYE VE FİNANS HESAPLARI 

     Bu yılın Ocak-Ağustos döneminde finans hesaplarında gerçekleşen net sermaye girişi, 2004 yılının aynı dönemine göre yüzde 1.5 artarak 10 milyar 825 milyon dolar olarak gerçekleşti. 
     Doğrudan yatırımlar kalemi altında, Türkiye'deki yabancı sermayeli şirketlerin yurtdışındaki ortaklarından kullandıkları kredileri ve yurtdışında yerleşik kişilerin Türkiye'de gerçekleştirdikleri gayrimenkul alımlarını da içeren yurtdışında yerleşik kişilerin yurtiçinde yaptıkları net yatırımlar, 2005 yılının Ağustos ayında bir önceki yılın aynı ayına göre 3 kattan fazla artış göstererek, 649 milyon dolar olurken, böylece yatırımlar Ocak-Ağustos döneminde, bir önceki yılın aynı dönemine göre yüzde 52.3 artarak 2 milyar 909 milyon dolara yükseldi. 
     Sekiz aylık dönemde, yurtdışında yerleşik kişilerin Türkiye'de gerçekleştirdikleri net gayrimenkul alımlarının 902 milyon dolarına ulaştığı tahmin edilirken, Türkiye'deki yabancı sermayeli şirketlerin yurtdışındaki ortaklarından kullandıkları kredilerle ilgili olarak 250 milyon dolar net kredi geri ödemesi gerçekleştirildi. 
     Yurtiçinde yerleşik kişilerin yurtdışında yaptıkları net yatırımlar, 2004 yılı Ocak-Ağustos döneminde net 612 milyon dolar olurken, 2005 yılının aynı döneminde net 696 milyon dolar oldu. 
     Sonuç itibariyle, 2005 yılının sekiz aylık döneminde doğrudan yatırımlar kaleminde gerçekleşen net girişler, bir önceki yıla oranla yüzde 70.5 artarak 1 milyar 298 milyon dolardan 2 milyar 213 milyon dolara yükseldi. 
     
     PORTFÖY YATIRIMLARI 

     Portföy yatırımlarında 2004 yılının Ocak-Ağustos döneminde 3 milyar 959 milyon dolar olarak gerçekleşen net sermaye girişi, 2005 yılının aynı döneminde 7 milyar 223 milyon dolara çıktı. 
     Alt kalemler itibariyle incelendiğinde, yurtiçinde yerleşik kişilerin yurtdışında menkul değer alım-satımları, 2004 Ocak-Ağustos döneminde 173 milyon dolar net alım gerçekleşirken, 2005 yılının aynı döneminde 1 milyar 783 milyon dolar net alım gerçekleşti. 
     Genel Hükümet, yurtdışında ihraç edilmiş tahvillerle ilgili olarak, Ağustos ayında 489 milyon dolar anapara geri ödemesinde bulunarak, Ocak-Ağustos döneminde net 2 milyar 250 milyon dolar net borçlanma gerçekleştirdi. 
     Yurtdışında yerleşik kişiler, Ağustos ayında hisse senedi piyasasında 501 milyon dolar alım gerçekleştirirken, devlet iç borçlanma senetleri piyasasında da 600 milyon dolar net satım gerçekleştirdiler. 
     Böylece, 2005 yılı Ocak-Ağustos döneminde söz konusu piyasalarda sırasıyla 3 milyar 862 milyon ve 3 milyar 244 milyon dolar net alım yapıldı. 
     
</TEXT>
</DOC>
