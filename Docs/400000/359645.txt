<DOC>
<DOCNO> 359645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonsiy02.html </URL>
<DATE> 2005/07/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Maliye, Yüce Divan için özel avukat tutacak 
</HEADLINE>
<TEXT>

     Maliye Bakanlığı, müdahil olarak katıldığı bakanlıkları döneminde enerji ihalelerinde ve uyguladıkları enerji politikalarıyla kamuyu zarara uğrattıkları gerekçesiyle yargılanan eski Enerji ve Tabii Kaynaklar Bakanları Cumhur Ersümer ve Zeki Çakan’ın Yüce Divan’da yargılandıkları dava için avukat tutacak. 
     Bakanlar Kurulu, Maliye Bakanlığı’na Ersümer ve Çakan hakkında Yüce Divan’da açılan kamu davasında serbest avukatlardan veya avukatlık ortaklıklarından hizmet satın almasını kararlaştırdı. Bakanlar Kurulu’nun Resmi Gazete’de yayımlanan kararıyla söz konusu dava için avukatlık hizmeti satınalınmasına ilişkin usul ve esasları belirleme konusunda da Maliye Bakanlığı’na yetki verildi. Maliye avukatlık hizmeti satın almayı Kamu İhale Kanunu’nun 22’nci maddesine göre "doğrudan temin" yoluyla yapacak. 
     
     MALİYE MÜDAHİL OLARAK KATILACAK 
     Maliye Bakanlığı, kamu hazinesi adına Yüce Divan’daki söz konusu davaya müdahil olma talebinde bulunmuş ve bu talebi kabul edilmişti. Bir hazine avukatı da söz konusu davanın duruşmalarına katılıyordu. 
     
     KAMUYU ZARARA UĞRATMAKLA SUÇLANIYORLAR 
     Eski Enerji ve Tabii Kaynaklar Bakanı Cumhur Ersümer, bakanlığı döneminde uyguladığı yanlış ve usulsüz enerji politikaları nedeniyla kamuyu zarara uğratmak, görevini suistimal etmek ve yetkilerini aşarak kanunlara uymamaktan yargılanıyor. Ersümer hakkında, devlet alım-satım ihalelerine fesat karıştırmaktan 10 yıla kadar, görevi kötüyü kullanmak ve rekabeti önlemekten bir yıldan üç yıla kadar ve görevi ihmal suçundan üç aydan bir yıla kadar hapis cezası isteniyor. Eski Bakan Zeki Çakan da görevini suiistimal, yetkilerini aşmak ve devlet alım-satımına fesat karıştırmak suçlarından yargılanıyor. 
     
</TEXT>
</DOC>
