<DOC>
<DOCNO> 357524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/guncel/agun.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba tanıdık çıktı 
</HEADLINE>
<TEXT>


Polisin 2 yıldır aradığı DHKP - C militanı Eyüp Beyaz, dün üzerine bağlı bombalarla Adalet Bakanlığı'na girdi. Yakalandığı halde görevlilerin elinden kaçan Beyaz, başından vurularak öldürüldü. Canlı bomba Eyüp Beyaz, 2 yıl önce Başbakan'ın oğlu Bilal Erdoğan'ın düğününe intihar saldırısı planlayan 2 teröristten biriydi. Beyaz'ı dün TV'de gören annesi, "Vah oğlum vah" diye feryat etti 

TOLGA ŞARDAN, GÖKÇER TAHİNCİOĞLU, TÜRKER KARAPINAR Ankara - Fotoğraflar Serdar ÖZSOY 

Adalet Bakanlığı binasına, personel-ziyaretçi kapısından girmek isteyen DHKP - C militanı Eyüp Beyaz, X - ray cihazında fark edilen vücuduna sardığı bombayı fünyesini ateşlemesine rağmen patlatamayınca başından vurularak öldürüldü. 
Adalet Bakanlığı, dün bir katliam girişiminden kurtuldu. Aranan terörist, 1980 doğumlu Beyaz, saat 09.20 sıralarında ziyaretçi kapısından girdi. Elinde, "İtalya'da adam öldüren kardeşinin bu ülkede cezaların ağır olması nedeniyle Türkiye'ye iade edilmesi" senaryosunu içeren "Muharrem Akkurt" adına yazılmış bir dilekçe bulunan Beyaz, güvenlik görevlilerine "Ali Bey'e gidiyorum" dedi. Güvenlik görevlilerinin Beyaz'ı geçirdikleri X - ray cihazından sesli uyarı gelmesi üzerine, elinde "dedektör" bulunan kadın güvenlik harekete geçti. 
Kadın görevlinin uyarısı üzerine telaşlanan Beyaz, beline sarılı bombayı patlatacak fünyeyi ateşledi. Fünye patlamasına rağmen, düzenekteki sorun nedeniyle bombaları patlatamayan Beyaz'ın üzerine atlayan güvenlik görevlileri, ellerini arkadan kelepçelediler. 

Nöbetçi bomba ekibi 
Patlama sesi üzerine Başbakanlık çevresinde görev yapan nöbetçi bomba imha ekipleri, özel tim ve Yunus ekipleri Adalet Bakanlığı'na geldiler. Bu sırada, Beyaz'ın vücudundaki 3 ayrı bomba paketinden biri yere düştü. Bomba imha uzmanı, üzerinde kalan 2 ayrı paketteki bombanın farklı bir düzeneğe bağlı olması ihtimali nedeniyle teröristi ve düşen bombayı kontrol etmeye çalıştı. Bu sırada kurtulan Beyaz, patlamadan çekinen güvenlik güçlerinin de engelleyememesi üzerine bakanlığın giriş kapısından çıkarak, Milli Eğitim Bakanlığı ile Güvenpark arasındaki sokağa doğru koşmaya başladı. 

"Nerede Vurun, vurun " 
Binadan çıkan güvenlik görevlileri, "Bombacı nerede Vurun, vurun" diye bağırarak polisleri uyardı. Fünyenin patlamasıyla hafif yaralanan ve kalabalığa doğru koşmayı sürdüren Beyaz, polisin açtığı ateş sırasında bacağından 2 kurşunla yaralanarak yere düştü. Elleri kelepçeli olan Beyaz, bir süre yerde sırtüstü yattıktan sonra yeniden doğrulmak isterken havaya 2 el ateş eden polis tarafından başından tek kurşunla vurularak öldürüldü. Bu sırada bir polisin "Öldürmeyin" diye bağırdığı duyuldu. Olay yerinde 5 boş kovan bulundu. 

Çiçek yere yatırıldı 
Terörist kaçarken ateş açıldığı sırada binaya gelen Adalet Bakanı Cemil Çiçek, silah sesleri nedeniyle koruma polisleri tarafından yere yatırıldı. 
Bir yetkili, Kızılay'daki eylem nedeniyle, 250 polisin Güvenpark'ta tutulduğunu, Beyaz'ın bu grubu hedef alarak koşmayı sürdürdüğünü ve elleri kelepçeli olmasına rağmen vücudunun sol tarafına doğru hamle yapmaya çalışmasının "üzerindeki ikinci düzeneği ateşleyecek" şeklinde yorumlandığını söyledi. 

Ceset üzerinde patlatılmadı 
Yerde yatan Beyaz'a müdahale eden bomba uzmanı, diğer düzeneğin patlama ihtimali olup olmadığını inceledi. Televizyon görüntülerinde Beyaz'ın bu sürede can cekiştiği gözlendi. Normalde paketleri, "korteks" denilen yöntemle patlatarak etkisiz hale getiren uzman, Beyaz'ın cesedinin zarar görmemesi için riski göze alarak vücuda sarılı düzeneği eliyle inceledi. Beyaz'ın kıyafetlerini keserek çıkaran bomba imha uzmanı, vücuttaki bombaları söktü. 
Emniyet yetkilileri, Beyaz'ın bakanlığa girişinden yaşamını yitirdiği süreye kadar meydana gelen olayların toplam 9 dakika sürdüğü bilgisini verdiler. Yetkililer, Beyaz'ın, "canlı bomba" eylemine başladıktan sonra kimseye zarar veremeden etkisiz hale getirilen ilk eylemci olduğunu söylediler. 

Kelepçeleyen polis Milliyet'e konuştu 

TÜRKER KARAPINAR 
Canlı bomba Eyüp Beyaz'ı kelepçeleyen, Adalet Bakanlığı güvenlik görevlisi, Milliyet'e konuştu. Cihazın ötmesi sonucu Beyaz'ın tekrar cihazdan girip çıkmasını istediklerini belirten güvenlik görevlisi, "Birden paniğe kapıldı ve elleriyle bir şeyler aramaya başladı. Biz de üzerinde bomba olduğunu fark edip hemen üzerine atladık. Ellerini arkadan kelepçeleyerek, yere yatırdık. Kendisinden uzaklaştık. Bomba imha ekipleri geleceği sırada şüpheli ayağa kalkarak, kapıdan çıktı ve kaçtı" dedi. 

Çiçek Kadere inanırım 

Adalet Bakanlığı, 2000'de gerçekleştirilen "Hayata Dönüş Operasyonu" ile F tipi cezaevlerinin açılmasından sonra sol terör örgütlerinin hedefi haline geldi. 
Adalet Bakanı Cemil Çiçek'in, örgüt listelerinde ilk sıralarda olduğu biliniyordu. Hedefteki ikinci ismin, Ceza ve Tevkifevleri Genel Müdürü Kenan İpek olabileceği belirtildi. Kenan İpek, DHKP-C'nin yoğun tehditlerine hedef olmuştu. 
Beyaz'ın X-Ray cihazından geçmeyi göze alması, Çiçek'i değil, bir başka ismi hedef aldığı yorumuna neden oldu. Eylemin, Tunceli'de 17 teröristin ölü ele geçirildiği "Maoist Komünist Parti - Halk Kurtuluş Örgütü" operasyonunun 'intikamı' olabileceği de öne sürüldü. 
Olayın ardından ailesini arayarak iyi olduğunu bildiren Çiçek, "Allah'a ve kadere inanan bir insanım... Türk milleti mensubuyum, korku lügatimizde yoktur" dedi. 

Hedef önemsiz 
"Maalesef bu ülkenin gencecik insanları kandırılıyor" diyen Çiçek, "Hedef siz miydiniz sorusuna, "Kişiselleştirmeyin, terörün hedefi insandır. Mühim olan can kaybının olmaması" yanıtını verdi. 

2 yıldır aranıyordu 

DHKP - C militanı Beyaz'ın 2 yıl önceki suç ortağı Celal Yayla, polis sorgusunda saldırı planlarını ayrıntılı biçimde anlatmıştı 

Ankara'da öldürülen DHKP-C'li canlı bomba Eyüp Beyaz'ın adını 2 yıl önce Milliyet, "Önce kurşun, sonra bomba" başlıklı özel haberiyle manşetten duyurmuştu. Beyaz, Başbakan Recep Tayyip Erdoğan'ın oğlunun düğününe yönelik planlanan intihar eyleminin 2 canlı bombasından biriydi. 
Sıkı güvenlik önlemleri nedeniyle gerçekleştirilemeyen eylemden sonra polis, canlı bombadan birini yakalarken, Beyaz kaçmıştı. 2 yıldır da aranıyordu. 

Hedef düğündü 
Milliyet'te 22 Aralık 2003 tarihinde yayımlanan haberde, İstihbarat Şube Müdürlüğü ve Terörle Mücadele Şubesi ekiplerinin ortaya çıkardığı suikast planıyla, Beyaz'ın adı gündeme gelmişti. 
Örgüt, Bilal Erdoğan'ın 10 Ağustos 2003'te İstanbul Lütfi Kırdar Kongre Merkezi'nde yapılan düğün töreni için suikast planı hazırladı. Saldırı için Celal Yayla ve Eyüp Beyaz belirlendi. Ancak düğün günü örgüt üyeleri, güvenlik önlemleri nedeniyle ortam bulamadılar, sadece çevrede birkaç küçük bomba patlatabildiler. 
İstanbul polisi, istihbarat üzerine operasyon düzenleyip Celal Yayla'yı yakaladı. Beyaz ise yakalanamadı. 
Mahkemece tutuklanan Yayla'nın sorgusunda suikastla ilgili şunları söylediği öne sürüldü 
"Diğer arkadaşlar, Başbakan'ın aracı müsait bir noktaya geldiğinde uzun namlulu silahlarla tarayacaktı. Kargaşada ben Başbakan'a yaklaşarak üzerimdeki bombayı ateşleyecektim. İkinci planımız ise koruma gibi Başbakan'a yaklaşacaktım." 
Örgütün, Sadettin Tantan, DYP Genel Başkanı Mehmet Ağar ve Adalet Bakanı Cemil Çiçek'e de saldırı planladığı öne sürülmüştü. n İSTANBUL Milliyet 

Annesi televizyonda izledi 

ÜMİT KILIÇ Ardahan DHA 
Ardahan Çıldır'daki ailesi, 2 yıldır göremediği Eyüp Beyaz'ın 25 öldürülmesini televizyondan dehşet içinde izledi. "Vah oğlum vah" diye feryat eden anne Kızbes Beyaz, baygınlık geçirdi. 
Gökbelen köyünde yaşayan Kızbes 75 ve Ilgar Beyaz 71 çifti, dün saat 13.00'te haberleri izlerken polislerin vurduğu oğullarını tanıdı. Anne Beyaz, "Bu bizim Eyüp" diye bağırdı. Ev bir anda yasa büründü. Çiftin 2'si kız 6 çocuğunun en küçüğü olan Beyaz'ın, Karadeniz Teknik Üniversitesi Giresun Eğitim Fakültesi Sınıf Öğretmenliği Bölümü'nü 2001'de bitirdiğini söyleyen yakınları, son sınıfta okurken arkadaşlarının etkisiyle DHKP - C'ye katıldığını anlattılar. 

Hocası anlattı 
KTÜ Giresun Eğitim Fakültesi Öğretim Görevlisi Bünyamin Çetinkaya da, Beyaz'ın öğrenci iken oldukça sessiz ve kendi halinde biri olduğunu söyledi. 
Haberleri dinlerken "Eyüp Beyaz" isminin kendisinde çağrışım yaptığını, daha sonra da bu kişinin öğrencisi olduğunu anımsadığını belirten Çetinkaya, "Derslerinde başarısız olduğu için okulu 7 yılda bitirdi. Arkadaş çevresi yoktu. Hiçbir olaya karıştığını da duymadım" diye konuştu. 

Otelde aile görüntüsü verdi 

Polis, terörist Eyüp Beyaz'ın, Ulus'taki bir otelde Muharrem Akkurt adına düzenlenen sahte kimlikle 24 - 25 - 26 Haziran ve 28 - 29 - 30 Haziran tarihlerinde kaldığı yönünde kayıt buldu. Otel görevlileri, söz konusu müşterinin Eyüp Beyaz'a benzediğini, yanında bir kadın bulunduğunu, aile görüntüsü verdiklerini söylediler. Beyaz'ın, Adalet Bakanlığı'na girerken elinde bulunan dilekçeye yazdığı, "Yıldız Caddesi, Gül Sokak No 12 Sincan" adresinin sahte olduğu saptandı. 

El yapımı toz bomba taşıyordu 

Eyüp Beyaz'ın üzerindeki bombanın patlamaya hazır durumda, el yapımı ve ateşleme düzeneğine sahip olduğu bildirildi. Beyaz'ın üzerindeki düzeneğin 3 ayrı pakete konularak, beline sarılmış "amonyum nitrat, potasyum klorat, şeker" karışımı, yaklaşık 1 kilo ağırlığındaki bir "toz"dan oluştuğu öğrenildi. Patlaması halinde çevresindeki güvenlik görevlilerinin ölümüne neden olabilecek bombanın bir başka kişi tarafından hazırlandığı tahmin ediliyor. 

'Çok sayıda ölüme neden olabilirdi' 

Emekli Emniyet Genel Müdür Yardımcısı ve kriminalistik uzman Muhittin Kaya, canlı bomba eyleminde kullanılan kimyasal malzemeyle ilgili Milliyet'e şu değerlendirmeyi yaptı 
"Amonyum nitrat ve potasyum klorat madde halkın bildiği gübre kökenli patlayıcılardır. Bu tür patlayıcılar dinamite yakın etki gösterir. Basınç etkisinin az olduğu açık alanda birkaç kişinin ölümüne neden olabilir. Ancak basınç etkisinin yüksek olacağı dar ve kapalı alanda ağır hasara ve çok sayıda kişinin ölümüne neden olabilir." 

Öldürülmesi tartışma konusu 

Beyaz'ın, kelepçelenmesi ve ayağından vurulmasına karşın ölümcül ateşe maruz kalması, "Polis öldürmeyebilirdi" yorumlarına neden oldu. Ankara Emniyet Müdürlüğü'nden yapılan açıklamada da Beyaz'ın halkın yoğun olarak bulunduğu çiçekçilere doğru kaçması üzerine, sözlü ve havaya yapılan ateşle uyarıldığı, buna rağmen durmadığı belirtilerek, "Üzerindeki düzeneği harekete geçirmek için çabalayan şahsı yakalama amaçlı yapılan atış sonucu şahıs ölü olarak ele geçirilmiştir" denildi. 
Çiçek de, "Kişi, vatandaşların yoğun olduğu yere kaçmaya çalışınca, polis tarafından vurularak öldürülmüştür" dedi. 



Binadan böyle kaçtı 


Adalet Bakanlığı'na giren canlı bomba Eyüp Beyaz, üzerindeki fünyeyi ateşledi, ancak bomba patlamadı. Terörist Beyaz, binadan kaçmayı başardı. 




Görevliler engel olamadı 


Canlı bomba, görevlilerden kurtuldu elleri kelepçeli halde Adalet Bakanlığı'ndan böyle kaçtı. Üzerinde bomba olduğu için görevliler engelleyemedi. 




'Nerede o vurun' sesleri 


Eyüp Beyaz, Milli Eğitim Bakanlığı ile Güvenpark arasındaki boşluğa doğru koşmaya başladı. Bazı güvenlik görevlileri, arkasından "Vurun, vurun" diye bağırdı. 



Kalabalığın üstüne koştu 


Fünyenin patlamasının etkisiyle hafif yaralı olan Beyaz, kalabalığa doğru koşmayı sürdürdü. Polisler, bacaklarına doğru ateş edince Beyaz yere düştü. 




Başından vurulup öldü 


Bir polisin "öldürmeyin" uyarısına rağmen, polisler havaya 2 el ateş ettikten sonra, Beyaz'ı başından tek kurşunla vurdu. Olay yerinde 5 boş kovan bulundu. 



Bomba imha uzmanı böyle müdahale etti 


Bomba imha uzmanı, Beyaz'ın üzerindeki düzeneğin patlama ihtimali olup olmadığını inceledi. TV'de, Beyaz'ın bu sürede "can çekiştiği" de gözlendi. 




</TEXT>
</DOC>
