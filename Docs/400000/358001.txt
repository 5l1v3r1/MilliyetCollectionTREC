<DOC>
<DOCNO> 358001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun21.html </URL>
<DATE> 2005/07/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
3500 Türk kendini ihbar etti 
</HEADLINE>
<TEXT>

     Almanya'nın Hessen eyaletinde, 1 Ocak 2000 tarihinden sonra yeniden Türk vatandaşlığına geçtikleri için doğrudan Alman vatandaşlığını kaybeden Türklerden 3500'ünün durumlarını bildirdikleri belirtildi. 
     Hıristiyan Demokrat Birlik Partili CDU Eyalet İçişleri Bakanı Volker Bouffier, Wiesbaden kentinde yaptığı açıklamada, Alman yasalarına göre yeniden yabancı konumuna düşen Türklere, durumlarını bildirdikleri için oturma izni ve yerleşim hakkı almalarında kolaylık sağlanacağını ve haklarında cezai takibat yapılmayacağını söyledi. 
     Alman vatandaşlığını kaybeden Türklerin yeniden Alman vatandaşlığına geçmek için başvuruda bulunabileceklerini de belirten Bouffier, durumlarını bugüne kadar bildirmeyenlerin de en kısa zamanda Yabancılar Dairesi'ne başvurmaları çağrısında bulundu. 
     Bunu yapmayanların büyük zarar görebileceklerine işaret eden Bouffier, Türk hükümetini de yeniden Türk vatandaşlığına geçerek Alman vatandaşlığını kaybedenlerin isimlerini açıklamadığı gerekçesiyle eleştirdi. 
     
</TEXT>
</DOC>
