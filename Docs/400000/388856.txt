<DOC>
<DOCNO> 388856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur08.html </URL>
<DATE> 2005/10/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Haliç'e su altı otoparkı teklifi... 
</HEADLINE>
<TEXT>

     İstanbul’a üçüncü köprünün tartışıldığı bir sırada ilginç bir öneri geldi. Ünlü mimar Prof. Ahmet Vefik Alp, Haliç’e 30 bin araçlık su altı otoparkı yapılmasını önerdi. 
     DYP Genel İdare Kurulu GİK üyesi de olan Prof. Alp, İstanbul’da tarihi yarımada, Galata ve Karaköy’de otopark sorununun en üst düzeyde olduğuna dikkat çekti. 
     "Sokaklar oto deposu olmuş" diyen Alp, tarihi doku içerisinde otopark açılamadığını vurguladı. Alp, tarihi yarımadanın yayalaştırılmasıyla entegre olarak Galata- Unkapanı köprüleri arasında 30 bin araçlık Haliç Sualtı Otoparkı yapılabileceğini belirtti. 
     Cenevre’de de benzer bir otoparkın olduğunu söyleyen Alp, içinde alışveriş ünitelerinin de olacağı bu projenin belediyeye günde 100 bin dolar gelir akıtacağının altını çizdi. 
     Alp, otoparkın her iki kıyıdan da kullanabileceğini söylerken, kamulaştırma bedeli bulunmamasına da dikkat çekti. Alp, Taksim-Yenikapı Metrosunun da otopark içinden geçerek otopark-metro buluşmasının ulaşıma rahat bir nefes aldıracağını söyledi. 
     Alp, İstanbul’da denizlerin çok az kullanıldığını vurgularken, "Deniz kıyılarının altında otoparklar yapılması İstanbul’da ulaşımı rahatlacaktır" dedi. 
     Alp, İstanbul trafiğindeki sıkışıklığın yılda bir milyar dolara mal olduğuna dikkat çekti. 

ANKA 
     
</TEXT>
</DOC>
