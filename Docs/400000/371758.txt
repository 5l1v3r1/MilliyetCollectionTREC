<DOC>
<DOCNO> 371758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/aspo.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KIMI kim geçer 
</HEADLINE>
<TEXT>


Dünyanın gözünü diktiği Formula 1 Türkiye Grand Prix'sinden Finli pilot Raikkonen galip çıktı. Buz Adam lakaplı yıldız sürücü, bu sezon 5. kez zirveye çıktı. Pilotlar klasmanında lider durumda bulunan Fernando Alonso ise damalı bayrağı ikinci sırada gördü 

MURAT AĞCA 


İstanbul'daki tarihi Formula 1 yarışının galibi McLaren Mercedes'ten Kimi Raikkonen oldu. İstanbul Park Pisti'nde 58 tur üzerinden gerçekleşen ilk Türkiye Grand Prix'sine pole pozisyonda başlayan "Buz Adam" lakaplı Fin pilot, 1.24.34.454'lük dereceyle damalı bayrağı en önde görürken, bu sezondaki 5, kariyerindeki 6. yarış birinciliğine imza attı. Son iki tur kala pist dışına çıkan McLaren'den Juan Pablo Montoya'yı sürpriz bir şekilde geçen Renault'nun şampiyona lideri Fernando Alonso ikinci olurken, Montoya üçüncülükte kaldı. Renault'nun diğer sürücüsü Fisichella ise 4. sırayı aldı. 
100 bin heyecanlı izleyici önünde kırmızı ışıklar söndüğünde, ikinci cepteki Renault pilotu Giancarlo Fisichella, müthiş atağıyla ilk viraja gelirken Raikkonen'i geride bıraktı. Merakla beklenen ilk viraj, pistten çıkarak ön kanadı kırılan Felipe Massa dışında sorunsuz geçti. Ancak yarışın şanssız takımı BMW Williams'tan Nick Heidfeld ve Mark Webber sağ arka lastiklerindeki sorunlar nedeniyle erken pit yaptılar. Bu ikili benzer sorunlar nedeniyle yarışı da tamamlayamadı. 

Schumacher şaşırttı 
Ferrari'nin sıralama turlarında zaman elde edemeyen ve motor değiştirdiği için de 19. sıradan başlayan yıldızı Michael Schumacher ise izleyenleri şaşırttı. 14. turda Weber ile çarpıştıktan sonra pite giren ve bir tur sonra da yarışı terk eden Schumi, tam 17 tur sonra piste geri döndü. Bir sonra Ferrari'nin evi Monza pistinde yapılacak yarıştaki sıralama avantajını düşünerek yeniden tur atmaya başlayan Schumacher, amacına ulaştı ve yarışı bırakan Williams sürücüleri Webber, Heidfeld ile Massa'yı geride bıraktı. Alman pilot 51. turda yine pite girerek yarışı terk etti. 
Takım arkadaşı Fisichella'yı geçtikten sonra uzun süre yarışı ikinci sırada götüren Alonso ise Raikkonen ile 13 saniye fark varken girdiği pit stop'un ardından uçan Finli'yi yakalayamadı. 
Yarışın son büyük sürprizi ise bitime birkaç tur kala yaşandı. Önce Jordan'dan Monteiro'nun darbesiyle spin atan Montoya, pozisyonunu kaybetmeden zorlukla piste döndü. Ancak iki tur kala bu kez belalı 8. virajda pistten çıkınca Alonso'ya geçildi ve üçüncülükle yetindi. Formula 1'in 15. yarışı 4 Eylül'de İtalya'nın Monza pistinde yapılacak. 


Kupa Başbakan Erdoğan'dan 

İlk kez yapılan Türkiye Grand Prix'sinde zirveye çıkan Kimi Raikkonen'e lale şeklinde hazırlanan kupasını Başbakan Recep Tayyip Erdoğan verdi. İkinci Alonso da ödülünü İstanbul Büyükşehir Belediye Başkanı Kadir Topbaş'ın elinden aldı. Üçüncü Montoya'nın ödülünü TOSFED Başkanı Mümtaz Tahincioğlu verdi. Yarışı izlemek için öğle saatlerinde helikopterle piste gelen Başbakan Recep Tayyip Erdoğan, "Biz eserlerimizle övünüyoruz, lafa gerek yok. Şüphesiz ufak tefek eksiklerimiz olacaktır, ama önümüzdeki yıllarda çok daha başarılı olacağımıza inanıyorum" diye konuştu. Erdoğan daha sonra Formula 1 Başkanı Ecclestone ile birlikte Ferrari'nin garajına gitti. 

Hız rekoru Montoya'da 

İstanbulPark pistindeki ilk yarışta hız rekorunu Juan Pablo Montoya kırdı. McLaren Mercedes pilotu, ikinci sektördeki düzlükte tam 330.5 kilometre sürate ulaşarak, pistin hız rekorunu eline geçirdi. Tüm sektörlerde de en hızlı zaman derecelerine imza atan Montoya, böylece önceki gün yapılan sıralama turlarında Renault'dan Fernando Alonso'nun elde ettiği 329.5 kilometrelik dereceyi geride bıraktı. Yarışta en hızlı ikinci zamanı 329.2 km. ile Kimi Raikkonen elde ederken, Toyota'dan Jarno Trulli 329 km.'lik sürate ulaştı. Tüm pilotların 310 km'nin üzerine çıktığı pistin en yavaşı 315.6 km. ile Minardi'nin yeni ismi Robert Doornbos oldu. Hız rekorunun sahibi Montoya, 1.24.770 ile aynı zamanda pistteki en hızlı turu atan pilot da oldu. 

Ucuz atlattılar 


İlk turdaki ilk dönemeçte pistten çıkan Sauber Petronas pilotu Felipe Massa ön kanadı kırıldığı için pite girmek zorunda kaldı. Kaza ucuz atlatıldı. 


Schumi'nin gözyaşları 

Yarışın 14. turunda Webber ile çarpıştıktan sonra pit stopa giren Michael Schumacher tam 17 tur sonra tekrar piste döndü. Monza'da sıralama turlarında avantajı kullanmak için Massa, Webber ve Heidfeld'i geride bırakmak zorunda olan Schumi bu amacına ulaştıktan sonra 51. turda tekrar mücadeleyi bıraktı. Ancak İstanbul'dan puansız dönen Ferrari'nin Alman pilotu yarış sonrası gözyaşlarına hakim olamadı. 

Artam 15. oldu 

Formula 1'in bir alt kategorisi olan GP2'de ikinci yarışta ISport International adına yarışan Türk pilot Can Artam, 15. sırada yer aldı. İstanbulPark Pisti'nde 23 tur üzerinden yapılan ikinci yarışta 15. olan Can Artam, dünkü ilk yarışta da 11. sırayı elde etmişti. Yarışta ilk sırayı Arden International pilotu Finlandiyalı Heikki Kovalainen alırken, Süper Nova International pilotu İngiliz Adam Carroll 2., Art Grand Prix pilotu Alman Nico Rosberg ise 3. sırayı elde etti. 

TÜRKİYE GRAND PRİX'Sİ SONUÇLARI Sürücü Takımı Derecesi 1.Kimi Raikkonen McLaren 1 24 34.454 2.Fernando Alonso Renault 00 18.609 3.J.Pablo Montoya McLaren 00 19.635 4.Giancarlo Fisichella Renault 00 37.973 5.Jenson Button BAR 00 39.304 6.Jarno Trulli Toyota 00 55.420 7.David Coulthard Red Bull 01 09.298 8.Christian Klien Red Bull 01 11.622 9.Takuma Sato BAR 01 49.987 10.Rubens Barrichello Ferrari 1 tur 11.Jacques Villeneuve Sauber 1 tur 12.Ralf Schumacher Toyota 1 tur 13.Robert Doornbos Minardi 3 tur 14.Narain Karthikeyan Jordan 3 tur 15.Tiago Monteiro Jordan 3 tur Yarışdışı Kalan Sürücüler Christijan Albers Minardi 10 tur Michael Schumacher Ferrari 26 tur Nick Heidfeld Williams 29 tur Felipe Massa Sauber 30 tur Mark Webber Williams 38 tur 

PİLOTLAR KLASMANI Sürücü Ülkesi Takımı Puan 1.Fernando Alonso İspanya Renault 95 2.Kimi Raikkonen Finlandiya McLaren 71 3.Michael Schumacher Almanya Ferrari 55 4.J.Pablo Montoya Kolombiya McLaren 40 5.Jarno Trulli İtalya Toyota 39 6.Giancarlo Fisichella İtalya Renault 35 7.Ralf Schumacher Almanya Toyota 32 8.Rubens Barrichello Brezilya Ferrari 31 9.Nick Heidfeld Almanya Williams 28 10.Mark Webber Avustralya Williams 24 11.Jenson Button Britanya BAR 23 12.David Coulthard Britanya Red Bull 21 

MARKALAR KLASMANI Takım Puan 1.Renault 130 2.McLaren 121 3.Ferrari 86 4.Toyota 71 5.Williams 52 6.Red Bull 27 7.BAR Honda 24 8.Sauber 14 9.Jordan 11 10.Minardi 7 


</TEXT>
</DOC>
