<DOC>
<DOCNO> 376757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy02.html </URL>
<DATE> 2005/09/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD'li komutanlar PKK gündemiyle Ankara'ya geliyor 
</HEADLINE>
<TEXT>

     ABD'nin Avrupa Kuvvetleri Komutanı Orgeneral James Jones ve Merkezi Kuvvetler Yardımcısı Korgeneral Lance Smith bugün Ankara'ya geliyor. 
     Türkiye, ABD ile sorun yaratan iki önemli konuyu Irak ve PKK'yı askeri düzeyde ele alıyor. ABD hükümetinin isteği üzerine ABD'nin Avrupa Kuvvetleri Komutanı Orgeneral James Jones ve Irak'taki operasyonu yürüten Merkez Kuvvetler Karargahı'ndan Komutan Yardımcısı Korgeneral Lance Smith bugün Ankara'da olacak. 
     İki komutana da geniş katılımlı bir heyetin eşlik etmesi bekleniyor. Orgeneral Jones'un Ankara'da ilk durağı Terörizmle Mücadele Mükemmeliyet Merkezi olacak. ABD bir süredir subay bulundurduğu merkeze resmen ziyaret sırasında katılacak. 
     Türkiye ve ABD arasında bu konuda Mutabakat Anlaşması imzalanacak. İmza töreninin ardından ortak basın açıklaması yapılması da planlanıyor. 
     ABD'li komutanlar cuma günü de Genelkurmay Başkanı Orgeneral Hilmi Özkök ile biraraya gelecekler. Görüşmenin gündemini Irak ve PKK oluşturuyor. Özkök ve komutanlar, Türkiye açısından ciddi güvenlik sorunu yaratan Irak'taki son durumu ele alacaklar. 
     Kürt grupların bağımsız devlet kurma girişimleri ve Kerkük gibi Türkmen nüfusun yoğun yaşadığı yerlere yönelik izlenen politikanın yarattığı rahatsızlık bir kez daha dile getirilecek. 
     
     PKK da gündemde 
     Türkiye bir süredir ABD ile sorun oluşturan Irak'taki PKK varlığını da gündeme getirecek. Operasyon isteğine olumlu yanıt alamayan Türkiye, Irak'taki kamplardan Türkiye'ye sızan PKK militanlarıyla mücadele konusunda ciddi sorun yaşıyor. 
     ABD hükümeti ise Türkiye'nin isteklerine Irak'taki karışıklığı gerekçe göstererek, askerlerin direnişçilerle uğraştığını PKK'ya kuvvet ayırmalarının mümkün olmadığı yanıtını veriyor. 
     ABD ordusu son olarak aralarında PKK yöneticilerinin de bulunduğu 150 terörist için yakalama emri yayınladı ancak henüz yakalanıp Türkiye'ye iade edilen terörist yok. Bu durum da görüşmede ele alınacak. 
     
</TEXT>
</DOC>
