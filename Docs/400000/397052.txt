<DOC>
<DOCNO> 397052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy21.html </URL>
<DATE> 2005/11/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Demirel Cumhurbaşkanlığı için 7 yıl uzun süre 
</HEADLINE>
<TEXT>

     9. Cumhurbaşkanı Süleyman Demirel, 
     Cumhurbaşkanlığı için 7 yıllık görev süresinin uzun olduğunu savunarak, "Türkiye eninde sonunda başkanlık sistemine geçecek" dedi. 
     Enerji ve Tabii Kaynaklar Bakanı Hilmi Güler ile Balıkesir Vali Vekili Halil Yavuz Kaya’yı ziyaret eden Demirel, burada gazetecilerin, "Cumhurbaşkanı’nın yeni meclis tarafından seçilmesi ve görev süresiyle ilgili tartışmalar" hakkındaki görüşlerini sormaları üzerine, bu tartışmalar için zamanın çok erken olduğunu kaydetti. 
     "Cumhurbaşkanlığı için 7 yıl uzun süre" diyen Demirel, Türkiye’de, 7 yılda başta insanlar olmak üzere çok şeyin değiştiğini, her yıl 1-1,5 milyon kişinin ergenlik çağına girdiğini, belirterek, şöyle konuştu 
     "7 yılda 10 milyon yeni insan geliyor. 5 yıl iyi bir süre. 
     Fransa’da da 7 idi, 5’e indirildi. Cumhurbaşkanlığına aynı kişinin iki dönem seçilebilmesi, halkın cumhurbaşkanını seçmesi doğru olur. 11. 
     Cumhurbaşkanı nasıl seçilecek derseniz, geçen 82 yılda 10 Cumhurbaşkanı seçilmiştir. Bunların bir kısmı kendi şartları içinde seçilmiştir. Her seçimde başka bir olay var, bu defa yine 1,5 yıl var. 
     Bunları tartışmak için henüz erken. Çünkü o günün şartları neyi getirecek, bilmiyoruz. Bu meclis mi seçmeli, yeni meclis mi seçmeli 
     O günkü iktidar kadrosunun vereceği karardır. Bana sorarsanız cumhurbaşkanını millet seçmeli." Demirel, bir gazetecinin, "iktidarın kısa süre içinde seçime giderek, cumhurbaşkanını yeni meclisin seçmesi gerektiği yolundaki görüşlerin, bugünkü iktidar kadrolarına bir hakaret içerip içermediğini" sorması üzerine, "Hakaret olmaz canım, niye olsun" karşılığını verdi. 
     1982 Anayasası ile TBMM’nin görev süresinin 4 yıldan 5 yıla 
     çıkarıldığını, ancak 1983 yılından bugüne kadar yapılan seçimlerde hiçbir parlamentonun ömrünün 5 yılı bulmadığını anlatan Demirel, şöyle devam etti 
     "5 sene uzun geliyor. Türkiye halkı dinamiktir. Halktaki siyasi temayüller, meclisteki siyasi temayüller çok kısa zamanda farklılaşıyor. Bunun kanuni süresi 5 yıl. Yalnız 5 yıl hak değildir. 
     ’Bizim 5 yıl hakkımız, oturacağız’ değildir, hak milletindir. Aslında seçme hakkı milletindir, seçilenin değildir. Hakkın asıl sahibi millettir. Millet isterse daha kısa zamanda olur, çok daha uzun zamanda da olur." Demirel, "Cumhurbaşkanının halk tarafından seçilmesinin başkanlık sistemine geçilmesi anlamına gelip gelmediği" yönündeki bir soru üzerine de başkanlık sisteminin ayrı bir olay olduğunu ifade etti. 
     Cumhurbaşkanını meclis yerine halkın seçmesinin işi kolaylaştıracağını, cumhurbaşkanı seçilecek kişi üzerindeki eleştirileri, "Şu partinin, bu partinin adamı, şu siyasi düşüncenin adamı" tartışmalarını ortadan kaldıracağını belirten Demirel, "Başkanlık sistemi ayrı bir olay. Türkiye eninde sonunda başkanlık sistemine geçecek. Ama cumhurbaşkanını halkın seçmesi, işi kolaylaştırır" dedi. 
     
</TEXT>
</DOC>
