<DOC>
<DOCNO> 374492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur06.html </URL>
<DATE> 2005/08/31/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Vicdan azabına dayanamadı, itiraf etti 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ'nin Sarayköy İlçesi'nde geçtiğimiz hafta kına gecesinde havaya silah atılırken başına isabet eden kurşunla can veren İbrahim Dalkılınç'ı, damat Gökhan Dalkılınç'ın tabancasından çıkan kurşunla can verdiği ortaya çıktı. 
     Olaydan sonra gözaltına alınıp, tanık ifadeleri doğrultusunda tutuklanan, ancak ifadesinde küçük çocuğun kendi tabancasından çıkan kurşunla ölmediğini söyleyen ve suçlamayı kabul etmeyen damat Gökhan Dalkılınç, vicdan azabına dayanamayarak tutuklu bulunduğu Denizli D Tipi Cezaevi'nden savcılığa bir mektup yazarak suçunu itiraf etti. Dalkılınç'ın Denizli Cumhuriyet Savcılığı'na yazdığı mektupta küçük İbrahim'in ölümüne neden olan kurşunun sıkıldığı tabanca da damadın bir yakınının evinde bulundu. Damat Dalkılınç mektubunda, tabancanın bulunduğu yeri de söyledi. 
     Savcılığa yazdığı mektupta, yaşanan olaydan dolayı büyük üzüntü duyduğunu söyleyen damat Gökhan Dalkılınç, bundan pişman olduğunu, küçük İbrahim'in ölümünden büyük üzüntü duyduğunu ve olay yüzünden uyku uyuyamadığını belirtti. Dalkılınç'ın yazdığı mektup üzerine bulunan ruhsatsız tabanca balistik inceleme için Ankara Jandarma Kriminal Labaratuvarı'na gönderildi. 
     
     KÜÇÜK İBRAHİM CAN VERMİŞTİ 
     Sarayköy'ün Altıntepe Köyü'nde 10 gün önce Azize Arslan ile Gökhan Dalkılınç çiftinin havaya atılan silahlar yüzünden damadın kuzeninin oğlu İbrahim Dalkılınç başına isabet eden kurşunla can vermiş, olayla ilgili yürütülen soruşturma kapsamında, damat 25 yaşındaki Gökhan Dalkılınç, TCK'nın 85 1'nci maddesi gereği taksirle adam öldürme iddiasıyla, Merkez'e bağlı Üçler Beldesi'nin MHP'li Belediye Başkanı 36 yaşındaki Muhammet Özcan ile birlikte 45 yaşındaki Hüdai Dülger ve 29 yaşındaki İsmail Aydın, TCK’nın 171 1-c maddesi gereğince, toplumda korku ve panik yaratmaktan tutuklanmıştı. Nöbetçi mahkemede, damat Gökhan Dalkılınç hakkındaki suçlamayı kabul etmemiş, ancak 9 görgü tanığının ifadesi doğrultusunda hakim kanaatiyle gerdeğe giremeden cezaevine girmişti. 
     
</TEXT>
</DOC>
