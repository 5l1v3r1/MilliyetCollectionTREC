<DOC>
<DOCNO> 352676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur19.html </URL>
<DATE> 2005/06/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Diyanet'ten "iffet ve namus" hutbesi... 
</HEADLINE>
<TEXT>

     Diyanet İşleri Başkanlığı, iffetin sadece kadınlarda bulunması gerekli bir değer olarak görüldüğünü, oysa iffetli olmanın erkek için de dini ve ahlaki yükümlülük ve erdem olduğunu" hutbe ile anlatacak. 
     Diyanet’in hazırladığı, "İffet İnsanın Süsüdür" konulu hutbe, 8 Temmuz Cuma günü camilerde okunacak. 
     İnsanların, üstün değerlere sahip olduğu belirtilen hutbede, "İnsandaki bu üstün değerlerden birisi de şüphesiz iffettir. İffet insanın dine ve edebe aykırı söz ve fiillerden uzak durması, tabii bir duygu olan cinsel arzu ve isteklerinin meşru ölçüler çerçevesinde karşılanmasıdır. Başka bir ifadeyle iffet insanı kemale ulaştıran bir ziynet ve erdemdir" denildi. 
     Hutbede, İslam dininin, insana, hayatını onurlu bir şekilde sürdürebilmesi için vazgeçilmez haklar tanıdığı ifade edilerek, şu görüşlere yer verildi 
     "Din, can ve mal güvenliği, aklın ve namusun korunması bu hakların en önemlilerindendir. Şüphesiz namus ve şerefin korunmasının en güzel yolu, iffetli olmaktan geçmektedir. Zira iffet, insanın süsü, ziyneti ve namus anlayışının göstergesidir. İffet ve namus duygusu, insanlarda doğuştan var olan ve onu diğer canlılardan ayıran en belirgin bir niteliktir. İffet duygusu, bir müminin kötülüklere, çirkinliklere, haramlara bulaşmasını önleyen bir kalkandır. İffetli müminin kapısı, Allah’a, Hazreti Peygamber’e, kendisine ve başkalarına karşı saygısızlık içeren her türlü çirkinliğe kapalıdır. İffetsiz insan ise her türlü kötülüğü işlemeye elverişlidir." İslam’da, kişilerin dürüst ve iffet sahibi olmalarının istendiğine işaret edilen hutbede, bu konuda ayetlerde de kadın-erkek ayırımı yapılmadığı kaydedildi. 
     Hutbede, "Ayetler aynı zamanda, namus ve iffetin sadece kadınlara özgü değil, onun kadın-erkek bütün insanlarda bulunması gereken ortak özelliklerden olduğunu göstermektedir. Çağımızda bazı kimseler tarafından iffet, sadece kadınlarda bulunması gerekli bir değer olarak telakki edilmektedir. Oysa iffetli olmak, erkek için de dini ve ahlaki bir yükümlülük ve bir erdemdir" denildi. 
     Hutbede ayrıca, başkalarının iffetine zarar verecek söz ve davranışların da yasaklandığı ifade edilerek, Kur’an-ı Kerim’de hiçbir delile dayanmadan başkalarının namusu hakkında olumsuz ifadeler kullananlar için, "İffetli, hiçbir şeyden habersiz, mümin kadınlara zina isnat edenler, gerçekten dünya ve ahrette lanetlenmiştir" denildiği hatırlatıldı. 
     
</TEXT>
</DOC>
