<DOC>
<DOCNO> 383997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur33.html </URL>
<DATE> 2005/10/04/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
"Çuval cinayeti"nin arkasından "tokat" çıktı 
</HEADLINE>
<TEXT>

     İzmir’in Basmane semtinde, Erhan Y’nin, öldürüldükten sonra çuval içinde küfeye konularak inşaat alanına atılması olayını, polis, küfedeki "Z.K" rumuzundan yola çıkarak aydınlattı. 
     Alınan bilgiye göre, çuval içinde öldürülmüş halde bulunan kişinin kimliğini belirlemek için çalışmalarını sürdüren Asayiş Şube Müdürlüğü Cinayet Büro Amirliği ekipleri, çuvalın içine konulduğu küfedeki "Z.K" rumuzundan yola çıkarak, küfe imalatçılarını araştırmaya başladı. 
     Dedektifler, "Z.K." rumuzunu küfelerine koyan imalatçıyı bularak, satış yaptığı kişileri incelemeye başladı. İncelemeler sırasında, polis, Kemeraltı Çarşısı’nda kalaylama işiyle uğraşan ve aynı zamanda sebze yetiştiren Erhan Y’nin, yaklaşık bir haftadır kayıp olduğunu belirledi. 
     Erhan Y’nin yanında çalışan ve kayıp olmasına rağmen olayı kimseye bildirmeyen yeğeni İ.T.Y, polis tarafından gözaltına alındı. 
     İ.T.Y’nin, amcasının kendisini sürekli hakir görerek onurunu kıran sözler söylediğini, olay günü de kalaylama makinesinin arızalanması üzerine küfür edip tokat attığını ileri sürdüğü öğrenildi. İ.T.Y’nin, bunun üzerine demir çubukla döverek öldürdüğü amcasını, çuvala ve küfeye koyarak bir haftaya yakın süre işyerinde beklettiğini, kokmaya başlaması üzerine ise cesedi Basmane’deki inşaat alanına götürerek attığını söylediği kaydedildi. 
     Zanlı, sorgusunun ardından İzmir Adliyesi’ne sevk edildi. 
     Vali Kazım Dirik Caddesi’nde çok katlı iş merkezi inşaatında, 5 gün önce, çuvalda darp edilerek öldürülmüş kişinin cesedi bulunmuştu. 
     
</TEXT>
</DOC>
