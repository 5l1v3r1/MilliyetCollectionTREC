<DOC>
<DOCNO> 386252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/axspo03.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan 
</HEADLINE>
<TEXT>


Galatasaray 2. Başkanı Ergun Gürsoy, Divan Kurulu'nun dünkü toplantısına katıldı, sert eleştirilere yanıt verdi. Gürsoy, Fenerbahçe'nin kendilerini bazı yönlerde geçtiğini tekrarladı, herkesin uyanmasını istedi 

ERHAN TELLİ 


Galatasaray 2. Başkanı Ergun Gürsoy, Divan Kurulu'nda dün yapılan eleştirilere göğüs gerdi. 
Yönetime yüklenen Divan Kurulu eski Başkanı Duygun Yarsuvat, kulübün iyi yönetilmediğini savunarak, "Kulüp olduğu yerden daha aşağılara düşürülmüştür. Galatasaray'da yönetim zaafiyeti var. Yöneticiler, birbirinden ve takım içinde olan bitenden habersiz olarak yönetici sıfatı taşıyorlar. Günaydın uyanalım diyorum" ifadesini kullandı. 

'Uyanalım' 
Daha sonra söz alan Ergun Gürsoy, Fenerbahçe hakkında çıkan röportajla ilgili olarak kendini savundu, "Söyleşi olunca uzuyor ve içinden bir başlık çıkarılıyor. İnsanlarımız da sadece o başlığa takılıp gerisine bakmıyor. Biz, ileriye dönük 5 yıllık kombine bileti satan bir camiayla yarışıyoruz. Evet Fenerbahçe bizi bazı yönlerde geçmiştir ama tekrar yakalayalım diye uyarıyorum. Arkadaşlar uyanalım diyorum" diye konuştu. 

Bodozlama 
Özhan Canaydın'a bugüne kadar hiç saygısızlık yapmadığını da belirten Gürsoy, şöyle devam etti "O aday olduğu sürece, benim oyum, yönetimde olsam da olmasam da, onadır. Özhan abi varken aday değilim. Ama o yoksa o zaman bütüm gücümle üzerime düşeni yaparım. Karadeniz'de benim bu tarzıma bodozlama derler, belki biraz öyle oldu ama uyanmanın zamanı geldi. Rakibimizi yakalamamız için kimse önümüzü kesmesin. Beğenmiyorsanız bizi Mart ayında değiştirirsiniz. Beğeniyorsanız bırakın bayrağı yine en yükseğe dikelim." 
Gürsoy'a en sert çıkış ise duayenlerden biri olan Turgan Ece'den geldi, "Basında olduğu gibi Ergun Gürsoy burada da konuşmasını bilmiyor. Fenerbahçe bizi kıskandığı ve Avrupa'da bir kupa alabilmek amacıyla takımına milyonlarca dolarlık yatırım yapıyor" dedi. 
Son sözü alan Gürsoy ise konuşmayı şöyle tamamladı "Açıklamalarımda uyanın demek istedim. Bunlara antrenmanlıyım. 1984 yılından beri beni eleştiren ağabeylerim var. Canları sağ olsun. Sağ olsunlar da hep tenkit etsinler." 

100. yıla özel pilav günü 

Galatasaray 100. yılını yarın ve cumartesi günü yapacak etkinliklerle kutlayacak. Kulübün kuruluş gününü 11 Ekim olarak kabul eden sarı - kırmızılılar, kulübün kurucusu ve ilk başkanı Ali Sami Yen'i Feriköy Mezarlığı'nda kabri başında ziyaret ederek etkinlikleri başlatacak. 
Cumartesi günü de lisede toplanacak sarı - kırmızılılar, Taksim Atatürk Anıtı'na yürüyerek, burada saygı duruşunda bulunacak. 
Lisede devam edilecek kutlama programında Başkan Özhan Canaydın'ın konuşmasının ardından, en kıdemli üye, yaş kütüğüne 100. yıl plaketi çakacak ve 50 yıllık Divan Kurulu üyelerine berat ve madalyaları verilecek. 
Tören, kulübün kazandığı ödül ve kupa tanıtımlarının ardından yenecek geleneksel pilavla sona erecek. 

İsyan bastırıldı 

VEDAT DANACI 

Galatasaray Yönetimi, futbolcularının isyanına kulak verdi, yeni yapılan sahayı, takımın kullanımına tahsis etti. Sarı-kırmızılı oyuncuların, zemiminin bozuk olduğu yolundaki şikayetleri göz önünde tutuldu ve takım dün yeni alanda çalıştı. Bu durum futbolcuları oldukça memnun etti. 
Sakatlıklarının ardından önceki gün yapılan çalışmaya katılan Hakan Şükür ile Ümit Karan'ın formda olması, Teknik Direktör Gerets'i sevindirirken, Hasan Şaş, Sabri, Ayhan ve milli takımda yer alan futbolcular dışındaki isimler antrenmanda yer aldı. 
Erciyes maçının kendileri açısından çok önemli olduğunu futbolcularına ileten Teknik Direktör Gerets, yenilgisiz olmalarının da gücünün çok iyi bir göstergesi olduğunu ifade etti. 


</TEXT>
</DOC>
