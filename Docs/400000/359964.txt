<DOC>
<DOCNO> 359964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo06.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çıktı, pir çıktı 
</HEADLINE>
<TEXT>


İngiltere Grand Prix'sine Alonso ve Button'ın ardından üçüncü sırada başlayan Juan Pablo Montoya starttan hemen sonra ele geçirdiği birinciliği yarış sonuna kadar koruyup, bu yılki ilk birinciliğini kazandı 


Formula 1 Dünya Şampiyonası'nın İngiltere'de koşulan 11. ayağında sürpriz bir isim birinci oldu. Juan Pablo Montoya, Silverstone Pisti'ndeki yarışta 1 saat, 24 dakika ve 29.588 saniyelik derecesiyle bu sezonki ilk birinciliğine uzandı. McLaren'in Kolombiyalı pilotu, kariyerinin de dördüncü zaferini elde etti. Yarışa 3. sırada başlayan Montoya, start anında müthiş bir atakla Fernando Alonso ile Jenson Button'ı geride bırakıp, liderliği ele geçirdi. Mücadele sonuna kadar üstünlüğünü koruyan Montoya damalı bayrağı gören ilk sürücü oldu. 

Alonso ikinci 
Montoya'nın 2.739 saniye gerisinde kalan Fernando Alonso ikinci sırada kaldı. İngiltere Grand Prix'sinin en flaş derecelerinden birini de Kimi Raikkonen aldı. Mücadeleye motor problemi cezası nedeniyle 12. cepte başlayan Finli pilot, 9 aracı geride bırakıp, üçüncü olarak, podyumdaki yerini aldı. Hayal kırıklıklarıyla dolu bir sezon geçiren son şampiyon Michael Schumacher, İngiltere Grand Prix'sinde de bekleneni veremedi ve altıncı olabildi. 

Müthiş güvenlik 
Hafta içinde Londra'da yaşanan bombalama olayları nedeniyle geniş güvenlik önlemlerinin alındığı yarış öncesinde de hayatını yitirenlerin anısına 1 dakikalık saygı duruşu yapıldı. Formula 1 Dünya Şampiyonası'nın bitimine 8 yarış kala genel klasman lideri Alonso en yakın takipçisi Raikkonen ile aradaki puan farkını 26'ya yükseltti. Bir sonraki yarış 24 Temmuz'da Almanya'nın Hockenheim Pisti'nde yapılacak. 

Sözünü tuttu 

İngiltere Grand Prix'sine ev sahipliği yapan Silverstone Pisti dün ilginç protesto eylemine tanık oldu. Daily Express'in spor yazarı Bob McKenzie geçen yıl "McLaren Mercedes bir yarış kazansa ben de Silverstone'da çırılçıplak tur atacağım" iddiasında bulunmuştu. Kimi Raikkonen geçen yıl Belçika'da birinci olunca Kenzie de sözünü tutmak kaldı. Bob McKenzie yarış öncesi tribünleri dolduran 100 bini aşkın seyircinin şaşkın bakışları önünde çıplak bir şekilde piste koşup, sözünü yerine getirdi. 

GENEL KLASMAN Sürücü Takımı Puanı 1.F.Alonso Renault 77 2.K.Raikkonen McLaren 51 3.M.Schumacher Ferrari 43 4.R.Barrichello Ferrari 31 5.J.Trulli Toyota 31 6.J.P.Montoya McLaren 26 7.G.Fisichella Renault 25 8.N.Heidfeld Williams 25 9.R.Schumacher Toyota 23 10.M.Webber Williams 22 

MARKALAR Takım Puanı 1.Renault 102 2.McLaren 87 3.Ferrari 74 4.Toyota 54 5.Williams 47 6.Red Bull 22 7.Sauber 13 8.Jordan 11 9.BAR 9 10.Minardi 7 

DERECELER Sürücü Takımı Derecesi 1.J.P.Montoya McLaren 1 24 29.588 2.F.Alonso Renault 00 02.739 3.K.Raikkonen McLaren 00 14.436 4.G.Fisichella Renault 00 17.914 5.J.Button BAR 00 40.264 6.M.Schumacher Ferrari 01 15.322 7.R.Barrichello Ferrari 01 16.567 8.R.Schumacher Toyota 01 19.212 9.J.Trulli Toyota 01 20.851 10.F.Massa Sauber 1 tur 

</TEXT>
</DOC>
