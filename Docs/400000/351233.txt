<DOC>
<DOCNO> 351233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/ydemirkol.html </URL>
<DATE> 2005/06/12/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yine kötü başlangıç 
</HEADLINE>
<TEXT>



Biz belki kendi takımımızın oyuncularını bile tam olarak tanımıyoruz ama oyuncular rakiplerini pek iyi tanıyorlar. Önce bunu bilmeli. Bir gün önce Hollanda'yı seyrederken dudağımız uçuklamıştı. A Milli takımda da görev yapan orta saha oyuncusu Maduro ve forvet Babel'in organize ettiği, ama daha çok Arsenal'li sol kanat Abeyi'yle parlayan bu takıma hayran kalmıştık. Dün maçtan önce kampta ziyaret ettiğimiz genç millilerimize onları sorduk. Evet 'çok iyiler ama son 6 ayda onları iki kez yendik' oldu cevap... 
Bu karşılaşmışlığın yanı sıra rakiplerini tanımak için başka nedenleri de vardı. FIFA'nın ilginç uygulamasıyla, gruptaki 4 takımın da aynı otelde kalması bunu sağlıyordu. Çin hakkındaki yorumlar da onları hafife almamak gerektiğini söylüyordu. Zaten karşılaştığımız maçlarda üstünlük sağlayamadığımız Ukrayna grubun favorileri arasındaydı ve sonuç itibariyle grup sanıldığından zordu. 
Bir diğer dezavantaj ise turnuvalara kötü başlangıç yapma alışkanlığımız. Geçen yıl bu takım İsviçre'deki Avrupa Şampiyonası'nda finale yürürken ilk maçta finalde de kaybettiği İspanya'ya boyun eğmiş, sonra Almanya ile berabere kalmış ve nihayet Polonya'yı yenerek finale çıkmıştı. Dün de benzer kötü bir başlangıç yaşandı. 
Oyuncu oyuncu bahsetmek çok zor. Çünkü takım olarak bir hamlık ve atalet sergiledik. Orta sahamız, ki kağıt üzerinde en güçlü olduğumuz alan gibi duruyor, hiç işlemedi. Dolayısıyla silahımız alan kanat bindirmelerini de yapamadık. Çin Halk Cumhuriyeti'nin 1.85 boy ortalamalı savunmasının arasına ilk yarıda sadece bir kez girebildik. Beklenenin çok dışında bir oyundu. 
İkinci yarıda özellikle de Uğur'un oyuna girişinden sonra sağ kanadımız işlemeye başladı ve rakibe kelepçeyi taktık. Yani aslında maç bitmeden kötü başlama karakterimizden doğan hastalığı yendik. Bu dönemde iyi bir ofansif 4-2-3-1 uyguladık. Golü geç de olsa bulduk. Ama afallayan Çin'lileri bozmak bir yana büyük hatalar yapıp rakibe pozisyon verdik. Ve ne yalan söyleyeyim, "En iyi 3'üncüler" arasında olsa bu gruptan çıkabilir ve her zaman olduğu gibi sonradan açılıp yürüyebiliriz. 
Ama altı çizilmesi gereken bir noktayı belirtmeli. Bu oyuncular üst düzey kulüp futbolunda daha çok yer almalı. Bu bir. Ve ikincisi 400 bin nüfuslu Hollanda Türk cemaatinden dün statta taş çatlasa 2500 kişi vardı. Ve yine sahaya koltuk atıldı, meşalelerle pankartlar tutuşturuldu. Ve en önemlisi maçın sonlarına doğru Hakan Şükür tezahüratı geldi. Yorum yapmıyorum. Yapmak istemiyorum. 



</TEXT>
</DOC>
