<DOC>
<DOCNO> 359914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/dunya/axdun01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalar Zerkavi'den mi 
</HEADLINE>
<TEXT>


Londra'daki saldırılarda kullanılan patlayıcıları, terörist Zerkavi'nin göndermiş olabileceği düşünülüyor 

DIŞ HABERLER SERVİSİ 


ABD'li istihbarat yetkilileri, İngiltere'nin başkenti Londra'da perşembe günü düzenlenen saldırılarda kullanılan patlayıcıların, El Kaide örgütünün Irak'taki lideri Ebu Musab El Zerkavi tarafından temin edilmiş olabileceği ihtimali üzerinde duruyor. Amerikan Time dergisine konuşan bir istihbarat yetkilisi, Zerkavi'nin elinde çok miktarda patlayıcı bulunduğunu ve bunların bir bölümünü Irak'ın dışına çıkararak saldırıları düzenleyen teröristlere vermiş olabileceğini belirtti. 
Newsweek dergisi ise, El Kaide bağlantılı Ebu Hafs el Masri Tugayları'nın üstlendiği saldırıların arkasında, Irak'ta gerilla eğitimi alan ve Avrupa'ya dönen Zerkavi'ye bağlı militanların, ya da 2004'te Madrid'te düzenlenen bombalı saldırıların şüphelilerinden "Fas İslami Savaşçı Grubu"nun lideri Muhammed Guerbouzi'nin olabileceğini kaydetti. 

Pakistanlı şüpheli 
Time'a konuşan ABD'li yetkili, geçtiğimiz cuma günü Londra'daki Stansted Havalimanı'nda gözaltına alınan bir Pakistanlı'nın da üzerinden, saldırıya uğrayan 3 istasyonun işaretlendiği Londra Metrosu'na ait bir harita çıktığını söyledi. 
Öte yandan, News of the World gazetesine konuşan eski Metropolitan Polis Şefi Lord Stevens, saldırılardan İngiltere'de doğup büyüyen Müslüman teröristleri sorumlu tuttu. Stevens, yaklaşık 3 bin Müslüman gencin El Kaide kamplarında eğitim gördüğünü, bunların bir kısmının İngiltere'ye döndüğünü iddia ederek, saldırının ardında bunlar tarafından kurulan terör hücrelerinin bulunabileceğini söyledi. 


</TEXT>
</DOC>
