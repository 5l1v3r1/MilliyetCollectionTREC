<DOC>
<DOCNO> 371365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/magazin/amag.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Niçin ağlamayım niçin gülmeyim 
</HEADLINE>
<TEXT>


Memleketin en iyi kadın seslerinden Sabahat Akkiraz ve Şükriye Tutkun ile 'eski göz ağrım' Zülfü Livaneli'yi dinledim Kuruçeşme'de. K h ağladım k h güldüm, yundum arındım 

CEM DİZDAR 

Sadık bir türkü dinleyicisi olan ben, perşembe gecesi Boğaz kıyısındaki 'Kuruçeşme Arena'ya, 'kendimi dinlemeye indim...' 
Bellek, hatırlamaya sondan başlarmış. Öyle yapıp, sondan başa sarayım geceyi.. 
Herkes için, ille de yoksullar için eşit, adil bir dünya isteyen çocukların dünyayı fethetmeye çıktığı günlerin o tok, umut veren sesi, biraz yaşlanmış, heyecanını bir parça kaybetmişse de yine sahnede. Karalar giymiş Zülfü Livaneli. Özgür bir dünya için 'yazıya çıkılan' günlerde, okul kantinlerinde ya da arkadaş cenazelerinde öfkeyle ve umutla söylenen o şarkıları söylüyor yeniden. 'Yiğidim aslanım' diyor, 'Karlı Kayın' diyor. Şahane sesli vokalisti Sevingül Bahadır'a bırakıyor yedi yaşında ölen bir kızın büyümeyeceğini hepimize hatırlatan N zım şiirinden bestelediği şarkıyı okumayı. Bu savaş günlerinde bir şarkı vicdanımızı uyandırır mı acaba 
Arkasında bağlamasını ustaca ve edeplice çalıyor Ahmet Koç, dinlemeye doyamıyoruz. Kardeşi Ali, Orhan Veli'nin 'Gün olur'unda alıp başını gidiyor flütüyle, bizi de götürüyor gittiği yere. Ülkü Tamer'in, alnından vurulan kaçakçısı 'Memik Oğlan'ın ölüm uykusunu billur gibi sesiyle okurken Şükriye Tutkun, vokalde daha olgun bir Livaneli dinliyoruz. 
Bütün şarkıları ezbere biliyoruz. Avucumuzun içinden kayıp gidenlerimizi, her sabah kokusuyla uyandıklarımızın özlediğimiz kokularını getiriyor Livaneli şarkıları bize. Burnumuzun direği sızlıyor. Hani olur ya, elmadır gelir boğaza takılır, ağlasan olmaz söylesen olmaz, tam öyle. Yine de, o elmaya inat 30 yıldır yaptığımızı yapıp mırıldanıyoruz Livaneli şarkılarını. Çünkü biliyoruz ki "Sana söylemek istediğim en güzel söz henüz söylememiş olduğum sözdür..." 

Memleket 'diva'sı 
Beyaz üstüne, özgürlük mavisi bir giysiyle sökün ediyor sahneye Sabahat Akkiraz. Ne derler 'Türkü söylemek için yaratılmış' biri. Doğduğu toprak olan Sivas'ın neyi var neyi yok toplayıp, Boğaz'a getirmiş. Sesinin öyle bir rengi var ki, duyduğunuzda kayıtsız kalmak imk nsız. Yüzünde sonsuz bir tebessüm, gözlerinde ışıltıyla okuyor deyişleri, uzun havaları. Hani annemiz evde yeri silerken bir hava tutturur ya kendi meşrebince pazarlıksız, içten. Tam öyle okuyor Akkiraz türkülerini. 
Mahmut Erdal'dan, Davut Sulari'den, Feyzullah Çınar'dan feyz almış Akkiraz'ı dinlerken "İşte bizim toprağımızın Mercedes Sosa'sı, Amelia Rodruguez'i, Maria Callas'ı" diye düşünmeden edemiyor insan. 
Kul Veli'nin "Bir saat yol iken kavli kararımı"nı, "Dam üstüne çul serer"i söylüyor ya, vakit "Ne ağlarsın benim zülfü siyahım Bu da gelir bu da geçer ağlama"ya gelince iş değişiyor. Ya yaşlanmışız ya da yaramız sızlıyor, yaş ufak ufak göz pınarına yürüyor. 
Kendi bölümünü peş peşe halaylarla tamamlıyor Akkiraz. Kadınlar, onca erkeğe inat kuruyorlar halayı, salına salına geçiyorlar türkülerin içinden. 

Sağlam şarkıcı Şükriye 
Türkiye'deki çoğu konser gibi bu da gecikmeli başlıyor. Ahmet Koç, bangır bangır giriyor bağlamayla. Şükriye Tutkun sağda, Sabahat Akkiraz solda, Zülfü Livaneli ortada. Livaneli klasiği "Merhaba"yla yükselen tansiyon şarkı bitip, şarkıcılar çekilince düşüyor ister istemez. Çaresiz bekliyoruz. İlk Şükriye Tutkun çıkacak sahneye. Hazırlıklar, akortlar bitiyor ve geliyor Tutkun. Beklediğimize değiyor bir Ali Osman Erbaşı bestesi "Gücüm Yetene Kadar"la başlıyor. Sonra peşine takıyor billur gibi sesiyle birbirinden güzel türküleri. Sinop'tan bir gemici türküsüne, "Uykuda mısın sevgili yarim, uyan uyan"ı ekliyor. "Sarı Manolim"e ise Malatyalı Fahri Kayahan'ın "Uyan Sunam Uyan"ını. Bir de rahmetli babamın fındık sonrası harmanda döne döne oynadığı Bulancak türküsü "Kömürlük Dağı"nı okuyor ki, fenalaşıyorum. Doğrusu ya, sona doğru kendisinin neden Açıkhava ya da Rumelihisarı konserlerine çağrılmadığını protesto ettiğini belirtirken "Biz sadece şarkılarımızı söylüyoruz da ondan mı " makamından sözleriyle bizi şaşırtıyor. O güzel ve terbiyeli sesten böylesi bir çıkışı beklemiyor olmamızdan olsa gerek, hafifçe geriliyoruz. 
Şükriye Tutkun'un tarzı 'konser'den çok 'dinleti'ye uygun bana sorarsanız. Konserde olduğu gibi tam içine giremiyorsun onun türkülerinin, daha dışında tutuyor dinleyeni söylemiyor dinliyorsun. 
Yine de, türkülere bambaşka bir renk verip şahane okuduğunun altını çizmek gerekiyor Şükriye Tutkun'un. 
Diyeceğim o ki, perşembe gecesi başından sonuna yundum arındım "Kuruçeşme Arena"da. İsterdim ki, ana-babalar çocuklarını, abiler ablalar kardeşlerini getirseydi, daha bir çoğalsaydı türküler. Bir dahakine artık... 


</TEXT>
</DOC>
