<DOC>
<DOCNO> 368834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo09.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük kim 
</HEADLINE>
<TEXT>


Türkiye Ralli Şampiyonası'nda sezonun 4. yarışı Hitit Rallisi hafta sonu Ankara'da start alıyor. Genel klasman kadar sonucu merakla beklenen S1600 kategorisinde lider Ercan Kazaz, koltuğunu koruyabilmek için başkente gidiyor 

FUAT ERCAN 


Türkiye Ralli Şampiyonası'nın 4. ayağı Hitit Rallisi hafta sonu Ankara'da yapılıyor. ANOK Ankara Otomobil Sporları Kulübü tarafından bu yıl 32.'si düzenlenen Hitit Rallisi, Pilotlar ve Markalar klasmanındaki çekişmenin yanı sıra S1600 kategorisindeki nefes kesen mücadeleye de ev sahipliği yapacak. 
Ford Focus ve Hyundai Accent WRC'lerin zirve savaşına sahne olacak pilotlar sıralamasında genel klasman lideri Ford Opet Rally Team pilotu Mehmet Besler, takım arkadaşı Nejat Avcı'nın yanı sıra Yeşil Bursa Rallisi'nde sezonun ilk birinciliğiyle moral bulan Hyundai Assan Motor Sporları ekibinin şampiyon pilotu Serkan Yazıcı ve Ali Deveci'ye karşı koltuğunu korumaya çalışacak. Markalar klasmanında ise 88.5 puanlı Ford Opet Rally Team ile 62.4 puanlı takipçisi Hyundai Assan Motor Sporları arasındaki şampiyonluk yarışı, Hitit Rallisi'nde netlik kazanacak. 

Kazaz iddialı 
Türkiye Rallisi'nde elde ettiği birincilikle büyük bir avantaj yakalayan ve S1600'de pilotlar klasmanının zirvesine yerleşen Renault Sport Türkiye'nin tecrübeli pilotu Ercan Kazaz, Hitit Rallisi'nde de koltuğunu koruyabilmenin mücadelesini verecek. 
Hitit Rallisi'ni önceki yıllarda iki kez genel klasman birincisi olarak tamamlayan Kazaz, Ankara'dan bu kez S1600 birinciliği ile dönerek sezonun bitimine iki yarış kala şampiyonluk yolunda bir engeli daha geçmenin hesaplarını yapıyor. Ankara'da kendilerini zorlu bir parkur ve çetin rakiplerin beklediğini, ancak ekip olarak Hitit Rallisi'ne hazır olduklarını belirten Kazaz, "Renault Sport Türkiye olarak yine var gücümüzle sportmenlik ve centilmenlik içerisinde mücadele edeceğiz. Büyük final yaklaşırken stresin artacağını ve beraberinde hataları getireceğini biliyoruz. Bu sezon şampiyonun adını belki de saniyeler belirleyecek. 5 markanın dördünün 9 otomobille yarıştığı bu zorlu kategoride biz aracımıza çok güveniyoruz. Kullandığımız Clio yol tutuşu ve frenaj sistemiyle güven veren çok başarılı bir otomobil. Ralliseverlerin özellikle S1600'deki ezeli rekabete şahit olabilmeleri için bu son yarışları kaçırmamaları lazım" diye konuştu. 

Start Cumartesi günü 
Toplam mesafesi 303,20 km olan ve 12 özel etaptan oluşan Hitit Rallisi'nin startı Cumartesi günü saat 11 00'de Bilkent Oteli'nin önünden verilecek. 
Pazar günü ise saat 07 40'da yine Bilkent Oteli önünden ikinci ayak için start alacak olan pilotlar saat 14 30'da finişe girecekler. Ödül töreni ise pazar günü saat 16 15'te yapılacak. 

İstanbul Park canlanıyor 

F1 Türkiye Grand Prix'ine sayılı günler kala İstanbul Park Pisti dev tırların istilasına uğramaya başladı. Markalar ve pilotlar lideri Renault da 65 kişilik ekiple dün yola çıktı 

Formula 1'de dünyayı ve Türkiye'yi kasıp kavuracak heyecan fırtınası Türkiye Grand Prix'ine sayılı günler kala İstanbul Park Pisti renklenmeye başladı. Dev organizasyonda mücadele eden dünyaca ünlü takımların tırları İstanbul Park'a giriş yapmaya başladı. 
Padok alanında sıralanacak takım tırlarının öncülüğünü Panasonic Toyota takımını yaptı. İstanbul Park pistine giriş yapan Toyota takımı tırları Padok alanındaki yerlerini aldılar. Bunun dışında Red Bull pilotu David Coulthard'a ait bir tır da padok alanına giriş yaparak hazırlıklara başladı. 

Renault da yola çıktı 
F1'de genel klasman liderliğini elinde bulunduran Fernando Alonso'nun takımı Renault F1 Team de Türkiye Grand Prix'i için yola çıktı. Yaklaşık 65 kişilik bir teknik ekip ve binlerce ekipman ile İstanbul'a gelecek olan Renault F1 Team, sekiz gün sürecek yolculuk sonrasında 17 Ağustos'ta Tuzla'ya varacak. Takımın mekanikçileri de 18 Ağustos'tan itibaren pistte çalışmaya başlayacaklar. Renault, Türkiye'den sadece yiyecek, kuru buz ve vites kutuları üzerinde çalışmak için sıvı azot gibi maddeleri temin edecek. Tatile giren Formula1, 21 Ağustos'ta ülkemizde ilk kez gerçekleştirilecek F1 yarışı ile tekrar başlayacak. Şampiyonada Fernando Alonso lider, Kimi Raikkonen ise 26 puan gerisinde ikinci sırada. Şampiyona açısından büyük önem verilen Türkiye Grand Prix'ini kimin kazanacağı merak konusu. 

Speedfest karnavalı 

İstanbul Speedfest, Kilyos Solar Beach'te yapıldı ve göz kamaştırdı. Pekçok firmanın standı ile renklendirdiği organizasyonda Autodrom, 2003 - 2004 yıllarında Ethem Genim pilotajında Türkiye Pist Şampiyonluğu'nu kazanan Renault Maxi Megane ve Renault'un yıllarca pistlerde başarılı yarışlar çıkaran modeli Spider'ın sergilendiği standı ile yer aldı. 

Zirve Diker'in 

Türkiye Rallikros Şampiyonası'nın Sakarya'da yapılan 4. ayağında Vedat Diker Kategori 1'in zirvesine ismini yazdırdı. Sakarya Otomobil Sporları Kulübü'nün 1999 yılında yaşanan depremin ardından, şehrin sosyal hayatına sporun desteği ile yepyeni bir yön vermek amacıyla organizasyonunu üstlendiği yarışın ana sponsorluğunu da Arifiye Belediyesi yaptı. Kategori 2'de Emin Okan Koçer ve Kategori 3'te de Tansel Tunca finişe ilk sırada giren isimler oldu. Her üç kategoride podyuma çıkan pilotlar ödüllerini Sakarya Tenis Kulübü'nde düzenlenen törende aldılar. 

Fiesta'ya hazırlık 

Ford Rallye Sport Turkey, motorsporlarına yeni bir heyecan ve yeni bir soluk getirmeye hazırlanıyor. Gençleri ralli sporuna çekmeyi amaçlayan Ford Rallye Sport, Ka Challange'dan sonra Castrol Fiesta Rallye Cup ile gövde gösterisi yapacak. 
Yeni sezonda başlayacak olan organizasyon iki sene boyunca ralli etaplarına yeni bir heyecan getirecek. Mart ayında hayata geçen proje adım adım ilerliyor ve Ford Fiesta'lar etaplara çıkmaya hazırlanıyor. Yeşil Bursa Rallisi'nde öncü araç olarak izleyenlerin karşısına çıkan Fiesta N3, önümüzdeki yıl etapların tozunu atmaya hazırlanıyor. 


</TEXT>
</DOC>
