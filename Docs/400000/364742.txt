<DOC>
<DOCNO> 364742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy23.html </URL>
<DATE> 2005/07/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Org. Cömert Savaş tanımının kapsam ve boyutu değişti 
</HEADLINE>
<TEXT>

     Harp Akademileri Komutanlığı 2005 Yılı Mezuniyet Töreni, Cumhurbaşkanı Ahmet Necdet Sezer ve TBMM Başkanı Bülent Arınç’ın da katılımıyla yapıldı. 
     Cumhurbaşkanı Sezer, Maslak’taki Harp Akademileri Komutanlığı Atatürk Harp Oyunu ve Kültür Merkezi’ne gelişinde, Genelkurmay Başkanı Orgeneral Hilmi Özkök ve Harp Akademileri Komutanı Orgeneral Faruk Cömert tarafından askeri törenle karşılandı. 
     Törene eşi Semra Sezer ile birlikte gelen Cumhurbaşkanı Sezer, tören salonunda protokol sırasında oturanların tek tek elini sıktı. 
     İstiklal Marşı okunmasının ardından konuşan Orgeneral Cömert, törende Kara, Deniz ve Hava Harp Akademileri’nden 155, Silahlı Kuvvetler Akademisi’nden 52, Milli Güvenlik Akademisi’nden 41, Stratejik Araştırmalar Enstitüsü’nden 11, 14 dost ve müttefik ülkeden 28 olmak üzere toplam 287 kişinin mezun olduğunu söyledi. 
     Harp Akademileri Komutanlığı’nın kendisine duyulan güvene layık olmak ve içinde yaşanılan dinamik ve çok boyutlu bilgi çağının gereklerine uygun nitelikte lider komutan ve karargah subayı yetiştirmek amacıyla kendisini sürekli yenilediğini ve geliştirdiğini dile getiren Orgeneral Cömert, şunları kaydetti 
     "Bilgi çağının başdöndüren hızının gerektirdiği değişim ile geleceğin ihtiyaçlarını anlamak, geleceğe yönelik vizyonu oluşturmak, vizyonun bireyler tarafından paylaşılmasıyla sinerji yaratmak, bir kuvvet çarpanı haline gelmiştir. Bu kapsamda yaşanan küreselleşme olgusunun askeri yönde getirdiği değişikliklerin başında tehdit algılamalarındaki farklılıklar ile savaş tanımının kapsam ve boyutundaki değişiklikler gelmektedir. Savaşı yalnız silahlı kuvvetler değil, ulus kazanır özdeyişi daha anlamlı hale gelmiş ve geleceğin hareket ortamının şekillendirilmesi ve buna paralel konseptler geliştirilmesinin hareket noktası olmuştur." 
     
     "REHBERİMİZ ATATÜRK’ÜN İDEALLERİ..." 
     Orgeneral Faruk Cömert, dünün gerçeği olan silahlı kuvvetler ağırlıklı olarak bir ülkeye direkt taarruz ve buna bağlı savunmayı öngören klasik konseptlerin önemini kaybettiğini vurgulayarak, şöyle devam etti 
     "Bunun yerine tanımlanan tehdit algılamasına bağlı olarak diğer milli güç unsurlarının en az askeri güç unsuru kadar kullanılmasının öngörüldüğü ülkelere direkt taarruz yerine belki de ülke topraklarının çok uzaklarında olacak menfaatlere taarruz ön plana çıkmaktadır. 
     Hasmın kuvvetli tarafına kuvvetle vurmak yerine, zincirleme reaksiyonla etkileri büyütülebilen zayıf ve hassas noktaların teşkil edildiği ucuz ve en az can kaybını öngören, askeri vasıtaların dışında kalan politika, ekonomi, basın ve hükümet dışı organizasyonlar gibi milli güç unsurlarının askeri güç ile koordineli olarak, gerektiğinde daha fazla kullanılmak suretiyle savaşın kazanılmasını öngören etki odaklı yaklaşım gibi yeni konseptlerin araştırma ve geliştirme faaliyetlerimize hızla devam edilmektedir. 
     Maziye akıp giden 100 yılın yıldönümü olan bu günümüzde, gururla bir kez daha ifade etmek isterim ki, Harp Akademileri Komutanlığı ve onun mezunları olarak Türkiye Cumhuriyeti Devleti’nin ülkesi ve milleti ile bölünmez bütünlüğünün sonsuza kadar korunması, kollanması ve medeni devletler arasında hak ettiğimiz saygın konuma ulaşılması yolunda, her türlü siyasi kaygı mülahazalar ve dogmalardan uzak, akla ve bilime dayalı, sürekli gelişime açık sinerjiyi ortaya çıkartacak nitelikli ruha sahip ve ulusumuzun bize duyduğu güvene layık olacak şekilde yılmadan, yorulmadan çalışma azim ve kararlılığımız, artarak devam edecektir. Bu yoldaki rehberimiz Büyük Önder Atatürk’ün ilke ve idealleri ile bitmek tükenmek bilmeyen çalışma azmi ve vatan sevgisidir." Mezunlara da seslenen Orgeneral Faruk Cömert, "Harp Akademileri, sizlere bilgi verirken ve liderlik esaslarını öğretirken, aynı zamanda dogmalardan uzak, akla ve bilime dayalı sürekli gelişime açık Atatürk ilke ve devrimlerinin rehberliğinde olgunlaşmış, fikri temele dayanan kuvvetli bir entelektüel bakış açısı kazandırmıştır. Unutmayınız ki, ancak bu yapı devamlı bilgiyle beslendiği takdirde verimliliğini koruyabilir" diye konuştu. 
     
     SEZER, BİRİNCİLERE DİPLOMA VERDİ 
     Mezunlar ve dost ve müttefik ülke subayları adına yapılan konuşmaların ardından Cumhurbaşkanı Ahmet Necdet Sezer, Silahlı Kuvvetler Akademisi birincisi emekli orgenerallerden İbrahim Türkgenci’nin oğlu Kurmay Albay Yavuz Türkgenci, Kara Harp Akademisi birincisi Yüzbaşı Orhan Yıkılkan, Deniz Harp Akademisi birincisi Deniz Kurmay Yüzbaşı Levent Bingöl, Hava Harp Akademisi birincisi Pilot Yüzbaşı Ahmet Özçetin’e diplomalarını verdi. 
     Törende, ikinciler TBMM Başkanı Bülent Arınç’ın, üçüncüler Genelkurmay Başkanı Hilmi Özkök’ün, dost ve müttefik ülkelerden öğrenciler ise Milli Savunma Bakanı Vecdi Gönül’ün elinden diplomalarını aldılar. 
     Diğer mezunların diplomaları ise Kara Kuvvetleri Komutanı Orgeneral Yaşar Büyükanıt, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri, 1. Ordu Komutanı Orgeneral Hurşit Tolon, Donanma Komutanı Oramiral Yener Karahanoğlu ve öteki komutanlar tarafından verildi. 
     2004-2005 eğitim-öğretim yılında ilk 3’e giren mezunların yaş 
     kütüğüne plaket çaktığı törene, İstanbul Valisi Muammer Güler, İstanbul Büyükşehir Belediye Başkanı Kadir Topbaş’ın yanı sıra çok sayıda davetli ve mezunların aileleri katıldı. Törenin ardından davetlilere kokteyl verildi. 
     
</TEXT>
</DOC>
