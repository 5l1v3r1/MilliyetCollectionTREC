<DOC>
<DOCNO> 353696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy03.html </URL>
<DATE> 2005/06/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tommiks araştırmacısından Erdoğan'a yanıt geldi 
</HEADLINE>
<TEXT>

     Başbakan Recep Tayyip Erdoğan’ın Kuran kursunda yaş tahdidine karşı çıkarken verdiği, "Tommiks, Teksas okumaya kimse mani olmuyor, Kuran okumaya niye olunuyor" sözlerine "Türkiye’de Çizgi Roman" adlı kitabın yazarı Levent Cantek’ten yanıt geldi. Cantek, "Erdoğan’ın örneği isabetli değil. Artık çocuklar Tommiks, Teksas okumuyor ki. 
     Şu anda Tommiks, Teksas’ı 30-35 yaşındakiler okuyor" dedi. 
     Türkiye’de çizgi roman araştırmalarıyla tanınan araştırma görevlisi Levent Cantek, ANKA’nın sorusu üzerine Başbakan Erdoğan’ın Kuran ile Tommiks, Teksas karşılaştırmasıyla ilgili sözlerini değerlendirdi. Cantek, Başbakan Erdoğan’ın "Eskide kalmış birşeyleri söylediğini" belirtirken, "Onun Kuran okumalarını istediği 7 yaşındaki çocuklar Tommiks, Teksas okumuyor ki. Kuran kurslarında yaş tahdidine karşı çıkarken Tommiks, Teksas örneği veriyor ama verdiği örnek isabetli değil. Çünkü onun kastettiği çocuklar artık başka şeyler okuyor ya da izliyorlar, Tommiks, Teksas değil" dedi. 
     Cantek, Tommiks, Teksas’ın çeyrek yüzyıl önceye kadar birkaç kuşak tarafından okunduktan sonra artık çocuklar tarafından okunmaz olduğunu söyledi. Cantek, "Artık Tommiks, Teksas’ı okuyanlar enaz 30-35 yaşına gelmiş insanlar. 
     Çocuklar için basılmıyor. Erdoğan bunu bilmiyor muhtemelen. 
     Şimdiki çocuklar için değil, çocukluğunda bu çizgi romanları okumuş ve artık orta yaşa gelmiş olanlar için şimdi bunların çok lüks kağıda baskıları yapılıyor ve örnek vermek gerekirse Kadıköy pasajında satılıyor" diye konuştu. 
     
     ERDOĞAN’IN ÇOCUKLUĞUNDAN KALMA BİR ÖRNEK 
     Cantek, Erdoğan’ın Kuran’la Tommiks Teksas karşılaştırmasının "Çocukluğundan kalma bir önyargı" olabileceğini belirtti. Cantek, "Bu sözleri, Erdoğan’ın çocukluğunun geçtiği çevrede varolan ’Tommiks, Teksas okumak çocukların kişiliklerini bozar" şeklindeki bir algılamanın yansıması olabilir. Ayrıca Erdoğan’ın dahil olduğu İslamcı kesimde ve seçmen tabanında bu çizgi romanlar ’Amerikan kültürünün ürünü. Çocuklar için zararlı’ şeklinde biliniyor da olabilir. Halbuki bu çizgi romanlar İtalyan ürünüdür" dedi. 
     
     ÖZAL DA RED KİT OKURDU 
     Cantek, bu örneğin kendisine Turgut Özal’ın "Red Kit okurum" şeklindeki sözlerinin ardından "Çizgi roman okumanın küçümsenmesi" amacıyla uzun süre "Özal Red Kit okur" denmesini hatırlattığını söyledi. Cantek, Erdoğan’ın da aynı anlayışla bu örneği vermiş olabileceğini belirtti. 
     
</TEXT>
</DOC>
