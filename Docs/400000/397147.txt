<DOC>
<DOCNO> 397147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/ekonomi/eko02.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı sanayiciler, 'düz oranlı ve düşük vergi' istedi 
</HEADLINE>
<TEXT>


Avrupa Sanayicileri Yuvarlak Masası ERT , tüm gelirlere aynı oranda vergi öngören 'düz oranlı vergi' istedi. ERT Genişleme Grubu Başkanı Burgmans, 'Yatırımcı çekebilmek için rekabetçi bir vergi politikası gerekli' dedi 

ANKARA AA 

Unilever Dünya Başkanı ve Avrupa Sanayicileri Yuvarlak Masası ERT Genişleme ve Avrupa Sahası Çalışma Grubu Başkanı Antony Burgmans, "Dünya büyüme ortalamamız yüzde 4-5 iken, Türkiye'de yüzde 20 oranında büyüyeceğiz" dedi. 
ERT heyetiyle birlikte, Başbakan Erdoğan ve bazı bakanlarla, kuruluşun ikinci yıllık toplantısını dün yaptıklarını belirten Burgmans, AB uyum sürecinin, Türkiye'ye yatırımları hızlandıracağını belirtti. 
Unilever'in Türkiye'deki yatırımlarına devam etme kararının AB uyum sürecinde yapılan çalışmalar ile çok daha hızlı ilerleyeceğini bildiren Burgmans, Türkiye ekonomisinin güvenilirliğinin arttığını ve kırılganlığının azaldığını belirterek, "Daha önceleri Türkiye'de kriz çıkmayacağını ümit ediyorduk, şimdi ise artık inanıyoruz. Hükümete de 'Türkiye için büyümeye odaklı vergi politikası' raporu sunduk" şeklinde konuştu. 

Vergi raporu sundu 
Sundukları raporun en önemli tavsiyesinin düz oranlı vergi sistemi olduğunu belirten Burgmans, şöyle konuştu 
"Bütçe fazlası hedefine öncelik veren politikaları, bunu hemen hemen sadece vergi gelirlerini artırarak sağlıyor. Artık büyüme odaklı vergi politikalarını hazırlama zamanı geldi. Bireysel ya da kurumsal tüm gelir kaynaklarına aynı oranı uygulayan kapsamlı bir düz oranlı vergi yapısı, yatırımların, istihdamın ve genel olarak ekonomik faaliyetlerin artması için güçlü teşvikler içeren bir yapıdır." 
Burgmans, "Türkiye ile doğrudan yabancı sermaye girişleri bakımından rekabet içinde olan birçok ülke düz oranlı vergi sistemlerini başarıyla uygulamakta. Türkiye, diğer Avrupa ülkelerine göre daha çok doğrudan yatırım çekebilmesi için kurumsal verginin düşük olduğu rebaketçi bir vergi politikası uygulamalı" diye konuştu. 

'Türkiye'ye karşı olanlar Türkiye'yi görmemişler' Burgmans, Türkiye'nin AB ile müzakere tarihi almasıyla birlikte son derece pozitif görüşler olduğunu belirterek, şöyle konuştu 
"Hükümetinizin yaptığı çalışmaları ve kararlılığını takdir ediyor, hayata geçirdikleri yeni uygulamaları alkışlıyoruz. Ancak belirli alanlarda cesur adımlar atılmasının da gerekli olduğunu belirtmek isteriz. Bu birçok şirketi Türkiye'ye çeker. Unilever olarak bizleri de yeni ve daha kapsamlı yatırımlar yapmamız konusunda cesaretlendirir." Fransa ve Hollanda gibi ülkelerde Türkiye'nin AB üyeliğine karşı muhalefet olabileceğini kaydeden Burgmans, "Türkiye'ye karşı olanlar Türkiye'yi gördükleri zaman anlayışları da değişir" dedi. 

1.4 katrilyon euro ciro 1983 yılında kurulan ERT, dünyada ve Avrupa'da imalat ve teknoloji varlığıyla faaliyet gösteren 45 Avrupalı sanayi şirketinden oluşuyor. ERT üyeleri şirketlerin geçen yılki toplam cirosu 1.4 trilyon avro oldu. 4 milyon kişiyi istihdam ediyorlar. ERT, gerek Avrupa Komisyonu ve gerekse Avrupa Parlamentosu üyeleriyle sıkı ilişkiler içinde çalışıyor. 


</TEXT>
</DOC>
