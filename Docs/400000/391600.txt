<DOC>
<DOCNO> 391600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/asiy.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Susurluk'a dokunun' 
</HEADLINE>
<TEXT>


Sürekli Aydınlık İçin Yurttaş Girişimi'nin Susurluk skandalının 9. yılında TBMM Başkanı'na gönderdiği mektupta, "Hakkında suç isnadı bulunanları dokunulmazlık zırhıyla korumayın" sözleri yer aldı 

İSTANBUL Milliyet 


Sürekli Aydınlık İçin Yurttaş Girişimi, devlet görevlisi-siyasetçi-mafya ilişkilerini ortaya çıkaran Susurluk skandalının 9. yılında TBMM Başkanı Bülent Arınç'a bir mektup gönderdi. Mektupta, "halen TBMM çatısı altında bulunan skandalın üst düzey sanıklarına dokunulması" istendi. 
Milli Güvenlik Siyaset Belgesi'nde "aşırı sağ"ın tehdit olmaktan çıkarılmasıyla yeni Susurluk'lara kapı aralandığı savunulan mektupta, TBMM Başkanı'na "Yurttaş Bülent Arınç" diye hitap edildi. Mektubun birer kopyasının, bilgi için "Yurttaş Ahmet Necdet Sezer Cumhurbaşkanı" ve "Yurttaş Recep Tayyip Erdoğan Başbakan" adreslerine de yollandığı belirtildi. 
Skandalın aydınlatılması amacıyla milyonlarca yurttaşın her akşam bir dakika süreyle ışıklarını yakıp söndürdüğü ilginç ve etkili eylemi başlatan Aydınlık İçin Yurttaş Girişimi'nin Arınç'a yolladığı mektubun tam metni şöyle 

Hukukun önü tıkandı 
"Değerli Yurttaş, Sayın Başkan 
3 Kasım 1996'da Susurluk'ta bir Mercedes'in bir kamyona çarpmasının üstünden tam dokuz yıl geçti. Ama Türkiye, o tarihte ortaya saçılan devlet mafya siyaset ilişkileriyle h l hesaplaşamadı. 
'Sürekli Aydınlık İçin 1 Dakika Karanlık' diyerek, demokrasi tarihimizin en kitlesel eylemini gerçekleştiren ve Susurluk suç şebekesinin yargı önüne çıkartılması için geceler boyu ışıklarını yakıp söndüren milyonlarca yurttaş, üzerine düşeni yaptı, yapmaya çalıştı. 
Ancak Meclis, ordu, emniyet teşkilatı da içinde olmak üzere, devletimiz, kendi iç temizliğini yapmaya yanaşmadı zanlıları yargıya teslim etmedi, hukukun önünü tıkadı. 
Susurluk'la ilgili DGM kararını onaylayan Yargıtay 8. Ceza Dairesi kararında, Susurluk çetesi, '...terörle mücadele adı altında yola çıkıp, bir süre sonra yasaların kendilerine verdiği yetkileri aşıp, kendi çıkarlarını gözeterek, her türlü yasadışılığı meşru sayıp, amaçlarına ulaşmak için yanlarına kumarhane işletmecisi, uyuşturucu kaçakçısı ve katliam hükümlüsünü de alarak, tam bir işbirliği içinde hareket eden çete...' olarak tanımlanıyor. 
Dosyada esas faillerden biri olarak yer alan, yargılanması, bu nedenle de dokunulmazlığının kaldırılması gereken Mehmet Ağar, bugün bir parti genel başkanı konumunda ve Meclis'in içinde. Bütün bu çete ilişkilerinin kaynağı, dayanağı olan 'aşırı sağ' ise, son Milli Güvenlik Siyaset Belgesi'nde 'tehdit' olmaktan çıkarılıyor, yeni Susurluk'lara kapı aralanıyor. 

'Görev sırası sizde' 
Sayın Başkan, Değerli Yurttaş, 
Hakkında suç isnadı bulunanları dokunulmazlık zırhıyla korumanızı değil, yargıya teslim etmenizi istiyoruz. Fezlekeleri Meclis'e indirin, suçlananlara mutlaka dokunun Çünkü hepimiz biliyoruz ki Susurluk'la hesaplaşmadan, Türkiye ne demokratikleşebilir, ne de çağdaş dünyanın onurlu bir üyesi olabilir. Şimdi görev sırası sizde, Türkiye Büyük Millet Meclisi'nde... 
Şahsınızda demokrasiye, cumhuriyete ve hukuk devletine inanan tüm sorumlu üyeleri selamlıyoruz. Saygılarımızla." 


</TEXT>
</DOC>
