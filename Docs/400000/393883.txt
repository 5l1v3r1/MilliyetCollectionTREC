<DOC>
<DOCNO> 393883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur38.html </URL>
<DATE> 2005/11/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Şemdinli'de bombayı kim koydu 
</HEADLINE>
<TEXT>

     Şemdinli'de 1 Kasım gecesi, PKK'lı olduğu için bir süre cezaevinde yatan Sefer Yılmaz'a ait Umut Kitapevi’ne atılan bombanın patlaması sonucu orada bulunanlardan taksici Mehmet Zahir Korkmaz öldü, 6 kişi de yaralandı. Çevrede toplananlar bombayı koyduğundan şüphelendikleri kişiyi, olay yerinde bekleyen ve içinde 2 kişinin daha bulunduğu otomobile binmek üzereyken yakalayıp linç girişiminde bulundu. 
     Kalabalığın ortasında kalan kişinin Ben polisim, ben polisim’ diye bağırdığı iddia edildi ve bu görüntüler bir orada bulunan bir kişi tarafından cep telefonuyla görüntülendi. Güvenlik güçleri havaya ateş açarak linç edilmek istenen kişiyi gurubun elinden güçlükle kurtarıp gözaltına aldı, diğer 2 kişi ise kaçtı. 
     
     OTOMOBİLDE İNCELEME 

     Dünkü bombalı saldırıda kullanıldığı ileri sürülen 30 AK 933 plakalı otomobilde dün akşam saatlerinde inceleme yapıldı. 
     Güvenlik güçlerine ait olduğu iddia edilen otomobilin bagajında 3 Kalaşnikof silah, bu silahlara ait 11 şarjör, çok sayıda mermi, MKE yapımı 2 el bombası, bomba yapımında kullanılan malzemeler, askerler gibi teröristlerin de kullandığı 2 hücum yeleğiyle, 5- 6 sayfalık bir dosya ve Hakkari'nin detaylı haritası, bombalanan kitabevinin işaretlendiği kroki, bazı kişilerin isim ve fotoğrafları bulundu. Araçta bulunanlara savcı Harun Ayık el koydu. 
     
</TEXT>
</DOC>
