<DOC>
<DOCNO> 391098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko41.html </URL>
<DATE> 2005/10/31/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
ASO Başkanı Özgümüş "Uluslararası rekabet için vergiler indirilmeli" 
</HEADLINE>
<TEXT>

     Adana Sanayi Odası ASO Başkanı Ümit Özgümüş, uluslararası rekabet için istihdamın üzerindeki vergilerin indirilmesi gerektiğini söyledi. 
     Özgümüş, Oda'nın Ekim ayı olağan meclis toplantısının açılışında yaptığı konuşmada, Türkiye'de yaklaşık 30-35 yıldan beri vergide kayıp-kaçakların önleneceği ve vergi reformunun yapılacağı yönünde sözler verilmesine karşın, bugüne kadar herhangi bir çalışma yapılamadığını belirtti. 
     Reform yaparak vergiyi tabana yayacaklarını söylemelerine karşın siyasi iktidarların bu çalışmaları hep bir sonraki hükümete bıraktığını anlatan Özgümüş, ''Çünkü, reform yaparak verginin tabana yayılması acıtıcıdır ve siyasi risk gerektirir. Bu nedenle vergiyi tabana yaymak yerine hep kayıt altındaki mükelleflere yüklenilmiş'' dedi. 
     Özgümüş, vergi oranlarının, özellikle istihdamın üzerindeki vergilerin çok yüksek olduğuna dikkati çekerek, ''Uluslararası rekabet için istihdamın üzerindeki vergiler mutlaka indirilmeli'' diye konuştu. 
     Vergi konusunda yapısal reformlar gerçekleştirilemediği için şu an mükelleflerden alınan verginin ''Gönlünden ne koparırsa'' sistemi olarak değerlendirdiğini ifade eden Özgümüş, şunları kaydetti 
     ''Yüksek vergi verenlere düzenlenen törenlerle plaket verilmesini de doğru bulmuyoruz. Yüksek vergi vermek bir marifet değil, devletin koyduğu kurallara uymaktır. Bu nedenle bu tür törenlere son verilmeli.'' 
     
     VERGİ DAİRESİ BAŞKANI ACAR 
     Meclis toplantısına konuşmacı olarak katılarak ''Vergi'' konulu bir sunum yapan Adana Vergi Dairesi Başkanı Fatih Acar da, Türkiye'nin özellikle son yıllarda makro ekonomik dengeler açısından çok önemli sayılabilecek gelişmeler içerisinde olduğunu belirtti. 
     Ekonomide yaşanan bu olumlu ve sevindirici gelişmelerin devam etmesinin bir anlamda kayıtdışı ekonomiyle mücadeleye bağlı olan bir olay olduğunu anlatan Acar, şöyle konuştu 
     ''Türkiye'nin mevcut durumu göz önüne alındığında kayıtdışı ekonomiyle mücadele konusunda gelişmiş ülkelerde kıyaslandığında yapması gereken çok şey olduğunu söyleyebiliriz. Gelişmiş ülkelerde yüzde 8'ler civarındaki kayıtdışı ekonominin Türkiye'de yüzde 50-60'lar civarında seyrediyor olması bu anlamda maliye idaresinin de çok önemli çalışmalar yapması gerektiğini göstermektedir.'' Acar, Türkiye'deki vergi gelirlerinin gerek AB ortalaması, gerekse de OECD ortalamasının altında kaldığını da ifade ederek, ''AB'de vergi gelirleri gayri safi yurtiçi hasılası oranı yüzde 41.5, OECD ortalaması yüzde 37.2 iken Türkiye'de yüzde 27.9'da kalmaktadır. Bunun en önemli nedeni Türkiye'deki kayıtdışı alanın büyüklüğü nedeniyle vergilendirilmemiş çok büyük oranda bir alanın bulunmasıdır'' dedi. 
     Acar, Adana'nın 6 büyük kentin vergi gelirleri tahsilatı içerisindeki payına bakıldığında oldukça düşük bir oran taşıdığını da sözlerine ekledi. 
     
</TEXT>
</DOC>
