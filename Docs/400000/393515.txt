<DOC>
<DOCNO> 393515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur12.html </URL>
<DATE> 2005/11/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Puan usulü çalışan hırsızlık çetesi 
</HEADLINE>
<TEXT>

     Soner KOCAER DHA 

      ANTALYA Polisi'nin dün yakaladığı çok sayıda suçtan aranan 4 zanlının sorgusunun ardından, 100 polisin 20 ayrı eve düzenlediği baskında, aynı aileye mensup çete üyelerinden 7'si daha yakalandı. Çete üyelerinin, en çok hırsızlık yapana yüksek puan verdiği ve ganimetten en yüksek payı ayırdığı açıklandı. Çeteyle bağlantısı olduğu belirlenen ve aralarında kamu personelinin de bulunduğu 19 kişinin daha arandığı bildirildi. 
     Serdarlar Çetesi’ olarak bilinen çetenin çökertilmesine yönelik operasyonlar, dün bir polis memurunun çete lideri olduğu ileri sürülen İsa Serdar ve 3 yakınını görüp yakalamak istemesinin ardından başladı. Hırsızlıktan 13 sabıkası bulunan İsa Serdar, 7 suçtan sabıkalı eşi Gönül Serdar, 14 hırsızlıktan sabıkalı kardeşi Murat Serdar ve yine 7 hırsızlık suçundan sabıkalı Seyran Serdar, kendilerini yakalamak isteyen polis memuruna önce silah çekmiş, ardından otomobillerine binerek kaçmak istemişti. Uzun bir kovalamacanın ardından yakalanan zanlılar, ifadeleri alınmak üzere Kaçakçılık ve Organize Suçlar Şube Müdürlüğü'ne götürüldü. 
     Çete lideri İsa Serdar ve akrabalarının verdiği ifadeler doğrultusunda, kentte bulunan 20 ayrı eve 100 polisin katılımıyla operasyon düzenlendi. Operasyonlarda 20 hırsızlık suçundan sabıkalı Merdan Serdar, yine birçok suçtan sabıkası bulunan Narin Serdar, Ertuğrul Serdar, Cabbar Serdar ve ismi açıklanmayan 3 kişi daha gözaltına alındı. 
     
     EN ÇOK ÇALANA EN ÇOK GANİMET 
     Yapılan sorgulamada, 8 yıldır Antalya'da 400'ün üzerinde otomobilden hırsızlık olayına karıştığı belirlenen çete üyelerinin puan usulü çalıştığı, en çok hırsızlık yapana yüksek puan verdiği ve ganimetten en yüksek payı ayırdığı ortaya çıktı. Hırsızlık mallarından bir kısmını sakladığı belirlenen çete üyelerine ise günlerce işkence yapıldığı ve dayak atıldığı belirlendi. 
     
     LÜKS OTOMOBİL VE EVLER 
     Antalya ve ilçelerinde yüzlerce hırsızlık olayının faili olarak gösterilen çete üyelerine ait 5 lüks otomobil, 5 lüks döşenmiş ev ile bankada 1 trilyon liranın üzerinde para bulunduğu ortaya çıktı. Çete üyelerinin evlerinde yapılan aramalarda, televizyondan fotoğraf makinesine, ziynet eşyalarından eyaz eşyaya, giysilerden otomobil parçalarına kadar 1 trilyon lira değerinde çalıntı malzeme bulundu. Ayrıca 3 ruhsatsız tabanca ve 1 pompalı tüfek ele geçirildi. 
     Zanlıların bankada bulunan paraları, ev ve otomobillerine tedbir konulması için başvuruda bulunulurken, aralarında kamu personelinin de bulunduğu 19 kişinin daha arandığı bildirildi. Gözaltındaki 11 kişinin sorgusu için 4 gün ek süre alındığı açıklandı. 
     
</TEXT>
</DOC>
