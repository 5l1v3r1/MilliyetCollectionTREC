<DOC>
<DOCNO> 399832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/siyaset/siy02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlara muhtariyet hatırlatması 
</HEADLINE>
<TEXT>


Başbakan Erdoğan, muhtarlardan 'kaymakam ve valinin önünde el pençe divan durmamalarını istedi ve 'Sen atanmış değil seçilmişsin, seçilmenin gereğini yapacaksın, gücünü halktan alıyorsun' diye konuştu 

ABDULLAH KARAKUŞ Düzce 


AKP, TBMM Plan ve Bütçe Komisyonu'nda Bütçe Yasası'nda değişiklik yaparak kaçak binalara elektrik ve su bağlanmasına izin verirken, Başbakan Recep Tayyip Erdoğan da Belediye başkanlarına kaçak katları hiç düşünmeden yıkmaları talimatı verdi. 
Erdoğan önceki gün Düzce'de yapılan "deprem" toplantısında muhtarından kaymakamına, belediye başkanından Kızılay'a kadar birçok kişi ve kuruma talimatlar yağdırdı. 

'Yık arkadaş' 
Belediye başkanlarına kaçak katları hiç düşünmeden yıkmaları talimatı veren Erdoğan, "Yaptı mı, yık arkadaş. Geçmişte ben de belediye başkanlığı yaptım. Birçok yeri yıktım, bazılarını yıkamadım. Bölgenin kaymakamı, valisi karşıma çıktı 'yıkamazsın' dedi. Ben dozer üzerinde fabrikayı yıkmaya gittim ve bundan dolayı da yargılandım, ama beraat ettim" dedi. 

'Yumruk yiyecektim' 
Muhtarların, kaymakamın ve valinin önünde el pençe divan durmamasını isteyen Erdoğan, "Sadece nakil ilmuhaberi imzalayan kardeşlerim değilsiniz. Kimse 'bu muhtardır' deyip atamaz. Bazıları kaymakamın, valinin karşısında el pençe divan durur. Sen atanmış değil, seçilmişsin. Seçilmenin gereğini yapacaksın, çünkü gücünü halktan alıyorsun o gücü gereği gibi kullanacaksın. Sen emredilen bir memur konumunda değilsin" dedi. 
Kızılay'a "kan vermede sıkıntı istemiyorum" talimatı veren Erdoğan, başından geçen bir olayı şöyle anlattı "Bir hastaneyi dolaşırken bir Şanlıurfalı yanıma geldi. Genç, dinamik fakat yerinde duramıyor. Ben Başbakan olmasam, belki hastanenin başhekimi olsam, bana yumruğu vuracak orada. Bana 'Babam şu anda komada. Merkeze gittim bana kan yok dediler' dedi. Yahu olur mu öyle şey Ben hemen başhekime söyledim. Tabi kan geldi. İşte bu olmaz. Eğer hastanenin reçetesiyle geliyorsa ve bu kanı istiyorsa, bunun markalı olması şart değil, sallayamazsın. Kızılayımıza kimse kan verirken para karşılığında vermiyor ki Bu kanı vereceksin arkadaş." 

Işıkara'dan espri 

Erdoğan, deprem konusunda tecrübeleri olanlardan yararlanılması gerektiğini söylerken, Kızılay Genel Başkanı Danışmanı Prof. Dr. Ahmet Mete Işıkara'ya, "Hocamıza 'Deprem Dede' diyorlar" diye laf attı. Bunun üzerine Işıkara, "Başka şey de diyorlar ama..." diyerek gülmeye başladı. Erdoğan'ın ve salondakilerin gülmesine neden olan sözle ilgili Işıkara, "Beni Türkiye'nin en seksi erkeği seçmişlerdi. Onu kastettim" dedi. 


</TEXT>
</DOC>
