<DOC>
<DOCNO> 371524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur22.html </URL>
<DATE> 2005/08/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bankanın anahtarını kapıda unuttular 
</HEADLINE>
<TEXT>

     
     Mesut IŞIK-Şenol AYDIN GEBZE Kocaeli , DHA 
     
KOCAELİ'nin Gebze İlçesi’ndeki bir bankanın güvenlik görevlileri anahtarları dış kapının üzerinde unutunca polis alarma geçti. İhbar üzerine bankanın çevresini saran ve kapının açılmadığını gören polis, daha sonra banka yetkililerini arayarak anahtarları teslim etti. 
     Gebze’de yoldan geçen bir kişi dün saat 22.30 sıralarında banka şubesinin dış kapısı üzerinde anahtarlar olduğunu görünce durumu polise bildirdi. Gelen ekipler içeride hırsızların olabileceği düşüncesiyle bankanın çevresini sardı. Yapılan kontrolde, bankanın kapısının açık olmadığını belirleyen polisler, daha sonra telefonla banka yetkililerine ulaştı. Her olasılığa karşı kapıdan parmak izi de alan polis, banka yetkilileriyle birlitkte içeri girdi. Ancak, içerde kimseyi bulamadı. 
     Bir süre sonra bankanın güvenlik görevlisi 24 yaşındaki Muhammet Zengin panik içinde gelerek, bir akrabasının rahatsızlandığını öğrenince telaşla anahtarları kapının üstünde unuttuğunu söyledi. İçerden herhangi bir hırsızlık olayı olmadığı belirlenince polis zabıt tutup anahtarları yetkililere teslim etti. 
     
</TEXT>
</DOC>
