<DOC>
<DOCNO> 355030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun08.html </URL>
<DATE> 2005/06/24/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İran'da ikinci tur seçimleri bugün 
</HEADLINE>
<TEXT>

     CNNTÜRK 

İran'da halk, dokuzuncu cumhurbaşkanını belirlemek amacıyla bugün yeniden sandık başında. 
     Okul, cami ve bazı resmi dairelerde kurulan sandıklar, TSİ 07.30'da açıldı. Oy verme işleminin 10 saat sürmesi ve sandıkların TSİ 17.30'da kapanması öngörülüyor. 17 haziranda yapılan birinci turda oy verme süresi üç kez uzatılmış ve sandıklar TSİ 21.30'da kapanmıştı. 
     Propaganda yasağının seçimden 24 saat önce başlaması nedeniyle dünkü gazetelerde seçim sonuçlarını etkileyecek değerlendirmelere yer verilmedi. 
     
     İlk kez ikinci tur 

     Bugünkü seçimle 1979 İran İslam Devrimi'nden sonra cumhurbaşkanı ilk kez ikinci turda seçilmiş olacak. Daha önce cumhurbaşkanlığı için yapılan sekiz seçim, birinci turda sonuçlanmıştı. 
     Katılımın birinci tura oranla yüksek olması beklenirken, birinci turda oy kullanmayanlar ikinci turda oy verebilecek. 
     
     Adaylar Rafsancani ve Ahmedinecad 

     Cumhurbaşkanlığı seçimlerinin ikinci turunda, birinci turda en fazla oy alan eski cumhurbaşkanı Ali Ekber Haşimi Rafsancani ve Tahran Belediye Başkanı Mahmud Ahmedinecad yarışacak. İlk turda Rafsancani yüzde 21, Ahmedinecad ise yüzde 19.5 oranında oy almıştı. 
     İlk turda Rafsancani'nin en ciddi rakipleri olarak eski Eğitim Bakanı reformcu Mustafa Moin, eski Ulusal Polis Şefi muhafazakar Muhammed Bagır Galibaf ve eski Meclis Başkanı Mehdi Kerrubi gösteriliyordu. 
     
     Mahmud Ahmedinecad 

     2003 yılından beri Tahran Belediye Başkanlığı'nı yürüten Mahmud Ahmedinecad, Hamaney'e bağlı yeni nesil muhafazakar siyasetçilerin başında geliyor. 49 yaşındaki Ahmedinecad, sade giyimi ve gösterişsiz tarzıyla tanınıyor. 
     
     Rafsancani favori aday 

     Seçimlerin favori ismi ise 70 yaşındaki Rafsancani, aday olduktan sonra muhafazakar çizgisini geri plana itmeye özen gösterdi. İran'ın Batı ile ilişkilerini kurmaya çalışan lider, sık sık tavır değiştiren 'kurt siyasetçi' olarak biliniyor. 
     İran'da 1989-1997 arasında cumhurbaşkanlığı yapan 70 yaşındaki ılımlı muhafazakar Rafsancani, muhafazakarların cumhurbaşkanlığını almasını önleyebilecek en güçlü kişi olarak görülüyor. 
     
</TEXT>
</DOC>
