<DOC>
<DOCNO> 397622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko20.html </URL>
<DATE> 2005/11/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Turkcell'in İran'da kalma ihtimali azalıyor... 
</HEADLINE>
<TEXT>

     İran'ın ikinci cep telefonu operatörü olacak İrancell projesinin gelecek hafta uygulamaya geçeceği ve ihalede en yüksek fiyatı veren Turkcell'in konsorsiyuma katılma ihtimalinin gittikçe azaldığı belirtildi. 
     İran İletişim ve Bilgi Teknolojileri Bakanı Muhammed Süleymani, bir toplantıdan sonra gazetecilere yaptığı açıklamada, ülkedeki ikinci cep telefonu operatörünü oluşturma projesinin İrancell gelecek hafta uygulamaya geçeceğini bildirdi. Süleymani, İrancell konsorsiyumunu oluşturan ortakların, projenin hayata geçirilmesi için ilk etapta gerekli olan parayı yatırdıklarını belirtti. 
     İran'da yaklaşık 7 milyon cep telefonu abonesi bulunduğunu ifade eden Süleymani, bu rakamı 25 milyona çıkarmak istediklerini, ikinci operatörün de bu hedefe ulaşılması için önemli olduğunu söyledi. 
     
     ''BİR SONRAKİ ADIM, YARGI'' 
     Bu arada, İrancell'deki mevcut gelişmelerin ardından Turkcell'in projeye katılma ihtimalinin gittikçe azaldığı öne sürülüyor. 
     Turkcell'in İran temsilcisi İrfan Ünver, projenin başlayıp başlamayacağı konusunda belirsizlikler olduğunu kaydetti. Turkcell'in ihaleyi kazanan şirket olduğunu vurgulayan Ünver, ''Bizim bu konudaki haklılığımızı herkes görüyor. Kamuoyu da bunun farkında ve bir reaksiyon var'' dedi. 
     Bakanlığın kendi aleyhlerine olan bazı faaliyetlerinin durdurulması istemiyle mahkemeye başvurduklarını ve mahkemenin henüz bir karar vermediğini hatırlatan Ünver, yargının da ''yabancı girişimcinin korunmasından yana olduğunu'' söyledi. 
     ''Konsorsiyumdaki yerel ortaklarla oturup görüşmeye ve bu işi sonuçlandırmaya hazırız. Bu işi bir şekilde sonuçlandırmak istiyoruz'' diyen Ünver, haklarını aramaya devam edeceklerini, bir sonraki adımın da İran yargısı ve uluslararası mahkemeler olduğunu sözlerine ekledi. 
     
     İRANCELL KONSORSİYUMU 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekillerinin girişimiyle Turkcell'in İrancell anlaşmasındaki payı, yüzde 70'den yüzde 49'a çekilmişti. 
     Turkcell, konsorsiyumdaki payının yüzde 49 olduğuna ilişkin anlaşmayı eylül ayının ilk günlerinde imzalamış, fakat görüşmeler, her iki tarafın da birbirini lisans ücretini ödememekle suçladığı bir duruma gelmişti. 
     İrancell'in iç ortakları, Turkcell ile görüşmelerin bittiğini ve ihalede en yüksek ikinci fiyatı veren Güney Afrika şirketi MTN ile ilgilendiklerini açıklamışlardı. Turkcell de bakanlığın bu yöndeki faaliyetlerinin durdurulması istemiyle mahkemeye başvurmuştu. 
     
</TEXT>
</DOC>
