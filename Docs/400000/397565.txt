<DOC>
<DOCNO> 397565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun06.html </URL>
<DATE> 2005/11/24/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Fransa'da 10 kişiden biri alkol bağımlısı 
</HEADLINE>
<TEXT>

     Fransa'da her 10 kişiden 1'inin alkol bağımlısı olduğu ve her gün 5 kişinin alkol bağımlılığının neden olduğu kazalarda hayatını kaybettiği bildirildi. 
     Sağlık Bakanlığı'nın yayımladığı raporda, ''5 milyon kişinin aşırı derecede alkol tükettiği, bunlardan 2 milyonun alkole tamamen bağımlı olduğu'' belirtildi. 
     Alkolün, ''gençlerin başlıca ölüm nedeni'' olduğunun ifade edildiği raporda, annelerin gebelikte alkol kullanmasının her yıl 750 bin çocuktan 700 ila 3 bininin fetüs alkol sendromuna FAS yakalanmasına ve engelli doğmasına neden olduğu kaydedildi. 
     Raporda ayrıca, her yıl 23 bin kişinin doğrudan alkol nedeniyle öldüğü ve alkolün, şiddet ya da kazalar gibi diğer etkenler göz önüne alındığında 45 bin ölüme neden olduğu vurgulandı. 
     Sarhoşluğun, iş kazalarının yüzde 10 ila 20'sine neden olduğu belirtilen raporda, 2 bin 700 trafik kazasının da sarhoşluk nedeniyle meydana geldiği kaydedildi. 
     Öte yandan, alkol tüketiminin 1960'lardan bu yana giderek azalmasının, siroz ve kanser ölümleri oranında bir düşüşü de beraberinde getirdiği ifade edilen raporda, ''Büyük bir ulusal sorun olan alkolizmle mücadele edilmesi gerektiği'' çağrısında bulunularak alkolün olağan bir şey değil ''uyuşturucu'' olduğu vurgulandı. 
     Rapor, eski bir alkol bağımlısı olan Fransız CAPA ajansının kurucusu Herve Chabalier tarafından kaleme alındı. 
     
</TEXT>
</DOC>
