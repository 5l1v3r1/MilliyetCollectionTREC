<DOC>
<DOCNO> 373183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur31.html </URL>
<DATE> 2005/08/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mardin'de 9 kişiye ilk terör tazminatı ödendi... 
</HEADLINE>
<TEXT>

     Mardin Valisi Temel Koçaklar, ''Bundan sonra vatandaşlarımızın terörden uzak, huzur ve refah içinde yaşamalarını diliyorum'' dedi. 
     ''Terör ve Terörden Doğan Zararların Karşılanması Hakkındaki Yasa''dan yararlanmak amacıyla başvuruda bulunan ve inceleme sonucu tazminat almaya hak kazanan 9 kişiye toplam 49 bin 41 YTL tazminat çeklerinin verilmesi amacıyla tören düzenlendi. 
     Vali Koçaklar, Valilik Toplantı Salonu'nda düzenlenen törende, yasa kapsamında, 14 bin 404 müracaatın yapıldığını ve dosyaların valilik bünyesinde oluşturulan iki komisyon tarafından incelendiğini söyledi. Dosyalardan 478'inin karara bağlandığını, 62'sinin uygun görüldüğünü, 416 dosyanın reddedildiğini ve geri kalan dosyaların incelemelerinin sürdüğünü ifade eden Koçaklar, şöyle konuştu 
     ''İki komisyon tarafından müracaatlar değerlendirilerek hak sahiplerine hak ettikleri tazminatların ödenmesine başlanmıştır. Kanun kapsamında müracaat eden vatandaşlarımızın dosyaları ilçe ve merkezlerinde kaymakamlıklar ve ilgili birimler tarafından en ince detaylarına kadar incelenerek, vatandaşlarımızın mağdur olmamaları sağlanmaktadır. 15 bin 400 vatandaşımız köye geri dönüş yapmıştır. Vatandaşlarımızın yeniden toprağıyla, yuvasıyla ve doğup büyüdüğü köyü ile buluşması bizleri sevindirdi. Bundan sonra vatandaşlarımızın terörden uzak, huzur ve refah içinde yaşamalarını diliyorum. Dosyaların da incelemesi komisyonlarımız tarafından sürdürülüyor.'' Vali Koçaklar, daha sonra 9 kişiye toplam 49 bin 41 YTL'den oluşan çeklerini verdi. 
     Çeklerini alan terör mağdurları ise tazminatın acılarını ve kayıplarını bir nebze olsun hafiflettiğini belirterek, devlete minnettar olduklarını kaydettiler. 
     Bu arada, Batman'ın Gercüş İlçesi'ne bağlı Kayapınar Beldesi'nde oturan ancak, Mardin'in Midyat İlçesi'ne bağlı Şenköy Sarıkaya Köyü'nde 1998 yılında, terör örgütü tarafından uğradığı silahlı saldırı sonucu öldürülen Vekil Öğretmen Musa Ertuğrul'un annesi Makbule Ertuğrul'a 5 bin YTL'lik çeki verilirken duygulu anlar yaşandı. 
     
</TEXT>
</DOC>
