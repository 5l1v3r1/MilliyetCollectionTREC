<DOC>
<DOCNO> 395988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yazar/asik.html </URL>
<DATE> 2005/11/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Cezayı hak ettik 
</HEADLINE>
<TEXT>


FIFA'dan gelen mesajlar ağır cezaların yolda olduğunu, bir ihtimal 2008 Avrupa ve 2010 Dünya futbol şampiyonlarından dışlanacağımızı gösteriyor... 
Bunu hak etmedik, diyebiliyor muyuz 
Ya "İşlerin bu noktaya geleceğini tahmin etmemiştik" diyebilen. O var mı 
Çapulculuktan medet umarak dünyaya rezil olduk. 
Sebebi de küçük ve ucuz Fatih Terim'in ilk maçtaki hatalarını örtbas etmek... 
Bern'deki maçı 0 - 0 veya 0 - 1 bitirebilirdik. Terim'in maçı okuyamaması yüzünden 2 fark yedik. Turu zora soktuk. Rövanşı çamura yatarak, yaygara yaparak, tekme atarak alma hevesine kapıldık. Fatih Terim'in "Rövanş maçı havaalanından başlar" gibi işaretleriyle, magandalığı, çapulculuğu, tacizi, çirkinliği havalimanında başlattık. Maçın sonunda adamlar ellerini sıkarak tebrik etmek varken sille tokat çıkış tüneline kovaladık, soyunma tünelinde saldırdık... 
Avrupa, dün Türkiye'de İsviçrelilere uygulanan vandalizmi konuşuyordu. 
FIFA hiç sanmayız ki az ceza vererek bundan sonraki maçlarda daha da vahim olaylara yeşil ışık yaksın... Okkalı bir ceza gelecek. 
Ya sporu adam gibi yapmayı ve seyretmeyi öğreneceğiz ya da dünyadan dışlanacağız... 
İlk önlem olarak itidalini tamamen kaybetmişe benzeyen Terim'in istifası gündeme gelmeli. 

Din uleması, "Ulemayı Amilin" ve "Ulemayı Rüsum" diye ikiye ayrılıyormuş. 
Basın uleması da ikiye ayrılıyor "Ulemayı Gerçekçi" ve "Ulemayı Yağcı"... 
Haldun Ertem 

Döner boykotu Dün İsviçre'de bir mail ve afiş kampanyası başlatıldı, geçen mesaj şöyle diyor 
"Bütün dürüst, namuslu futbol fanatikleri 2006 Dünya Kupası başlayana kadar döneri boykot edelim. Bu maili İsviçre'nin her yerine ulaştır." 
Haberi gönderen Haydar Özilhan, İsviçre'de döner satışlarının McDonalds'tan sonra ikinci sırada yer aldığını, kampanya tutarsa İsviçre'deki Türk dönercilerin hayli zarar göreceğini ekliyor... 

Filozofların aydınlatamadığı toplumları şarlatanlar aldatır... 
Condorcet 

Fatura çocuklara Olay birkaç ay önce Denizli'nin Babadağ ilçesinde yaşanmıştı. İlçenin AKP'li Belediye Başkanı Ali Helvacı'nın kızına gerekli koşulları taşımadığı halde Kızılay'ın yoksul öğrencilere verdiği burstan bağlanmıştı. Bu yolsuzluğu duyunca CHP İstanbul Milletvekili Berhan Şimşek, Başbakan Erdoğan'a soru önergesi yöneltmişti. Ne oldu biliyor musunuz Kızılay Yönetim Kurulu 7 bin öğrenciye vermekte olduğu 42 milyonluk bu bursu kesti... 
Cezaya ve rezalete bakar mısınız 

İrtifa kaybı... Türkiye hızla irtifa kaybediyor.. Cumhuriyet nesli, Cumhuriyet boyunca eşi ve benzeri görülmemiş bir seviye inişine tanık oluyor... 
En yakın olay önceki akşamki milli maç.. Bu çapaçul manzaralar daha önce hiç yaşanmış mıydı 
Bir Başbakan'ın devletin kazandığı davayı "Bizi bağlamaz" diye reddettiği görülmüş şey mi 
Ya AİHM'yi "Neden ulemayı dinlemediniz" diye eleştiren bir Türk devlet adamı 
Neler görüp neler duyuyoruz .. 
Maliye Bakanı Telekom satış anlaşmasını imzalamadan önce bağırıyor 
- İbrahiiimmmm parayı saydın mıııı 
Devlet memuru, 5 aydır tutuklu olarak kaldığı koğuşta intihar ediyor... 5 aydır mahkemeye çıkarılmaması karşısında AB'ye endeksli insan hakları şampiyonları ve demokratlar tek kelime etmiyor. 
Kara Kuvvetleri brövelerinden Atatürk figürü çıkarılıyor. AB diplomatı Andew Duf'ın "Atatürk'ün resimlerini indirin" talimatıyla çakışan uygulama hüzünle izleniyor. 
TSE, helal gıda standardı hazırlıyor... 
Başbakan ve Meclis Başkanı türbanla yatıyor türbanla kalkıyor... Dünya bilim ve teknik yarışındayken, Türkiye sabah akşam türbanı konuşuyor. 
Başbakan AB'ye şu mesajı veriyor "Bizi AB'ye alırsanız türban kavgası başta olmak üzere her türlü dinsel çatışmayı Avrupa'ya taşırız..." 
Avrupa elbet bu mesajı alıyor. Ama çaktırmıyor. Çünkü onların da hesapları var 
Güneydoğu'da her gösteride 'Biji Apo' pankartları açılıyor... Ayaklanmaya dönüşen gösterilerde disiplini DEHAP'lı belediye başkanları sağlıyor... Hükümet üyeleri artık o taraflara uğramıyor. 
Dışişleri Bakanı Suriye'ye ABD'nin uyarılarını götürüyor... Türkiye yavaş yavaş Suriye ile dalaşmaya ısındırılıyor... 
Ülke açıkça pazarlanıyor... Arap ve Musevi işadamlarına ihalesiz, izinsiz, kuşkulu ikramlar yapılıyor. 
Türkiye etnik ve dinsel bölünme ile sömürgeleşmenin eşiğine taşınıyor. 
Halkımız mahmur mahmur seyrediyor. 



</TEXT>
</DOC>
