<DOC>
<DOCNO> 358825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/siyaset/asiy.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Denetlerim 
</HEADLINE>
<TEXT>


Cumhurbaşkanı, bir yasanın veto gerekçesinde, "Dengeleme yetkim, bir siyasal partinin tek başına iktidarında daha çok gereklidir" dedi 

ANKARA Milliyet 


Sivil Havacılık Genel Müdürlüğü SHGM Teşkilat ve Görevleri Hakkında Yasa'nın 21. maddesini veto eden Cumhurbaşkanı Ahmet Necdet Sezer, cumhurbaşkanlığı makamının yürütmenin başı olduğunu vurguladı. Cumhurbaşkanının denetim ve dengeleme yetkisinin, bir siyasal partinin tek başına iktidar olduğu dönemlerde daha çok gerekli olduğunun altını çizen Sezer, "Çünkü bu dönemlerde, özellikle üst düzey kamu görevlileri siyasal güce karşı çok daha korunmasız kalmaktadır" dedi. 
Sezer, yasanın "görevlendirilecek personelin atamasının yönetmelikle düzenleneceğini" belirleyen maddesinin, parlamenter demokratik sistem ve kamu yararıyla bağdaşmadığını kaydetti. Yasayla, üst düzey görevlilerin atanmasında, cumhurbaşkanı imzası gerektirmeyecek bir düzen yaratıldığını vurgulayan Sezer, "İktidar gücünün çoğunluk egemenliğine dönüşmesinin demokratik sistemi zedeleyeceğini öngören anayasa koyucu, bununla yetinmemiş, devletin başı olan cumhurbaşkanına bir denetim, dengeyi ve uyumu sağlama görev ve yetkisi vermiştir" dedi. 

'Dengeyi sağlarım' 
Anayasa'nın 8. ve 104. maddelerini anımsatan Sezer, bu maddelerin, "cumhurbaşkanının, aynı zamanda yürütmenin de başı olduğunu, kararnameleri imzalama yoluyla iktidar gücünü denetleyerek, bu güç ile kamu politikalarının oluşması ve uygulanmasında görev alan üst düzey kamu görevlileri arasındaki dengeyi sağlaması gerektiğini gösterdiğini" vurguladı. 
Devlet organlarının düzenli çalışmasının, yönetimde istikrarın sağlanmasıyla olanaklı olduğunu belirten Sezer, istikrarın kamu hizmetinin değişken öğesi olan iktidardaki siyasal partilerle değil, değişmez öğe olan kamu görevlilerine sağlanacak 'görev güvence'siyle gerçekleştirebileceğini kaydetti. 
Sezer, atamalardaki imza yetkisinin, kimi haksız işlemlerin, siyasal nitelikli atamaların önlenmesi ve kamu yararı yönünden gerekli olduğunu belirtti. Anayasaya göre, yürütmenin iki kanadından birini oluşturan cumhurbaşkanının, 'yansız' niteliğiyle, siyasal nitelikli hükümete karşı kamu görevlisinin güvencesini oluşturduğunu ifade eden Sezer, bu güvencenin atama kararnamelerinin cumhurbaşkanınca imzalanmasıyla sağlandığını bildirdi. 



</TEXT>
</DOC>
