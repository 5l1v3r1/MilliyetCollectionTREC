<DOC>
<DOCNO> 396080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy12.html </URL>
<DATE> 2005/11/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Unakıtan Erdemir 2 yıl personel sayısını 95'in altına indiremeyecek 
</HEADLINE>
<TEXT>

     Maliye Bakanı Kemal Unakıtan, özelleştirilen Ereğli Demir Çelik Fabrikaları’nda ERDEMİR , alıcının şirketi devir aldığı tarihten iki yıl süreyle istihdam edilen personel sayısının yüzde 95’in altına düşecek şekilde azaltamayacağının hüküm altına alındığını belirtti. 
     Anavatan Partisi Hatay Milletvekili Züheyir Amber’in soru önergesini yanıtlayan Unakıtan, ERDEMİR Genel Müdürü Kerim Dervişoğlu’nun 3 Ağustos 2005, İskenderun Demir Çelik Fabrikaları İSDEMİR Genel Müdürü Atamer Giyici’nin de 1 Ağustos 2005 tarihinde görevlerinden istifa ettiklerini, istifaların gerekçeleriyle ilgili Özelleştirme İdaresi Başkanlığı’nca yapılacak herhangi bir açıklama bulunmadığını kaydetti. 
     ERDEMİR’in özelleştirilmesinde Türk demir çelik sektörünün korunmasına yönelik azami önlemlerin alınması konusunda gereken önlem ve hassasiyetlerin gösterildiğini belirten Unakıtan, "ÖYK kararıyla altın hisse uygulaması kapsamında mevcut yatırımların devamı, istihdamın, azınlık haklarının korunmasının gözetilerek, entegre tesislerin kapatılması, tasfiyesi gibi her türlü olumsuz gelişmelere engel olmak üzere gereken tedbirler alınmıştır" dedi. 
     Unakıtan, ERDEMİR’de toplam 6 bin 971 çalışan bulunduğunu kaydetti. Özelleştirmeyle mevcut personelin akıbetinin ne olacağı sorusuna Unakıtan, "İhale şartları belgesine, alıcının, ERDEMİR’i devir aldığı tarihten itibaren iki yıl süreyle ERDEMİR şirketlerinde istihdam edilmekte olan personel sayısının yüzde 95’in altına düşecek şekilde azaltamayacağının da hüküm altına alındığı" yanıtını verdi. 
     
</TEXT>
</DOC>
