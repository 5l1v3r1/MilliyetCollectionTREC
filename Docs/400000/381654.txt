<DOC>
<DOCNO> 381654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo38.html </URL>
<DATE> 2005/09/26/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Fenerbahçe ile karşılaşacak PSV Eindhoven İstanbul'da... 
</HEADLINE>
<TEXT>

     Avrupa Şampiyonlar Ligi’nde, 28 Eylül Çarşamba günü Fenerbahçe ile karşılaşacak Hollanda’nın PSV Eindhoven takımı, İstanbul’a geldi. 
     PSV Eindhoven kafilesini, Sabiha Gökçen Havalimanı’nda, Fenerbahçe Kulübü Dış İlişkiler Sorumlusu Turgut Acar çiçekle karşıladı. 
     PSV Eindhoven Teknik Direktörü Guus Hiddink, burada yaptığı açıklamada, çarşamba günü Fenerbahçe ile heyecanlı bir maç yapacaklarını söyledi. 
     Fenerbahçe’nin Milan ile yaptığı maçı izlediğini belirten Hiddink, "Fenerbahçe o maçta son 5 dakikaya kadar çok iyi oynadı. Milan kadar iyi bir takım. Bizim için zor bir maç olacak" dedi. 
     Hiddink, 15 yıl önce Fenerbahçe’de teknik adam olarak görev yaptığını hatırlatarak, "Artık yaşlanıyoruz" diye espri yaptı. 
     Hollandalı teknik adam, Alex ve Anelka ile ilgili bir soruya da "Onlar iyi futbolcular ama benim de çok iyi oyuncularım var ve onlara güveniyorum. Fenerbahçe’nin stadının atmosferini de çok beğeniyorum. O atmosferde oynamak kolay değil" yanıtını verdi. 
     Hiddink, sakatlıkları bulunan kaleci Gomes ile Alex’in de Türkiye’ye geldiğini, bu futbolcuların durumuna antrenmanda bakacaklarını söyledi. 
     Bu arada, Hiddink, havaalanında Türk gazetecileri karşısında görünce Türkçe olarak "merhaba" dedi. 
     Hollanda ekibi, havalimanından, kalacağı Bostancı’daki Green Park Otel’e polis eskortuyla gitti. 
     PSV Eindhoven, yarın sabah Dereağzı Tesisleri’nde, akşam da FB Şükrü Saracoğlu Stadı’nda yapacağı hazırlıklarla Fenerbahçe maçı hazırlıklarını tamamlayacak. Teknik direktör Hiddink ise akşam antrenmanı öncesi bir basın toplantısı düzenleyecek. 
     
</TEXT>
</DOC>
