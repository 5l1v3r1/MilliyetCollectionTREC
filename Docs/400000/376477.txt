<DOC>
<DOCNO> 376477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo25.html </URL>
<DATE> 2005/09/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Beşiktaş'ta Sergen takımla birlikte çalıştı... 
</HEADLINE>
<TEXT>

     Beşiktaş, Çaykur Rizespor ile 10 Eylül Cumartesi günü oynayacağı Turkcell Süper Ligi maçının hazırlıklarını yaptığı idmanla sürdürdü. 
     BJK Nevzat Demir Tesisleri'nde gerçekleştirilen antrenmana milli oyuncular Okan Buruk, İbrahim Toraman, Koray Avcı, Tümer Metin ve Gine Milli Takımı'nda bulunan Souleymane Youla katılmadı. 
     Dünkü antrenmanda takımdan ayrı çalışan Sergen Yalçın, bugün takımla birlikte idman yaparken, Gökhan Zan ile Mısır Milli Takımı'ndan dönen Ahmed Hassan Kamel ise koşu yapmakla yetindi. 
     Siyah-beyazlılar, taktik ağırlıklı idmanın son bölümünde çift kale maç yaptılar. 
     Antrenman sonrasında Gökhan Zan'ın 24. doğum günü, takım arkadaşlarının katılımıyla, pasta kesilerek kutlandı. 
     Beşiktaş, hazırlıklarını yarın yapacağı idmanla sürdürecek. 
     Bu arada teknik direktör Rıza Çalımbay, yarın haftalık olağan basın toplantısı düzenleyecek. 
     
</TEXT>
</DOC>
