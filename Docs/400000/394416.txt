<DOC>
<DOCNO> 394416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas06.html </URL>
<DATE> 2005/11/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan annelere öneriler... 
</HEADLINE>
<TEXT>

     Sağlık Bakanlığı'nın bebekleri dünyaya gözlerini yeni açan anneler için hazırladığı rehberde, beslenmeden tuvalet eğitimine kadar pek çok konuda öneriler yer alıyor. 
     AA muhabirinin aldığı bilgiye göre, Sağlık Bakanlığı tarafından yeni doğum yapmış annelere bebek bakımı ve gelişimi konusunda ''Bilinçli Anne ve Sağlıklı Bebek Rehberi'' veriliyor. 
     0-2 yaş arası bebeklerin gelişimi konusunda bilgilerin yer aldığı rehberde, bağışıklık, beslenme, oyun, bakım, tuvalet eğitimi, anne-baba-bebek iletişimi, ödüllendirme ve güvenli annelik konularında önerilerde bulunuldu. 
     Bebeğin fiziksel, zihinsel, sosyal ve duygusal gelişimlerinin anlatıldığı rehberde, aşıların önemine dikkat çekildi. 
     Çeşitli hastalıklardan korunma yollarının da yer aldığı rehberde, biberon kullanılmaması, besinlerin kolay temizlenebilen cam veya porselen kaplarda hazırlanarak kaşıkla yedirilmesi gerektiği belirtildi. 
     Bebek büyüdükçe kendi kendine yemek yemesine izin verilmesi, bebeğin mutlaka kendine ait tabağı, çatalı ve kaşığı olması gerektiği bildirildi. 
     
     BEBEĞİNİZLE SIK SIK KONUŞUN 
     Bebekle sık sık konuşulması istenen rehberde, ''Yaptığınız işleri anlatın. Böylelikle onun daha doğru ve düzgün konuşmasına yardımcı olun'' denildi. 
     Bebeklere uykuya daha rahat ve huzurlu geçmesi için ninniler, güzel sözler söylenmesi, hafif bir müzik dinletilmesi gerektiği kaydedilerek, yüzükoyun yatırmanın sakıncalı olduğuna dikkat çekildi. 
     
     TUVALETİNİ OTURAĞA YAPINCA ALKIŞLAYIN 
     Tuvalet eğitimi ile ilgili önerilerin de yer aldığı rehberde, ''Henüz hazır değilken tuvalet eğitimine başlamanız, bebeğinizin duygusal gelişimini olumsuz etkiler'' görüşüne yer verildi. 
     Tuvalet eğitimine 2 yaşında başlanması ve bunun için uygun yer sağlanması önerilen rehberde, bebeğin çişini veya kakasını oturağa yaptığında ''Aferin'' diyerek alkışlanması istendi. Böylece bebeğin başardığı için mutlu olacağı kaydedildi. 
     Anne-baba ve bebek ilişkisine önem verilmesi gereğine işaret edilerek, babaların bebeğin beslenme ve bakımına katkıda bulunmaları önerildi. Bunun sağlıklı bebek-baba ilişkisi kurulmasına yardımcı olacağı bildirildi. 
     Anne ve babası tarafından ilgilenilmeyen, anlatmak istedikleri dinlenmeyen bebeklerin, anne ve babalarının kendilerini sevmediği düşüncesine kapılabilecekleri belirtildi. 
     
     HER DAVRANIŞI İÇİN ÖDÜL VERMEYİN 
     Bebeğe her yaptığı olumlu davranış karşılığında ödül verilmemesi gerektiği kaydedilerek, aksi takdirde bunun alışkanlık yapacağı, ödüle göre davranmasına yol açacağı uyarısında bulunuldu. 
     Güzel bir söz veya öpücüğün yeterli olduğu ifade edilerek, oyuncak gibi maddi ödüllere çok nadir başvurulması istendi. 
     
</TEXT>
</DOC>
