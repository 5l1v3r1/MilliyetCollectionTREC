<DOC>
<DOCNO> 383935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo09.html </URL>
<DATE> 2005/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
MHK Asbaşkanı Özgüç Türkalp tecrübesiz bir hakem... 
</HEADLINE>
<TEXT>

     Futbol Federasyonu Merkez Hakem Kurulu MHK Asbaşkanı Oğuz Sarvan, hakem camiasında bu sene sonunda ''deprem olacağını'' söyledi. 
     Sarvan, İzmir Gücü Spor Vakfı'nın jüri toplantısında, Konyaspor-Fenerbahçe maçında Anelka'nın attığı tartışmalı gole ilişkin sorular üzerine, Özgüç Türkalp'in klasmana yeni çıkan tecrübesiz bir hakem olduğunu kaydetti. 
     MHK olarak, ''genç ve tecrübesiz hakemler'' ile ''tecrübeli, ancak küstürülmüş hakemler'' arasında tercih yapmak zorunda olduklarını, iki alternatifin de riskler taşıdığını anlatan Sarvan, şöyle konuştu 
     ''Genç hakemin hoş görülme şansı daha yüksek. Konyaspor-Fenerbahçe maçında hakem hatası olduğunu kabul etmemek mümkün değil, ancak yorumlarda bu hatanın kasıtlı olmadığı kabul ediliyor. Tecrübeli hakem gönderseniz, aynı hatayı yapmayabilir, ama yaparsa bu defa eski hataları ortaya çıkarılıyor. Bütün kariyeri masaya yatırılıyor ve kasıt aranıyor. MHK olarak mümkün olduğu kadar hakemleri aynı takımın maçlarına atamamaya özen gösteriyoruz. Örneğin Konyaspor-Fenerbahçe maçının Metin Tokat'a verilmesi söz konusuydu, ancak Fenerbahçe'nin bu sezon deplasmanda maçını yönetmesi nedeniyle karşılaşmaya Özgüç Türkalp atandı.'' 
     
     ''KALİTENİN YÜKSELMESİ İÇİN SAYI DÜŞÜRÜLMELİ'' 
     Türkiye'de hakemlerin yeterli sayıda maç yönetmeden klasman atladıklarını, kalitenin yükselmesi için hakem sayısının düşürülmesi gerektiğini anlatan Sarvan, Üçüncü Lig'de hakemlerin bir sezonda yalnızca 3 maç yönettiğini, geçmişte 10 karşılaşma idare eden hakemlerin de FIFA klasmanına alındığının görüldüğünü söyledi. 
     Oğuz Sarvan, şöyle konuştu 
     ''Hakem camiasında bu sene sonunda deprem olacak. Sayıyı düşüreceğiz. Biz geldiğimizde hakem sayısı 900'dü, şimdi 760. Bu sayının 630 olması gerekiyor. Bunun meyvelerini 3 sene sonra almaya başlarız. 2012'den önce de Avrupa ve Dünya şampiyonalarında hakemimizin olması mümkün görünmüyor.'' Sarvan, gözlemci notu 6-7 arasında olan hakemlerin genelde 4 hafta dinlendirildiğini, ancak bunun kural olmadığını belirterek, ''Hakemin sahadan uzak kalması da iyi değil. Bunu yerine alt kümelerden maç verilebilir, ancak Özgüç Türkalp tabii ki, en az 2-3 hafta dinlendirilir'' diye konuştu. 
     
</TEXT>
</DOC>
