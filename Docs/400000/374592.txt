<DOC>
<DOCNO> 374592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/axsiy01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP ile DTH anlaştı 
</HEADLINE>
<TEXT>


Zana ve arkadaşlarının oluşturduğu Demokratik Toplum Hareketi, 9 - 10 Eylül'de parti kuruluşunu açıklayacak. DEHAP'lıların yönetime girmesinde sorun yaşandığı söylentileri için DTH Sözcüsü Erbaş, "Anlaşma sağlandı, DEHAP'lı 20 yönetici DTH'ye geliyor" dedi 

Namık Durukan 


Eski DEP'liler Leyla Zana, Orhan Doğan, Hatip Dicle ve Selim Sadak'ın oluşturduğu Demokratik Toplum Hareketi'nin DTH partileşme süreci Diyarbakır'da gerçekleşecek. 9 - 10 Eylül'de kuruluşunu açıklayacak DTH için Diyarbakır'da hazırlıklar başlatılırken, DEHAP'lıların partiye kabul edilmemesiyle ilgili sıkıntı aşıldı. DTH Sözcüsü Doğan Erbaş, "Anlaşma sağlandı, DEHAP'lı 20 yönetici DTH'ye geliyor" dedi. 
Kendini feshedip DTH'ye katılma kararı alan DEHAP'la DTH arasındaki görüşmede anlaşma sağlandı. Anlaşmaya göre, DEHAP yöneticilerinden 20 kişi DTH Kurucular Kurulu'nda yer alacak. 
Türkiye partisi olma yolunda sıkıntılar yaşayan, Kürtlerin çatı örgütü olma yolunda beklenen kadroyu oluşturamayan DTH'nin partileşme çalışmalarını 1 yıldır tamamlayamaması, DEHAP tabanında da rahatsızlık yarattı. Yeni partinin kuruluşunun Diyarbakır'da ilan edilmesinin güçlü bir çıkış yapma açısından büyük önemi bulunuyor. 
50'den fazla üyeli Koordinasyon Kurulu ve 500 kişiden oluşan Kurucular Kurulu 9 - 10 Eylül arasında bir düğün salonunda toplanacak. Erbaş, 2 gün sürecek toplantı sonrası partinin ismi, amblemi, tüzük ve programına son şeklinin verileceğini, ayrıca genel başkan ve yürütme kurulunun seçileceğini söyledi. Erbaş, Diyarbakır toplantısından çıkan sonuca Ankara'da yapılacak toplantıda son şeklinin verileceğini, ardından kuruluş için İçişleri Bakanlığı'na başvurulacağını anlattı. 

'Operasyonları durdurun' 
Bu arada DTH, Dünya Barış Günü nedeniyle Başbakan Erdoğan'a mesaj gönderdi. DTH, Erdoğan ve hükümeti, "cesur ve kararlı olmaya, demokratikleşme programını açıklamaya, Güneydoğu'da süren operasyonları durdurma iradesini göstermeye" çağırdı. 


</TEXT>
</DOC>
