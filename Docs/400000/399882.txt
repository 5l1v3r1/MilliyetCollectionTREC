<DOC>
<DOCNO> 399882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun01.html </URL>
<DATE> 2005/12/02/ </DATE>
<TIME> 04.50 </TIME>
<AUTHOR>  </AUTHOR>
<HEADLINE>
Azerbaycan Milli Meclisi'nde YAP 56, Azatlık Bloku 6 sandalye aldı 
</HEADLINE>
<TEXT>

     Azerbaycan'da 6 Kasım'da yapılan parlamento seçimlerinin bugün açıklanan sonuçlarına göre, iktidardaki Yeni Azerbaycan Partisi YAP 56, bağımsızlar 43, Azatlık bloku ise 6 sandalye kazandı. 
     Merkez Seçim Komisyonu MSK ve Anayasa Mahkemesi tarafından bazı bölgelerdeki seçim sonuçlarının iptal edilmesi sonucu 10 milletvekilliğinin belirlenmesi daha sonraya bırakılırkan, 115 milletvekilinin seçildiği Milli Meclis'te Anavatan ve Vatandaş Hemreyliği İşbirliği partileri 2'şer, Ümit, Sosyal Refah, Demokratik Reformlar, ''Bütün Azerbaycan Halk Cephesi'', Büyük Kuruluş ve Vatandaş Birliği partileri de 1'er milletvekili ile temsil edilecek. 
     Milletvekili seçilerek yarın yeni dönem çalışmalarına başlayacak olan Milli Meclis'in yeni üyeleri arasında Cumhurbaşkanı İlham Aliyev'in eşi Mehriban Aliyeva ve amcası Celal Aliyev, geçen dönem parlamento başkanlığını yürüten Murtuz Aleskerov, Bakü'deki Atatürk Araştırma Merkezi Başkanlığı'nı yürüten Nizami Caferov, Milli Birlik Hareketi lideri Lale Şevket Hacıyeva, yazar ve siyasetçi Sabir Rüstemhanlı, Nahcivan Özerk Cumhuriyeti Ali Meclisi Başkanı Vasıf Talibov, bir süre önce beraberindeki meslektaşlarıyla birlikte Türkiye'ye giderek ''Türk-Ermeni sınır açılmasın'' kampanyasını yürüten kadın gazeteci Ganire Paşayeva, Türkiye'nin Bakü Büyükelçiliği'ndeki görevinden ayrılarak aday olan Jale Aliyeva, parlamentonun önceki dönemlerinde Azerice bilmediği için konuşmalarında çevirmen kullanmasıyla dikkati çeken Rus asıllı Mihail Zabelin gibi ilgi çekici isimler de yer alıyor. 
     Milli Meclis'in yarın yapılacak genel kurul oturumuna en yaşlı milletvekilinin başkanlık yapacak. Oturuma Cumhurbaşkanı Aliyev'in de katılarak konuşma yapması bekleniyor. 
     Öte yandan, ülkenin en büyük iki muhalefet grubu olan Müsavat Eşitlik Partisi lideri İsa Kamber ve Halk Cephesi AHCP lideri Ali Kerimli aday oldukları bölgelerde seçim sonuçlarının iptal edilmesi nedeniyle milletvekili seçilemedi. 
     Muhalefet kaynakları, Kamber'in önemli oranda oy topladığı bölgenin MSK tarafından, Kerimli'nin kazandığı ilan edilen bölgedeki seçim sonuçlarının ise Anayasa Mahkemesi tarafından kasıtlı olarak iptal edildiğini ileri sürüyor. 
     İptal edilen 10 bölgedeki seçimlerin de önümüzdeki günlerde yapılması öngörülürken, muhalefet yanlıları iktidarın bu konuyu da sürüncemede bırakabileceğini savunuyor. 
     
</TEXT>
</DOC>
