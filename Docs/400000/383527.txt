<DOC>
<DOCNO> 383527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun25.html </URL>
<DATE> 2005/10/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yunan basınından "Türkiye'nin Avrupa'ya katkıları" yazısına gönderme 
</HEADLINE>
<TEXT>

     Sofia ANGELİDİS ATİNA, DHA 
     YUNAN basını Lüksemburg’da, Türkiye ile 3 Ekim’de başlaması öngörülen müzakerelerin yol haritası niteliğindeki Müzakere Çerçeve Belgesi üzerindeki kıran kırana pazarlıklara geniş yer ayırdı. 
     Elefterotipia gazetesi ilk sayfasında, "Bütün gece süren pazarlık" başlığını kullanarak, Avusturya’nın Türkiye konusunda imtiyazlı ortaklık önerisinden geri adım atmadığını yazdı. Elefterotipia, Başbakan Recep Tayyip Erdoğan’ın 3 Ekim’e ilişkin, "AB’ye Hıristiyan kulubü olarak kalacak ya da uluslararası bir güç olmaya karar verecek" şeklindeki sözlerini de okuyucularına aktardı. Gazete, Ankara’da dün MHP’nin düzenlediği ’AB’ye hayır’ mitingine de yer vererek, "Kurtlar uluyor" yorumunu yaptı. 
     
     TA NEA TÜRKİYE’NİN AVRUPA’YA KATKILARI GELECEĞİN DİKENLERİ 
     Ta Nea gazetesi de "Türkiye için bütün gece süren gerilim" başlığıyla verdiği haberinde Viyana’nın geri adım atması için İngiltere ve Avusturya arasındaki sert pazarlığın bütün gece devam ettiğini yazdı. Gazete, İngiliz The Independent gazetesinde cumartesi günü çıkan Türkiye’nin AB’ye katkılarına çok kültürlülük, ticaret, siyaset, sanat ve askeri bilgi, tarz ilişkin olumlu yazıya atfen, ’geleceğin dikenleri’ şeklinde ’madalyonun öbür yüzüne’ yer verdi. Ta Nea’ya göre ’geleceğin dikenleri’nin başında Türkiye’nin Rum Kesimi’ni tanımaması ve Kıbrıs’ta asker bulundurması geliyor. Bir diğer sorun ise insan hakları. "Türkiye bazı reformlar yaptı, ama Avrupa’nın hukuki medeniyetinden geride" diyen gazete, sözde Ermeni soykırımına ilişkin sözlerinden dolayı yazar Orhan Pamuk’a açılan davayı örnek gösterdi. Ta Nea, son olarak ’Kürt sorunu’nu ’geleceğin dikenleri’ arasında saydı. 
     
     YUNANLILARIN MESAJI TÜRKİYE’YE HAYIR 
     Yunanistan’da yapılmış bir ankete yer veren Ethnos gazetesi ise Yunanlıların yüzde 63.5’i Türkiye’ye ’Hayır’ diyor" başlığını kullandı. Metron Analysis şirketi tarafından Ethnos için yapılan ankete göre Yunanlıların yarısından fazlası Türkiye’nin AB üyesi olmasını istemiyor ve hükümetin Türk-Yunan ilişkilerindeki politikasını onaylamıyor. Yunanlılar yüzde 65 ile Türkiye’nin üyeliğine ’Hayır’ derken yüzde 82’si ise Türk-Yunan anlaşmazlıklarının müzakerelerden önce çözülmesinden yana olduğunu ortaya koydu. Ankete katılan Yunanlılar, yeni hükümetin, müzakere sürecindeki kozlarını kullanarak, anlaşmazlıkların çözülmesi için Türkiye’ye baskı yapması gerektiği yönünde görüş belirtti. 
     
</TEXT>
</DOC>
