<DOC>
<DOCNO> 368024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko14.html </URL>
<DATE> 2005/08/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Petrol fiyatları yeni haftaya rekorla girdi... 
</HEADLINE>
<TEXT>

     ABD'deki rafinerilerde yaşanan üretim aksaklıkları yanında Ortadoğu'da siyasi belirsizliğin her geçen gün artması, uluslararası borsalarda petrol fiyatlarını tekrar rekor seviyelere tırmandırdı. 
     Haftanın ilk işlem gününde New York Borsası'nda ABD hafif petrolünün varili, bir ara 62.69 dolar ile tarihinin en yüksek seviyesine ulaştı. Daha sonra biraz gerileyen hafif petrolde son işlemler, geçen haftaki kapanışın 24 sent üzeri olan 62.55 dolardan gerçekleştiriliyor. 
     Londra Borsası'nda işlem gören Brent petrolünün varili ise, geçen haftaki kapanışının 17 sent üzeri olan 61.24 dolardan satılıyor. 
     ABD rafinerilerinde bir süredir çeşitli nedenlerle ortaya çıkan üretim kesintilerinin, talebin güçlü olduğu yaz döneminde arz sıkıntısı yaşanmasından korkuluyor. Üretimin gerilemesiyle ABD'de piyasalarca yakından takip edilen haftalık ticari petrol stokları da azalmaya başlamıştı. 
     Dünyanın en önemli petrol üretim bölgesi Ortadoğu'daki siyasi gelişmeler de piyasalarca yakından izleniyor. Son olarak İngiltere, Fransa ve Almanya'nın uranyum zenginleştirme faaliyetlerini durdurması karşılığında İran'a sunduğu ekonomik teşvik paketinin kabul edilmemesi, tedirginlik yaratıyor. 
     OPEC'in ikinci büyük üreticisi İran'da yeni Cumhurbaşkanı Mahmud Ahmedinecad'ın petrol bakanı olarak sektörün içinden gelmeyen birini atayacağına yönelik çıkan haberler de piyasalarda hoş karşılanmadı. 
     Piyasalarda asıl endişe kaynağı ise dünyanın en büyük petrol ihracatçısı Suudi Arabistan'da Kral Fahd'ın ölümünün ardından yaşanabilecek istikrarsızlık. Bu ülkede çok iyi korunan petrol tesislerine saldırılar olması halinde fiyatların çok hızlı yükseleceğine kesin gözüyle bakılıyor. 
     
</TEXT>
</DOC>
