<DOC>
<DOCNO> 388615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur01.html </URL>
<DATE> 2005/10/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İzmir yine sallandı 
</HEADLINE>
<TEXT>

     Hafta başında yaşadığı 5’in üzerindeki üç yer sarsıntısının ardından bu kez 5,9 büyüklüğündeki depremle sarsılan İzmir’de yaşam normale dönmeye başladı. 
     Vatandaşları tedirgin eden 17 Ekim tarihindeki depremden sonra gece yarısı yaşanan 5.9 şiddetindeki depremin ardından dışarı çıkarak, geceyi açık alanlarda ve otomobillerinde geçiren İzmirliler evlerine ve işyerlerine dönmeye başladı. 
     İzmir Valisi Oğuz Kağan Köksal, gazetecilere yaptığı açıklamada, 00.40’da meydana gelen 5.9 büyüklüğünde depremin merkez üssünün Ege Denizi’nin Seferihisar açıkları olduğunu ifade etti. Köksal, şöyle dedi 
     "İlk belirlemelere göre Seferihisar, Urla ve çevre ilçelerde, il merkezinde, hasarın ve can kaybının olmadığı yönünde. Takip ediyoruz. Herkes sokakta. Kriz merkezi de faal durumda, 24 saat esasına göre mesai veriyordu. Ben de başındayım. Herkese geçmiş olsun." Kriz masası ise Bayındırlık ve İskan Müdürlüğü ekipleriyle kentte son depremle ilgili meydana gelen hasarı tespit için çalışmalara başladı. Alınan ilk bilgilere göre, kent merkezinde küçük çaplı ve çoğu kılcal çatlaklardan oluşan hasarlar bulunuyor. 
     
     "EKİPLER TEYAKKUZ HALİNDE..." 

     Büyükşehir Belediye Başkanı Aziz Kocaoğlu da İtfaiye Daire Başkanlığı’nda bir Kriz Merkezi oluşturduklarını bildirdi. 
     Kocaoğlu, "Özellikle depremin yoğun hissedildiği Urla ve Seferihisar ilçelerine AKS-110 Arama Kurtarma Sağlık ekiplerinden gönderdik. Kent merkezinde de ekipler teyakkuz halinde" dedi. 
     Aziz Kocaoğlu, belediyenin tüm imkanlarıyla alarmda olduğunu, vatandaşların İzmir İtfaiye Daire Başkanlığı’nda kurulan Kriz Merkezi’nin 469 44 05 - 469 44 30 ve 469 44 40 numaralı telefonlarından yardım isteyebileceklerini söyledi. 
     Urla ilçesinde bazı eski ve metruk binaların çatılarının çöktüğü bilgisi ulaşılırken 2003 yılı Nisan ayında da iki şiddetli deprem yaşayan Seferihisarlılar dün geceyi de sokakta geçirdiler. 
     İzmir Valiliği’nden yapılan yazılı açıklamada da ilköğretim ve liselerin deprem nedeniyle bir gün tatil edildiği bildirildi. 
     İzmir’deki iş yerlerinde ise sabah erken saatlerden itibaren mesai normal akışında sürüyor. Deprem nedeniyle İzmir’de tatil edilen işyeri olmadığı öğrenildi. 
     
     1 KİŞİ ÖLDÜ 

     Deprem sırasında İzmir’in Hatay semtinde emekli gemi kaptanı Güngör Yaylalı 68 , deprem sırasında oturduğu apartmanın merdivenlerinde inmek isterken kalp krizi geçirerek, hayatını kaybetti. 
     Yine kalp krizi geçirdiği belirlenen 2 vatandaş da Dokuz Eylül ve Ege üniversitelerinde tedavi altına alındı. 
     İzmir Emniyet Müdürlüğü yetkilileri de sorumluluk bölgelerinde ilk belirlemelere göre, 37 kişinin, "yüksekten atlama sonucu yaralanma, panik atak ve çeşitli rahatsızlıklar" sebebiyle hastanelere başvurduğunu belirttiler. 
     
     Yunan adalarında da deprem 

     İzmir'in Seferihisar ilçesinde saat 00.40'ta meydana gelen depremin hemen ardından, Yunanistan'da Sakız ve Samos adası açıklarında, 6 büyüklüğünde bir deprem oldu. 
     Saat 01.00'de meydana gelen depremde can ve mal kaybı olmadı. Yunanistan'da üç gün önce de en büyüğü 6 büyüklüğünde olan orta şiddetli üç deprem meydana gelmişti. 
     'HASARLI BİNALARA GİRMEYİN' 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Ege Bölgesi’nde devam eden sismik faaliyetin binaları her geçen gün biraz daha yorduğunu belirterek, "Dolayısıyla hasar görebilecek binalara girilmemesi konusunda uyarımızı kuvvetle tekrarlıyoruz" dedi. 
     Prof. Dr. Barbarosoğlu, Enstitü yönetim binasında düzenlenen basın toplantısında, hem istatistiksel açıdan, hem de yer bilimlerinin jeolojik değerlendirmeleri sonucunda, yaşanan deprem faaliyetinin yörenin özellikleriyle uyumlu ve normal olduğunu değerlendirdiklerini bildirdi. 
     Ancak doğanın kendi kuralları içinde özel bir kurgusu bulunduğunu vurgulayan Prof. Dr. Barbarosoğlu, şöyle konuştu 
     "Dolayısıyla İzmirliler’in özellikle dikkatli olmalarını ben şahsen öneriyorum. Özellikle binalarında hasar meydana gelmiş, evlerinde çatlak oluşmuş, hasar görebileceği ihtimali olan, kullanılmayan binalara bundan sonra özellikle girilmemesi gerekmekte. 
     Çünkü sismik faaliyet binaları her geçen gün biraz daha yormaktadır. Dolayısıyla hasar görebilecek binalara girilmemesi konusunda uyarımızı kuvvetle tekrarlıyoruz." Ulusal Deprem Konseyi Başkanı Prof. Dr. Haluk Eyidoğan ise, 17 Ekim sabahından itibaren başlayan sismik hareketliliği izlediklerini belirterek, bölgede çok sayıda aktif fay bulunduğunu ve bunların birbiriyle ilişkileri nedeniyle çok sayıda küçük ve orta büyüklükte deprem ürettiklerini söyledi. 
     
     "Aktivite bir müddet daha devam edecek" 

     Son depremin de bölgenin kendine özgü jeolojik ve sismolojik yapısından kaynaklandığını vurgulayan Prof. Dr. Eyidoğan "Buna benzer aktivitenin bir müddet daha süreceği kanısındayız" dedi. 
     Prof. Dr. Eyidoğan, "bölgede beklenebilecek en kötü senaryonun ne olabileceği" yönündeki bir soru üzerine de şu yanıtı verdi 
     "Bölgenin birbirine paralel çok sayıda deprem yaratacak faylarla donandığını görüyoruz. Bu 5 virgüllü depremlerin mekanizmasına, çözümlerine baktığımız zaman aynı rejimin sürekli deprem ürettiğini fark ettik. Bölgede mevcut yapıyı incelediğimizde, umarım yanılmayız, 6.0’dan daha büyük deprem olma olasılığı bu 6.5’a kadar çıkabilir. 
     Tarihsel süreç içinde 6.6 büyüklüğünde depremler var 6.0-6.5 arasında deprem olma olasılığı var. Ama bunun zamanını söylemek mümkün değil. 
     Bölgenin şu andaki yapısı, başlayan aktivite ve gelişen duruma göre, bölgede halkımızın zayıf, problemli yapılardan, çatlağı ve sorunları olan yapılardan uzak durması, kullanmamasını özellikle tavsiye ediyoruz." Prof. Dr. Eyidoğan, 5.9 büyüklüğündeki depremin olası İstanbul depremi ile bir ilişkisi bulunup bulunmadığı yönündeki soruyu da, "Hayır, sistem kendi içerisinde çalışmaktadır. Türkiye’nin başka yerlerindeki depremlerle ilişkili değildir. Bunu çok açık ifade etmek isterim" yanıtını verdi. 
     
     "Daha büyük ölçekli deprem beklenmiyor" 

     Ulusal Deprem Konseyi üyesi Prof. Dr. Ömer Alptekin ise bölgede meydana gelen en büyük depremin 1970 yılında Gediz’de kaydedilen 7 büyüklüğündeki deprem olduğunu hatırlatarak, şöyle konuştu 
     "Fakat bu grabenler üzerinde ve düşey atımlı hareketlerle olmuştur. Bu karşılaştığımız depremler ise hemen sahilde bu grabenlerin uçlarını keserek kuzeybatı-güneydoğu ve kuzeydoğu-güneybatı yönlerinde uzanan doğrultu atımlı faylar üzerinde meydana gelmektedir. Buradaki faylar çok büyük ölçekli faylar değil ve dolayısıyla bunların üretebilecekleri deprem büyüklükleri genellikle 6.0’ın altındadır. Ender olarak 6.0’ın biraz üzerinde depremler olabilir. Fakat çok daha büyük ölçekli deprem burada beklenmiyor. 
     Çünkü bu faylar bu kadar büyük enerjiyi biriktirecek kadar büyük faylar değil." Kandilli Rasathanesi ve Deprem Araştırma Enstitüsü Jeofizik Anabilim Dalı Başkanı Prof. Dr. Niyazi Türkelli de 5.9 büyüklüğündeki depremin, İstanbul’un bazı ilçelerinde de hissedildiğini, bunun zemin özelliklerine bağlı olarak normal olduğunu söyledi. 
     Ulusal Deprem İzleme Merkezi UDİM Müdürü Dr. Doğan Kalafat da, bölgede çok sık olmasa da yaklaşık 4-5 veya 6 yıllık periyotlarda 5.8’lik depremler olabildiğini belirterek, bunu bölgenin olağan aktivitesi şeklinde değerlendirmek gerektiğini kaydetti. 
     
</TEXT>
</DOC>
