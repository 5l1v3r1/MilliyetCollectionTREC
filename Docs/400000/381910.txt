<DOC>
<DOCNO> 381910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko34.html </URL>
<DATE> 2005/09/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ÖİB, Galataport ihalesini onayladı... 
</HEADLINE>
<TEXT>

     Türkiye Denizcilik İşletmeleri TDİ Genel Müdürlüğü'nün, Salıpazarı-Karaköy Kruvaziyer Liman Kompleksi Galataport ihalesi sonucunun, Özelleştirme İdaresi Başkanlığı tarafından onaylanarak, Maliye Bakanı Kemal Unakıtan'a sunulduğu öğrenildi. 
     Edinilen bilgiye göre ihale, Bakan Unakıtan'ın sonucu Yüksek Planlama Kurulu'na göndermesi ve YPK'nın onayından sonra kesinleşecek. 
     Galataport ihalesinde teklifler 16 Eylül'de alınırken, en yüksek teklif, 3 milyar 8 milyon Euro 4.3 milyar dolar ile Royal ortaklığından gelmişti. 
     Projenin yap-işlet-devret modeli çerçevesinde gerçekleştirilmesi için yapılan ihalede, ikinci sıradaki Tepe İnşaat 1.4 milyar Euro, üçüncü Fiba konsorsiyumu ise 1 milyar 4 milyon Euro teklif vermişti. 
     
     PROJEDE NELER YER ALACAK 

     Öte yandan proje kapsamında Gümrük İdaresi'nden alınan Çinili Han, TDİ Genel Müdürlüğü ve Karaköy Yolcu Salonu restore edilerek 5 yıldızlı otel haline getirilecek. 
     Bunların yanında 20 nolu antrepo ile Paket Postanesi yerine 4 yıldızlı apart otel yapılacak. 
     1, 2 ve 3 nolu antrepoların yerine alışveriş merkezi yapılacak, burada restoranlar, kiralanabilir alanlar, sanat galerileri, otoparklar, meydan ve yine apart otel yer alacak. 
     Ayrıca bir marina ile birlikte aynı anda 3-4 büyük yolcu gemisinin yanaşabileceği limanda proje ile hayata geçecek. 
     Proje ile birlikte, şu anda halka kapalı olan yaklaşık 1.2 kilometrelik sahil şeridi de, İstanbulluların kullanımına açılmış olacak. 

     
</TEXT>
</DOC>
