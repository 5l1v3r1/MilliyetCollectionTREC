<DOC>
<DOCNO> 398314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/siyaset/siy04.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ için 'Arınç' formülü 
</HEADLINE>
<TEXT>


Sezer ve Erdoğan'ın katılamayacağı İKÖ Zirvesi'ne kimin gideceği belirlenemedi. Gül'ün adının da geçtiği toplantı için ibre Arınç'a döndü 

UTKU ÇAKIRÖZER 


Mekke'de 5-6 Aralık'taki İslam Konferansı Örgütü olağanüstü devlet başkanları zirvesinde Türkiye'yi TBMM Başkanı Bülent Arınç'ın temsil etmesinin gündemde olduğu öğrenildi. 
Cumhurbaşkanı Sezer'in Hırvatistan Cumhurbaşkanı'nın Ankara ziyareti, Başbakan Erdoğan'ın da aynı tarihteki Avustralya ve Yeni Zelanda ziyareti nedeniyle katılamayacak olması üzerine, Ankara'da zirveye "kim katılsın" arayışı içine girilmişti. Bir ara, Dışişleri Bakanı Abdullah Gül'ün gitmesi fikri gündeme gelmişti. Zirvede tarihi kararların alınacağı için, Dışişleri ile Başbakanlık arasında toplantıya üst seviye katılımı mümkün kılacak isim arayışı başladı. Bu kapsamda "devletin iki numaralı ismi" olan Arınç'ın toplantıya katılmasının çok güçlü bir olasılık olduğu öğrenildi. 



</TEXT>
</DOC>
