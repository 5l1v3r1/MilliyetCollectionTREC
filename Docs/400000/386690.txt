<DOC>
<DOCNO> 386690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy08.html </URL>
<DATE> 2005/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ANAP'ta ilk grup toplantısı 19 Ekim'de... 
</HEADLINE>
<TEXT>

     Grup kuracak sayıya ulaşan Anavatan Partisi, TBMM’deki tabloyu değiştirecek. 
     Son katılımlarla sandalye sayısı 21’e ulaşan ANAVATAN, TBMM’de grup kurmak için gerekli sayıyı 20 geçmesi dolayısıyla Meclis’te çeşitli haklara sahip olacak. 
     Başkanlık Divanı ve komisyonlarda temsil edilecek olan ANAVATAN grubu adına, Genel Kurul görüşmeleri sırasında da konuşma yapılabilecek. 
     TBMM Genel Sekreteri Rauf Bozkurt, AA muhabirine yaptığı açıklamada, Anavatan Partisi’ne Başkanlık Divanı ve ihtisas komisyonlarında birer üye düşeceğini belirterek, "Başkanlık Divanı’nda verilecek üyeliğin katip üyelik mi, idari amirliği mi yoksa Meclis Başkanvekilliği mi olduğu Danışma Kurulu’nda belirlenecek. 
     Senato’nun da olduğu zamanlarda puanlama vardı, ama bugünkü sistemde böyle bir şey yok" dedi. 
     Bozkurt, Anavatan Partisi’nin tüzük ve iç yönetmeliğinin yanı sıra grup yönetiminin ve milletvekillerinin illere göre isimlerinin de kendilerine bildirilmesinin ardından gereğinin yapılacağını ifade etti. Anavatan Partisi’ne ana bina ve Genel Kurul’da yer tahsis edileceğini kaydeden Bozkurt, Genel Kurul’da CHP’nin yanında ön sıradan yer gösterileceğini, ancak ana binada nerenin tahsis edileceğinin henüz belli olmadığını söyledi. 
     Anavatan Partisi Genel Başkan Yardımcısı ve Malatya Milletvekili Süleyman Sarıbaş, ilk grup toplantısını 19 Ekim Çarşamba günü yapacaklarını, ancak daha sonra her pazartesi grup olarak toplanacaklarını söyledi. İlk grup toplantısında grup başkanvekilleri ve grup yönetiminin belirleneceğini bildiren Sarıbaş, Meclis’in yoğun çalışma temposunu göz önünde bulundurarak, 3 grup başkanvekilliği düşündüklerini kaydetti. 
     İhtisas komisyonlarına birer üye bildireceklerini belirten Sarıbaş, ancak bazı komisyonlar için üye vermeme haklarını kullanabileceklerini söyledi. 
     "Partiye katılımların süreceğini, 18 Ekim Salı günü bazı milletvekillerinin kendilerine katılacağını" ifade eden Sarıbaş, "Önümüzdeki hafta içinde sayımız 25’i bulur. Bu katılımlar zaman içinde sürer. Bu, biraz da bizim siyasetimize bağlı olacak. Ortaya koyacağımız çözüm önerileri beğenilirse bize gelecek milletvekilleri de artacaktır" diye konuştu. 
     
</TEXT>
</DOC>
