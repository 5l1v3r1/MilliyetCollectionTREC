<DOC>
<DOCNO> 397920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko14.html </URL>
<DATE> 2005/11/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konut kredisinde büyük damping Bankalar indirim yarışında 
</HEADLINE>
<TEXT>

     Konut kredisinde bankalar arasında kızışan rekabet nedeniyle HSBC’nin faizi yüzde 1.14’e kadar indirmesinin ardından Bank Europa’da bu yıl sonuna kadar kullanılacak kredilerden aylık yüzde 1.05 faiz alacağını açıkladı. 
     Bank Europa bugün başlattığı ve 31 Aralık’a kadar sürecek kampanya kapsamında konut kredisini yüzde 1’e en fazla yaklaştıran banka oldu. Banka, belli bir tutarın üzerindeki YTL konut kredilerinin dışında dövize endeksli kredilerde indirim yaptı. Bank Europa, euro cinsinden konut kredilerinde yüzde 0.49, dolara da yüzde 0.59 ile piyasanın en düşük oranlarını uygulamaya başladı. 
     Bank Europa’dan yapılan açıklamada 31 Aralık’a kadar geçerli olacak kampanya çerçevesinde konut kredilerinde yepyeni bir fiyatlandırmaya gidildiği belirtildi. Buna göre tutarı 50 bin YTL, 50 bin euro ve 50 bin doları aşan ve sigortası Bank Europa tarafından tarafından yapılan kredilere, 15 yıla kadar tüm vadelerde YTL cinsinden kredilere yüzde 1.05, euro kredilere yüzde 0.49 dolar cinsinden kredilere de yüzde 0.59 olarak uygulamaya başladı. 
     Kampanya kapsamında kredilendirme oranı da yüzde 70’ten yüzde 75’e çıkarıldı. Başvuru ücretlerinde de indirime gidildi. 
     Bank Europa’da 100 bin YTL’lik bir kredi için aylık geri ödeme tutarı 1.280.41 YTL düzeyinde bulunuyor. 
     
     İNDİRİMLER ARD ARDA GELDİ 

     Geçen hafta Cuma günü Vakıfbank yaptığı açıklama ile konut kredisi faizlerini yüzde 1.17'ye indirdiğini duyurmuştu. Önceki gün ise Türk Ekonomi Bankası TEB , çıtayı biraz daha düşürerek 10 yıl vadeli konut kredisi faizini yüzde 1.15’e çekti. 
     TEB'in bu atağına ise HSBC dün akşam saatlerinde vadeyi 30 yıla kadar uzatıp aylık faiz oranını ise yüzde 1.14’e indirerek karşılık vermişti. 

     
</TEXT>
</DOC>
