<DOC>
<DOCNO> 365978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano'ya çağrı 
</HEADLINE>
<TEXT>


Brezilya'nın Corinthians Kulübü, ligde zor günler geçirmesi nedeniyle Fenerbahçe'de oynayan eski kaptanına teklif götürdü. Estadao Haber Ajansı, Luciano ile her konuda anlaşmaya varıldığını ileri sürdü 

MEHMET ÇİFTÇİ 


Brezilya Ligi'nde kötü günler geçiren Corinthians, takımı toparlaması için eski kaptanları Fabio Luciano'yu geri çağırdı. Corinthians'ın bu sezon ligde 15 maçta 35 gol atıp kalesinde 29 gol görünce, Fenerbahçe'nin kapısını çalarak tecrübeli savunma oyuncusunu resmen istediği öğrenildi. 
Brezilya haber ajansı Estadao'da yer alan haberde, Corinthians'ın özellikle bu sezon defansında büyük boşluklar yaşaması üzerine Luciano'ya yöneldiği yazıldı ve bu oyuncu ile yapılan görüşmelerde her konuda anlaşmaya varıldığı iddia edildi. 
Corinthians'ın, Arjantinli yıldızı Tevez'den de umduğunu bulamaması ve bu oyuncunun ligde 15 maçta sadece 5 gol atması nedeniyle savunmasını güçlendirmek için böyle bir operasyona ihtiyaç duyduğunu belirten ajans, Luciano'nun transferi ile bu oyuncuya takımda liderlik görevi verileceğini ifade etti. 
Anelka'nın yabancı statüsünde oynamaması için büyük uğraş veren Fenerbahçe'nin, bu operasyondan sonuç alamaması halinde Luciano'yu gönderip, yerine yeni bir yabancı transfer etmeyi düşünebileceği de öğrenildi. 

Yedekler tat vermedi 3-3 

ERDOĞAN DERMANCI 

Fenerbahçe'nin yedeklerden kurulu kadrosu dün Maltepespor ile oynadığı hazırlık maçında 3-3 berabere kaldı. Dereağzı Tesisleri'ndeki karşılaşmada Mehmet Yozgatlı, Kemal, Selçuk da forma giyerken, Sarı - Lacivertli ekibin gollerini 21. dakikada Gürhan, 36. dakikada Kemal ve 40. dakikada Olcan kaydetti. Bu arada Everton maçında ilk on birde oynayan futbolcular dün Samandıra Tesisleri'nde hafif bir antrenman yaptıktan sonra dinlendiler. Sarı - Lacivertliler salı gününden itibaren Gençlerbirliği karşılaşmasının hazırlıklarına başlayacak. 

Everton'a Alex işkencesi 

Fenerbahçe'nin önceki akşam oynadığı hazırlık maçında İngiliz rakibi Everton'ı 5 - 0 gibi farklı bir skorla yenmesi BBC'ye de konu oldu. Ünlü İngiliz yayın kuruluşunun internet sitesindeki haberde, Everton'ın sezon öncesindeki dostluk maçında ağır bir yenilgi aldığı, Fenerbahçe'nin, rakip defansın zayıf olmasından da yararlandığı ifade edildi. "Everton'ın en büyük işkencecisi Alex oldu" diyen BBC, İngiliz takımının defanstaki açıklarıyla kendi yenilgisine katkıda bulunduğunu yazdı. 

Beattie Ders çıkarmalıyız 

Everton'ın tarihindeki en pahalı transferi olan forvet oyuncusu James Beattie, 5 - 0'lık Fenerbahçe yenilgisini kastederek, "Herkesin bu sonuçtan bizim gibi hayal kırıklığı yaşadığını biliyorum. Ancak yine de bundan dersler çıkarıp, bu sonucun pozitif yönlerini görmemiz gerekiyor" dedi. Beattie, "Yeni sezona henüz hazır olmamamız ve Türk şampiyonuna karşı rakip sahada oynuyor olmamız işimizi daha da zorlaştırdı. Erken yorulunca çoğunlukla rakibimizin gölgesini kovalamak zorunda kaldık" diye konuştu. 

Appiah'a güvenoyu 

Yeni transfer Stephen Appiah ilk hazırlık maçında sergilediği oyunla taraftarın, camianın ve yönetimin taktirini aldı. Asbaşkan Ali Yıldırım, "Appiah orta sahaya müthiş bir güç ve hava getirdi. Henüz antrenmansız olmasına rağmen iyi mücadele etti. Arkadaşlarıyla tam uyumu sağladığında daha da etkili olur" dedi. Nihat Özbağı ise, "Ne kadar isabetli bir transfer yaptığımız Everton maçında gözüktü" diye konuştu. 

Daum'dan uyarılar 

Teknik Direktör Christoph Daum, Everton maçı sonrası oyuncularıyla kısa bir toplantı yaptı. Alman hoca, "5-0'ı unutun. Bu bir hazırlıktı. Hayal dünyasına dalmayın. Bir hafta sonra lig başlıyor. Ayağınızı yere basın. İki sezondur lige kötü girdiğimizi unutmayın. Bu sefer böyle olmasını istemiyorum. Gençlerbirliği'ni ciddiye alacağız ve ona göre çalışmalarımızı sürdüreceğiz. Hepinizin performansından memnun olduğumu da belirtmeliyim" dedi. 

Özdemir Ucuz atlatılmış bir olay 

Fenerbahçe İkinci Başkanı, Everton maçında bir taraftarın bacağından vurulmasıyla ilgili olarak, "Hepimize önemli görevler düşüyor. Bizim kadar emniyet ve federasyonun da sorumluluğu var" dedi 

CEMAL ERSEN 

Fenerbahçe Kulübü İkinci Başkanı Nihat Özdemir, önceki akşam oynanan Everton maçında bir taraftarın bacağından vurulması olayını değerlendirirken, "Şükrü Saraçoğlu Stadı'nda bu tip olaylar yaşanmazdı. Bunu güvenerek söylüyorum" dedi. 
Özdemir, Yusuf Bahar isimli Fenerbahçeli taraftarın bacağından vurulması olayını gazetelerden öğrendiğini belirterek, "Bu üzücü olay konusunda maç sırasında bilgim olmadı. Karşılaşmaya trafik nedeniyle 1.5 saatlik bir sürede ulaştıktan sonra taraftarlarımızın ellerinde paraları içeriye girmeye niyetli oldukları halde kapıda beklediklerini ve bilet bulamadıklarını gördük. Maalesef bu organizasyon bozukluğundan dolayı olmuş. Başkan Aziz Yıldırım ve bazı yöneticilerle birlikte olaya müdahale ettik ve taraftarlarımızı maça taşıdık. Tabii bu arada belki de organizasyon bozukluğundan dolayı emniyetin üst kontrollerinde problemler yaşadığını öğrendik. Taraftarın kalabalık olduğu yerlerde bu tip işlere çok dikkat etmek gerekir. Hepimize önemli görevler düşüyor. Biz yöneticiler kadar emniyet kuvvetleri ve Futbol Federasyonu'nun da sorumluluğu var. Olayı çok ucuz atlatılmış bir konu olarak düşünüyorum. Ama bundan sonra da tedbirleri elimizden bırakmamamız gerektiğini görüyoruz" diye konuştu. 
Fenerbahçe İkinci Başkanı, İstanbul Emniyet Müdürü Celalettin Cerrah'ın polislere naklen yayın havuzundan pay verilmesi konusundaki görüşü hakkında ise, "Emniyetin havuzdan pay alması veya istemesi doğru değil. Biz de böyle düşünüyoruz. Havuz sadece kulüpler ve federasyonun pay aldığı bir sistem üzerine kurulmuştur. Buradan emniyete herhangi bir pay ayrılması söz konusu olamaz. Sporda Şiddet Yasası çerçevesinde her kulüp kendi stadında özel güvenliğini sağlamakla yükümlü. Biz Şükrü Saraçoğlu Stadı'na Avrupa statlarında olmayan bir sistem getirdik. Kameralar ve gözetleme sayesinde tribünlere hakim olduk. Bizim stadımızda olay yok, yabancı madde yok, küfür yok. Bu tip olaylar bizim evimizde yaşanmaz" dedi. 


</TEXT>
</DOC>
