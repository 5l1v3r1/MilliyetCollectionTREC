<DOC>
<DOCNO> 384228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy13.html </URL>
<DATE> 2005/10/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AKP milletvekiline Avrupa Konseyi'nde önemli görev... 
</HEADLINE>
<TEXT>

     Adalet ve Kalkınma Partisi milletvekili Mevlut Çavuşoğlu, Avrupa Konseyi Parlamenterler Meclisi AKPM Göç, Mülteci ve Nüfus Komisyonu Başkanlığı'na seçildi. 
     Muhafazakar grup tarafından aday gösterilen Çavuşoğlu, AKPM'de yapılan oylamada, diğer siyasi grupların da desteğini alarak oy birliğiyle başkanlık görevine getirildi. 
     Çavuşoğlu'nun, Göç, Mülteci ve Nüfus Komisyonu'na başkan seçilmesiyle AKPM başkanlık divanında görev yapan Türk parlamenterlerin sayısı da üçe çıktı. 
     CHP milletvekili Abdülkadir Ateş, geçen yıl Siyasi İşler Komisyonu başkanlığı görevine seçilmişti. Başkanlık divanında ayrıca, AKPM Türk Heyeti Başkanı ve AK Parti milletvekili Murat Mercan görev yapıyor. 
     
</TEXT>
</DOC>
