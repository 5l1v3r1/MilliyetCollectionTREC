<DOC>
<DOCNO> 380343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur09.html </URL>
<DATE> 2005/09/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kuş gribi uyarısı "Göçmen kuşları avlamayın" 
</HEADLINE>
<TEXT>

     Giresun Çevre ve Orman Müdürü Ali Hıdır, Uzakdoğu ülkelerinde milyonlarca kümes hayvanının imha edilmesine neden olan kuş gribinin göçmen kuşlar vasıtasıyla yayıldığını vurgulayarak, hastalığın Türkiye’ye taşınmaması için göçmen kuşların avlanmaması gerektiğini söyledi. 
     Hıdır, AA muhabirine yaptığı açıklamada, insanlara da bulaşarak ölümlere yol açan kuş gribinin son yıllarda Rusya’da da görüldüğüne dikkati çekti. 
     Doğu Karadeniz’in bıldırcın, ördek, kaz ve kuğu gibi göçmen kuşların göç yolu üzerinde bulunduğunu ifade eden Hıdır, "Kuş gribi göçmen kuşlar vasıtasıyla yayılmaktadır, bu nedenle hastalığın ülkemize taşınmaması için göçmen kuşlar avlanmamalıdır" dedi. 
     Kuzey ülkelerinden güneye 10 Eylül’de başlayan bıldırcın göçünün 20 Ekim’e kadar süreceğini, ardından 1 Kasım’dan 31 Ocak’a kadar 
     ördek, kaz ve kuğu göçü yaşanacağını belirten Hıdır, şunları söyledi 
     "Doğu Karadeniz göçmen kuşların önemli göç yollarındandır. 
     Bıldırcın göçleriyle birlikte yörede bıldırcın avına da başlanmıştır. 
     Ancak önceki yıllarda sadece Uzakdoğu ülkelerinde görülen kuş gribi, son yıllarda Rusya’da da görülmeye başlanmıştır. Ülkemizin üzerinden geçiş yapan göçmen kuşlar kuş gribi taşıyabilir ve dışkılarından çıkardıkları virüslerle göç yollarındaki kanatlılar için tehlike oluşturabilir. Bu nedenle göçmen kuşlardan uzak durulmalı ve avlanmamalıdır. Bu hastalığa karşı avcılar başta olmak üzere tüm vatandaşların duyarlı ve dikkatli olması gerekmektedir." Hıdır, şüpheli ve toplu kuş ölümlerinin yaşanması halinde durumun en kısa zamanda kendilerine bildirilmesi gerektiğini kaydederek, sağlık açısından ölü kuşlara yaklaşılmaması gerektiğini de sözlerine ekledi. 
     
</TEXT>
</DOC>
