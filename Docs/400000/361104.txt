<DOC>
<DOCNO> 361104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo28.html </URL>
<DATE> 2005/07/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fenerbahçeli Deniz Bu takımda en az 20 kaliteli oyuncu var 
</HEADLINE>
<TEXT>

     Fenerbahçeli futbolcu Deniz Barış, takıma transfer yapılmasa da bu sezon da şampiyonluk ipini göğüsleyecek güce sahip olduklarını söyledi. 
     Sarı-lacivertli takımın savunma oyuncularından Deniz, bugünkü idman sonrası basın mensuplarının sorularını yanıtladı. 
     Teknik direktör Christoph Daum yönetimde oldukça yoğun geçen antrenman temposunun normal olduğunu söyleyen Deniz, ''Beklentiler çok büyük. Daha fazla çalışmamız gerektiğinin farkındayız. Ama hiç bir oyuncu çalışmaların yoğunluğundan şikayetçi değil'' şeklinde konuştu. 
     Fenerbahçe'nin yeni sezonda da şampiyonluk ipini göğüsleyecek güce sahip olduğunu belirten sarı-lacivertli oyuncu, şöyle konuştu 
     ''Transfer önemli değil. Bu takımda en az 20 kaliteli oyuncu var. Birbirimizi daha da fazla tanıyoruz ve arkadaşlık üst seviyede. Bu sezon daha iyi bir duruma geleceğiz. Durum böyle olunca da başarı kaçınılmaz olacak. Transfer yapılsa da yapılmasa da şampiyon olacağız. Avrupa'da da üst turlara çıkmamız lazım. Onun için Daum bizi taktik olarak hazırlıyor. Bu takıma transfer yapılır mı bilemem ama kadromuz çok iyi. Kalecilerimiz de iyi. Rüştü geçen sezon çok iyi maçlar oynadı, çok iyi kurtarışlar yaptı. Şampiyonlukta payı var, gelirse iyi olur.'' ''Önümüzdeki sezon arkalardan sıyrılıp gol atmak istiyorum'' diyen Deniz, Fenerbahçe'de defansın her yerinde oynadığını, kendisi için savunmada ya da orta alanda oynamanın fark etmediğini söyledi. 
     
</TEXT>
</DOC>
