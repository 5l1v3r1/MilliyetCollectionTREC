<DOC>
<DOCNO> 372081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yazar/guclu.html </URL>
<DATE> 2005/08/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de de puanlar yükseldi 
</HEADLINE>
<TEXT>


Üniversite adaylarının merakla beklediği 2005 ÖSS yerleştirme puanlarını bugünden itibaren yayımlamaya başlıyoruz. Kim hangi puanla hangi fakülteye girdi Kim kaç puanla hangi fakülteyi kaçırdı Çok net görebileceğiz. 
İlk tespitlerimiz, puanların önceki yıllara göre bir hayli yükseldiği yönünde. ÖSYM Başkanı Prof. Yarımağan, teknik olarak, 6 puana varan bir yükselmenin olacağını söylemişti. Ama 10, hatta 15 puanlık yükselmeler söz konusu. Bu da tercihlerin yoğunluğundan olsa gerek. 
Gelecek yıl ÖSS sisteminin tümüyle değişecek olması, belli ki adayları tedirgin etmiş. Önceki yıllarda fazla ilgi görmeyen 4 yıllık fakülteler ile iki yıllık meslek yüksekokulları bile fazlasıyla öğrenci bulmuş. 
Ek yerleştirme döneminde öğrencilere şans doğar mı Şu anki verilere göre 4 yıllık fakülte şansı çok fazla yok gibi. Ama önceki yıllardan da çok iyi biliyoruz ki kazanan adayların pek çoğu, gidip kayıt yaptırmıyor. Hem de önümüzdeki yıl ortaöğretim başarı puanlarının düşeceğini bile bile. 
Bir kez daha hatırlatmakta yarar görüyoruz. ÖSYM tarafından, açıköğretim hariç herhangi bir fakülteye yerleştirildiyseniz, gidip kayıt yaptırmasanız dahi, bir sonraki yıl OÖBP'nız yarı yarıya düşer. Kazandığınız fakülteyi beğenmemiş olabilir ya da şansınızı bir kez daha denemek istiyor olabilirsiniz. Bunun en iyi yolu, kaydınızı yaptırıp, geçerli bir mazeret bulup kaydınızı dondurmaktır. Yoksa gelecek yıl, bu yıl beğenmediğiniz fakülteyi bile zor bulabilecek bir noktaya düşebilirsiniz... 
ÖSS taban puanlarını birkaç gün içinde tümüyle yayımlamayı düşünüyoruz. Bugün, yer durumu nedeniyle ancak bu kadarını verebiliyoruz. Ama arkası çoğalarak gelecek... 

OKS'de son gün 
Anadolu liseleri, fen liseleri ve OKS ile öğrenci alan diğer liselerde kesin kayıtlar bugün sona eriyor. Ama dün akşam saatlerine kadar, kontenjanını tümüyle dolduran anadolu lisesi yok gibiydi. Bazı anadolu liselerinde kontenjanların yarıdan fazlası boştu. 
Peki bu durumda, ikinci kayıt döneminde anadolu liselerinin puanlarında bir düşme söz konusu olabilir mi Bu soruya evet demek çok zor. Daha önce de yazdığımız gibi, OKS ile öğrenci alan okullarda, kolejlerin tam aksine puanlarda düşme değil yükselmeler olacak. Kendinizi garantiye almadan kazandığınız okuldaki şansınızı riske sokmamalısınız. Ama bu da çok zor. Kontenjan açıkları olsa olsa 50, 100 kişi. Oysa aynı puanda binlerce kişi var. Onlardan biri gelip önünüze geçtiğinizde yapacak hiçbir şeyiniz yok. Kazanıp da kaydınızı yaptırmadığınız okula artık geri de dönemezsiniz. 
Anadolu liselerinde en çok merak edilen konulardan birisi de, üçüncü bir kayıt dönemi açılacak mı, açılmayacak mı Açılmaması halinde büyük kontenjan açıkları kalabilir. Kolejlere her türlü serbestliği getiren bakanlığın, anadolu liselerine her defasında üvey evlat muamelesi yapması hiç doğru değil 
Özel Türk ve yabancı okullarda 3. önkayıt dönemi bugün başlıyor. Kontenjanlar ise h l boş. Tek kayıt yapamayan okullar bile var. Kolejlerde, bugünden itibaren bir hareketlilik görülebilir. Ama asıl hareketlilik, OKS'de ikinci kayıt dönemi bittikten sonra gerçekleşecek. Puanlardaki düşme ise hızlanarak devam edecek. 
Bu arada bazı kolejlerin, orta puan aralığındaki öğrencilere bile kısmi burs teklifi götürmeleri, kontenjan açıklarının kolay kolay kapanmayacağının sinyallerini veriyor. 
Kolejlerde önümüzdeki günlerde serbest kayıt dönemi başlayabilir. Bu yüzden girmeyi düşündüğünüz okulları, hiç bıkmadan hemen her gün birkaç kez aramaya devam etmelisiniz. 

Nakiller sıkı olacak 
Milli Eğitim Bakanlığı, bu yıl nakil ve sınıf mevcutları konusunda çok kararlı gözüküyor. Eskiden yol haline gelmişti, milletvekili, bürokrat ya da uyanık veliler, çocukları taşradaki düşük puanlı okullara yazdırıp, bir süre sonra büyük kentlerin en gözde anadolu liselerine nakil yaptırabiliyorlardı. Şimdi, en az nakil olunacak okulun taban puanı isteniyor ki, bu da çok doğru bir karar. Bir başka karar ise sınıf mevcutlarının 30'un üzerine çıkartılmaması yönünde. MEB'i bu konularda gönülden destekliyoruz. Delinmesi halinde ilk tepki gösterenin biz olacağını da şimdiden hatırlatmak isteriz. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
