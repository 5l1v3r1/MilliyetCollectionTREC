<DOC>
<DOCNO> 390102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun36.html </URL>
<DATE> 2005/10/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
ABD'de yaşayan Rumlardan Talat'ın davet edilmesine protesto 
</HEADLINE>
<TEXT>

     ''Elen Amerikan Enstitüsü'' Başkanı Evgenios Rossidis, ABD Dışişleri Bakanı Condoleezza Rice'a bir mektup göndererek, bakanlığın KKTC Cumhurbaşkanı Mehmet Ali Talat'ı davet etmesini protesto etti. 
     Rum haber ajansına göre, Rossidis mektubunda, ABD Dışişleri Bakanlığı'nın kararının, ABD'nin çıkarlarına uygun bir karar olmadığını savunarak, ''Böyle bir davetin gündeme getireceği tek şey, Talat'ın uzlaşmazlığını cesaretlendirmektir'' iddiasında bulundu. ABD Dışişleri Bakanlığı'nın davetinin, KKTC rejiminin ''ABD tarafından yüceltilmesi'' politikası olarak da düşünülebileceğini kaydeden Rossidis, ''Sayın Talat, rejiminin kurucusu ve koruyucusu olan Türkiye'den emir alıyor'' görüşünü öne sürdü. 
     ABD Dışişleri Bakanlığı'nın Ercan Havaalanı'na denetçilerini gönderdiğini ve ABD Kongre üyelerinin KKTC'yi ziyaret ettiklerini anımsatan Rossidis, ABD'nin, Annan planının reddedilmesinden dolayı, sorumluluğu Kıbrıs Rum tarafına yüklemenin ve KKTC'yle doğrudan uçuşları başlatmanın yollarını aradığını kaydetti. 
     Rossidis, mektubunda Türkiye'nin, askerlerini ve Türkiye'den adaya gelenleri geri çekmesi ve ''Yeşil Hat'tı yıkmasıyla'', Kıbrıslı Türklere uygulanan izolasyonların ''bir gecede yumuşatılabileceği'' görüşünü savundu. 
     Rum yönetimi lideri Tasos Papadopulos'un lideri olduğu Demokratik Parti de DİKO , benzer görüşlerin yer aldığı bir bildiri yayımladı. 
     
</TEXT>
</DOC>
