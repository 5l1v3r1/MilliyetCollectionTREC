<DOC>
<DOCNO> 359579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/altan.html </URL>
<DATE> 2005/07/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kimler, ne amaçla patlatıyorlar bombaları 
</HEADLINE>
<TEXT>


Nihayet olan oldu ve İngiltere Başbakanı Tony Blair, İngiltere'nin görünür-görünmez güvenlik zincirlerinden kaydırılmış önemli halkalar çemberinin içinde İskoçya'da dünyanın üst düzey 8 lideriyle zirve toplantısındayken, Londra'da da peş peşe patlayıp gitti bombalar... 
Londra metrosunun aynı hattaki 3 ayrı istasyonuyla bir yolcu otobüsünde, kısa aralıklarla patlayan bombalar... 
Tony Blair'in, ilk resmi açıklamasında 2 olduğunu söylediği ölü sayısının, gitgide yükselerek 50'yi bulduğunun ve hatta aştığının anlaşılması yaralı sayısının da 1000'in üstüne çıkması... 

New York, İstanbul ve Madrid'den sonra, şimdi de Londra... Görünmez ellerin, dünya megapollerinde ya çarpan uçaklar, ya patlayan bombalarla ortalığı parçalanmış bir insan mezbahasına çevirmesi... 

Rivayet edilir ki, tüm bunları 6.5 milyar nüfuslu Dünya'da İslamın "şeriat" düzenini egemen kılmak isteyen "kökten dinci" El Kaide örgütü lideri Bin Ladin'le taşeronları yapmakta... 
Ve bazı İslam ülkeleri de, Bin Ladin'e destek vermekte... 

6.5 milyar nüfuslu Dünya'yı, zorla "şeriat" düzeni içinde sokma hipnozlarına tutulmuş bir örgütle bir liderin nasıl olup da, bu kadar güçlendiğine şaşmamak elde değil... 
Ama bendenizin asıl şaştığım, nasıl olup da, Bin Ladin'in bir türlü yakalanamadığı... 

İngiltere'nin "gizli haber alma servisleri" tarihsel bir örgütlenmeyle birikime sahiptir. Öyle ki, polisiye edebiyatta da Conan Doyle'un Sherlock Holmes'i, Agatha Christie'nin Poirot'suyla İngiltere başı çeker. 
Tony Blair'in İskoçya'daki zirveye katılmasından önce de, İngiltere'nin güvenlik örgütleri Londra'daki İsrail Büyükelçiliği'ni uyarma gereğini duymuşlar herhangi bir terör eylemine karşı... 

Yine de, kimselerin bombalarla değil, bir tabancayla bile giremediği Londra'da patlayıp gitti bombalar... 
Bendenizi çok aşan konular bunlar ama, insan merak etmekten de kendini alamıyor Londra'yı korkunç bir Azrail tırpanıyla kana bulayanların gerçekte kimler olduğunu ve bunu ne amaçla yaptıklarını, acaba İngiltere'nin Başbakanı da tüm ayrıntılarıyla tam bilmiyor mu, diye... 

Bendenize sorarsanız, G-8 zirvesine katılan ünlü liderlerin hepsi biliyorlar kanlı şiddet dramlarının hangi para, silah ve olanaklarla, hangi görünmez aktörlerce gerçekleştirildiğini... 
Ancak bambaşka politik nedenlerle, genel bir yorum ve değerlendirme ötesinde, çok da bir şey bilmiyorlarmış gibi görünüyorlar. 

Soğuk Savaş yıllarında, "terör dalgası" diye bir dalga pek yoktu ortalıkta. 
Oralarda buralarda bazı silahlı eylemlerle çatlamalar patlamalar olduğunda bunları ya "komünistler"in, ya "emperyalistler"in yaptıkları söylenir ve suçluları da sürü sepet yakalanırdı. 
Nasıl olduysa oldu, Soğuk Savaş bittikten sonra tüm dünyayı "şeriat" düzeni içine sokmak isteyenlerin -genellikle- sorumlu tutulduğu bir terör dalgası başladı ve bir de mucizevi bir portre çıktı ortaya kimsenin nerede olduğunu bilemediği ve yakalayamadığı Bin Ladin... 

Dünya savaşlarında kentlerin bombalanması, yüz binlerce insanın ölmesi doğaldı savaş vardı. 
Dünya savaşlarından sonra, Vietnam gibi belirli bölgelerdeki savaşlarda da doğaldı insanların mitralyözlerle taranıp, napalmlarla öldürülüp yok edilmesi... 
İki kutuplu dünyadan, artık tek kutuplu bir dünyaya geçildiği iddiasıyla, küreselleşme süreci başladığında "terör dalgası" yeni çıktı ortaya... 

Duruma bir başka açıdan bakıldığında yılda silah sektörünü besleyen para, bir trilyon dolar ortalıkta önlem alınacak "düşman" kalmadığında, silah sektörü de iflas eder. 
Demek ki, sık sık ortaya çıkan değişik düşmanlar, en çok silah sektörünün işine yaramakta... 
Ama bu arada yüz binlerce, milyonlarca insan ölüyormuş veba salgınıyla değil de, silahlarla ölüyor ve bu da silah alımlarını durmadan artırmaya yarıyorsa ölmeleri k r getiriyor neden ölmesinler ki 

Ne var ki artık her ölenle, bir de müşteri ölüyor modern teknolojinin yeni ürünlerini alacak... 
Silah sektörüyle otomotiv, beyaz eşya ve elektronik aygıt sektörü çatışma doğrultusunda... 
Yılda silah sektörüne giden 1 trilyon dolar 4 milyar yoksulun kalkınıp, araba sahibi olmasına kanalize edilse ne terör salgını kalır ortalıkta, ne megapollerde patlayan bombaların kanlı Azrail tırpanı... 

Silah sektörüyle akaryakıt sektörünün getirilerini de, azaltmak kolay değil. 
Bir süre daha Bin Ladin'le taşeronları gündemden inmeyecekmiş gibi görünmede... 
Bakalım Londra faciasından sonra, Tony Blair bir virtüozite daha gösterip, "politika"nın saydamlaşmasıyla ilgili şaşırtıcı taze bir adım atacak mı 

"Terör dalgası"nın derinlerdeki bulmacası dışında zemin de hazırlamamak gerek bazı sosyo-ekonomik çalkantılara... 
Örneğin yine bir boğaz kenti olan 70 bin nüfuslu Çanakkale ile, her yıl 500 bin kişilik bir göç alan 15 milyon nüfuslu İstanbul arasındaki yamuktan da yamuk kentleşmeyle dengesizlik gibi... 

Tuzla'da Balıkçı Mustafa'nın lokanta bahçesine girip, mama isteyen denizlerin kuşu martılar da, iyi bir işaret sayılmaz İstanbul için... 
Büyüklerimiz her şeyi bizden daha iyi bilirler dilimizi tutalım arkadaşlar... 



</TEXT>
</DOC>
