<DOC>
<DOCNO> 357816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko03.html </URL>
<DATE> 2005/07/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye'nin AB'ye karşı açığı azalıyor 
</HEADLINE>
<TEXT>

     Toplam dış ticaret açığı büyüme eğilimini sürdüren Türkiye’nin AB ülkeleriyle yaptığı dış ticarette verdiği açık geçen yıla göre yüzde 25 oranında aladı. 
     DİE’nin verilerine göre Türkiye’nin toplam ithalatının yüzde 20’nin üzerinde arttığı, bu yılın ilk beş aylık döneminde AB ülkelerinden yapılan ithalatın artış hızının yüzde 7.4’te kalması, buna karşılık ihracatının yüzde 20’ye yakın artması bu ülkelere karşı verilen dış ticaret açığını azalttı. 
     Bu yılın ilk beş aylık döneminde 25 AB ülkesine toplam 15.5 milyar dolarlık ihracat yapıldı. Geçen yılın aynı 
     dönemine göre yüzde 19.4 oranında artan AB’ye ihracat Türkiye’nin aynı dönemde gerçekleştirdiği 29 milyar dolarlık ihracatın yüzde .5’i kadar bir büyüklük oluşturdu. Türkiye, 1996 yılından bu yana aynı gümrük birliği içerisinde yer aldığı 15 AB ülkesine yaptığı ihracatını yüzde 18.7 artırarak 14 milyar 554 milyon dolara çıkarırken, yeni 10 üyeye yönelik ihracat ise yüzde 30.8 artarak 958 milyon dolar oldu. İhracattaki bu yüksek oranlı artışa karşılık bu ülkelerden yapılan ithalattaki artış ise yüzde 7.4’te kaldı. Ocak-Mayıs döneminde 25 AB ülkesinden toplam 19 milyar 102 milyon dolarlık ithalat yapan Türkiye’nin bu ülkelere karşı geçen yılın ilk beş ayında verdiği 4.8 milyar dolarlık dış ticaret açığı ise bu yıl 1 milyar dolardan fazla azalarak 3.6 milyar dolara indi. Dış icaret açığındaki azalış tümüyle 15 AB ülkesiyle yapılan ticaretten kaynaklandı. Türkiye’nin geçen yılın ilk beş ayında 4.4 milyar dolar olan 15 AB ülkesine karşı verdiği açık bu yıl yüzde 28 azalarak 3.1 milyar dolara gerilerken, yeni 10 üyeye karşı verdiği açık ise yüzde 11 artarak 414 milyon dolardan 459 milyon dolara çıktı. Türkiye ocak-mayıms döneminde 15 AB ülkesinden yaptığı ithalatı yüzde 6.3 artırarak 17.7 milyar dolara, yeni 10 üyeden yaptığı ithalatı ise yüzde 23.5 artırarak 1.4 milyar dolara yükseltti. AB ülkeleriyle yapılan dış ticarette verilen açığın yüzde 25 oranında daraldığı bu dönemde Türkiye’nin toplam dış ticaret açığı ise yüzde 22.7 oranında büyüyerek 16.1 milyar dolara kadar yükseldi. Aynı dönemde Türkiye’nin toplam ihracatı yüzde 22.1, toplam italatı ise yüzde 22.3 oranında artış kaydetti. AB’ye yapılan ihracatta toplam ihracat artışına yakın bir ivme yakalanırken, ithalat artışı ise toplamın gerisinde kaldı. 
     
</TEXT>
</DOC>
