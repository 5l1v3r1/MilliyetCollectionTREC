<DOC>
<DOCNO> 373659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/axsiy01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın desteklediği 'buluşma' tartışma yarattı 
</HEADLINE>
<TEXT>


AKP Milletvekili Geçen, Hatay'da yapılacak Medeniyetler Buluşması için "Hatay Vatikanlaştırılmak isteniyor. Bunlar barış adına yapılıyor. Çan, Hazan ve Ezan bir arada olacakmış. Olan Kel Mahmut'a oluyor" dedi 

ABDULLAH KARAKUŞ Ankara 


Hatay'da 25 - 30 Eylül arasında "dinlerarası diyalog" temasıyla yapılacak "Medeniyetler Buluşması", Başbakan Recep Tayyip Erdoğan'ın desteğine rağmen AKP içinden tepki aldı. Erdoğan'ın büyük önem verdiği toplantıya karşı çıkan AKP Hatay Milletvekili Fuat Geçen, "Barış adı altında Hatay Vatikanlaşıyor" dedi. 
Üç dinin, Hıristiyanlık, Musevilik ve İslamın temsil edileceği, dünyaya barış mesajlarının verileceği 1. Hatay Medeniyetler Buluşması'na eleştirilerini grup başkan vekilleri aracılığıyla Erdoğan'a aktaran ve duruma müdahale etmesini isteyen Geçen, şunları söyledi 
"Hatay Vatikanlaştırılmak isteniyor. Sırayla bazı şeyler yapılmaya başladı. Önce Kürt sorunu söylemi, arkasından Ermeni oyunu, şimdi de din değiştirme olayları. Çan, Hazan ve Ezan bir arada olacakmış. Barış, diyalog diyorlar ama bunlar bize zarar veriyor. Olan Kel Mahmut'a oluyor, gören yok." 
"Dinlerarası diyalog" adıyla yapılan çalışmaların yanlış olduğunu vurgulayan Geçen, "Din konusunda hassasiyet gösterilmesi lazım. Toplantıyı AB büyük paralarla finanse ediyormuş. Niye yapıyor bunu İşlerine geliyor. Hatay'da 4. kilise açılmak üzere. Fakir öğrencilere yardım yapıyor ve dinlerini değiştiriyorlar. Misyonerlik çalışması Hatay'da günden güne artıyor. Tedbir alınması lazım" diye konuşu. Hatay'da yapılan toplantıyı protesto etmek için Ankara'da Erdoğan'ın katıldığı toplantıya gitmediğini belirten Geçen, "Hatay'da yapılacak medeniyetler buluşması ile ilgili bir amblem hazırlanmış. Ancak minare zor görünüyor, anlaşılmıyor. Ayıp olmasın diye silüeti koyulmuş. Böyle şey olmaz" dedi. 

Erdoğan önem veriyor 
Erdoğan, 1. Hatay Medeniyetler Buluşması'nın Ankara'da yapılan tanıtım toplantısında organizasyona büyük önem verdiğini söylemişti. 
Erdoğan, "Burada Avrupa'ya farklı bir mesaj veriliyor. İnsanlar artık medeniyetler çatışmasına kurban edilmesin. İnançlardan dolayı hiçbir zaman kötümser bir havaya girmeyelim ve farklı inanç sahiplerine saygısızlık göstermeyelim. İdeolojileri inanç sahiplerine 'din' diye tanıtmayalım" demişti. 

Soydan Hatay buluşması doğru 

AKP Hatay Milletvekili Mehmet Soydan ise, toplantının Hatay'da yapılmasını doğru bulduğunu dile getirdi. Soydan şöyle konuştu "İnsanların inançları neyse onu yaşamaları gerektiğini düşünüyorum. Kiliselerin artmasından şik yet edenler, öncelikle İslamın öğrenilmesi ve Kuran kurslarının önündeki aksaklıkları ortadan kaldırmaya yardımcı olsun. Diğer dinlerin yaşamasına da saygılı olmalıyız. Dinlerin çatışması değil, barış içinde yaşamasına önem vermeliyiz. Büyük hedefler varken küçük şeylerle uğraşmayı doğru bulmuyorum. Fuat Geçen'in Hatay'la ilgili düşüncelerine de katılmıyorum. Kimse benim gibi inanmak durumunda değil. Dini inanç sahipleri de dinlerini anlatır. Bu özgürlük olmalı. Avrupa'daki Türkler de Müslümanlığını yaşıyor. Kendi ülkemizde başka inancı yaşatmayacağız diye bir şey olamaz. Geçmişte atalarımız da üç dini bir arada yaşattı. Kudüs de üç din için önemli bir yerdir." 

Misyonerlik yalanı 
AKP Hatay Milletvekili İsmail Soylu da, toplantıya destek verdi. İnsanların din ve mezhep ayrımı olmadan bir arada yaşaması gerektiğini kaydeden Soylu, "Önemli olan insanın insan olmasıdır. Yahudi olmuş, Hıristiyan olmuş, önemli değil. Hatay'daki Müslümanların Hıristiyanlaştırıldığı iddiaları yalandır. Böyle bir şey olamaz. Herkes kendi inancına göre yaşamaktadır" ifadesini kullandı. 


</TEXT>
</DOC>
