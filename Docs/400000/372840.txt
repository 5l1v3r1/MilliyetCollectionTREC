<DOC>
<DOCNO> 372840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo21.html </URL>
<DATE> 2005/08/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ve Zafer Biryol Fenerbahçe'de... 
</HEADLINE>
<TEXT>

     Konyaspor’un başarılı oyuncusu Zafer Biryol’un Fenerbahçe’ye transferi konusunda prensip anlaşmasına varıldığı bildirildi. 
     Konyaspor Başkanı Ahmet Şan, AA muhabirine, Zafer Biryol’u renklerine bağlamak isteyen Fenerbahçe ile yapılan görüşmelerde bugün net bir sonuca ulaştıklarını söyledi. 
     Fenerbahçe yönetimiyle Biryol’un transferi konusunda prensip anlaşmasına vardıklarını belirten Şan, kısa süre içinde resmi imzaların atılmasıyla transferin gerçekleşeceğini bildirdi. 
     Şan, Biryol’un yerine düşünülen Mısırlı Ahmet Bilal ile de anlaştıklarını ifade ederek, Bilal’ın bugün Konya’ya geleceğini söyledi. 
     
     FENERBAHÇE’NİN WEB SİTESİNDE YAYINLANDI 

     Öte yandan, sarı-lacivertli kulübün internetteki resmi web sitesinde yapılan açıklamada da, Zafer’in transferi resmen duyuruldu. 
     Açıklamada, "Konyaspor’lu oyuncu Zafer Biryol ve kulübü ile kulübümüz yetkilileri bugün bir anlaşma yaparak adı geçen oyuncuyu takımımıza transfer etti" denildi. 
     
     ZAFER İNŞALLAH FENERBAHÇE'YE LAYIK OLURUM 

     Fenerbahçe’nin yeni transferi Zafer Biryol, sarı-lacivertli ekibe transfer olduğu için heyecanlı ve mutlu olduğunu söyledi. 
     FBTV’de transferiyle ilgili gelişmeleri anlatan Zafer, yaklaşık 10 gündür Konyaspor’daki bonservisiyle ilgili sorunların görüşüldüğünü belirterek, "İnşallah Fenerbahçe’ye layık bir futbol oynarım. 
     Konyaspor’daki performansımı orada da sürdürmek istiyorum. Teklif aldığımdan itibaren heyecanlıyım. Heyecanlı ve mutluyum" diye konuştu. 
     Konyaspor’un hafta sonu Denizlispor ile yapacağı lig maçında görev alıp almayacağı konusunda henüz net bilgisi olmadığını kaydeden Zafer, 29 Ağustos Pazartesi günü İstanbul’a geleceğini ifade etti. 
     Fenerbahçe’nin Şampiyonlar Ligi’ndeki mücadelesiyle ilgili olarak da Zafer Biryol, "Rakipler kuvvetli ama farketmez. Fenerbahçe’nin milli takımlarda çok oyuncusu var. Avrupa tecrübesi olan futbolcuları var. Hedefi olan takımlar için zor rakip farketmez. Şampiyonlar Ligi’nde oynayacak olmak, eğer oynarsam, benim için de mutluluk verici. Çünkü Şampiyonlar Ligi, futbolun bir numarası. Orada oynamak her futbolcunun isteğidir" şeklinde konuştu. 
     
</TEXT>
</DOC>
