<DOC>
<DOCNO> 369709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun11.html </URL>
<DATE> 2005/08/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kıbrıs Rum Kesimine ait yolcu uçağı düştü... 
</HEADLINE>
<TEXT>

     Kıbrıs Rum Kesimi Helios Havayollarına ait bir yolcu uçağı, saat 12 20 sıralarında Atina'nın 30 kilometre kuzeyinde düştü. Uçaktaki 121 kişiden kurtulan olmadı. Uçağın düşüş nedeninin teknik bir aksaklıktan kaynaklanması ihtimalleri giderek güç kazanıyor. 
     Uçağın, radardan kaybolduğu sırada kendisine iki Yunan F-16 jetinin yaklaştığı, jet pilotlarının yolcu uçağının ikinci pilotunu hastalanarak aniden yere düşerken gördükleri belirtiliyor. 
     Yolcu uçağına eşlik eden F-16 pilotlarından biri, Savunma Bakanlığı'na, yolcu uçağınının kaptan pilotunu kokpitte görmediğini, ikinci pilotunun ise kazadan hemen önce koltuğundan aniden yere düştüğünü gördüğünü söyledi. 
     Atina havaalanı kontrol kulesinden bir yetkili ise AFP’ye yaptığı açıklamada, Larnaka’dan kalkan 115 yolcu ve 6 kişilik mürettebatı bulunan uçağın Atina’nın kuzeydoğusunda bir dağa çarptığını söyledi. Yetkili, kurtulan olup olmadığının bilinmediğini ifade etti. 
     Yunanistan Başbakanı Costas Karamanlis, tatilini yarıda keserek Atina'ya döndü. Atina'da konuyla ilgili acil bir toplantı yapıldığı öğrenildi. 
     
     
     YOLCUNUN SON MESAJI 

     Uçağın düşmesinden önce bir yolcunun kuzenine gönderdiği bir cep telefonu mesajında, "donduklarını" yazdığı bildirildi. 
     Yunan televizyonlarının haberine göre, söz konusu yolcu, mesajında, "Pilot mosmor oldu. Elveda kuzen, donuyoruz" diye yazdı. 
     
     YAŞAM BELİRTİSİ YOK 

     Atina'nın kuzeyindeki Grammatikos bölgesinde düşen Rum uçağının enkazına ulaşıldığı, ancak herhangi bir yaşam belirtisine henüz rastlanmadığı bildirildi. 
     Yunan televizyonları, uçağın kuyruk kısmının haricinde, tüm gövdenin parçalara ayrıldığını, daha önce söndürülen yangının tekrar alevlendiğini ve kontrol altına alınmaya çalışıldığını duyurdular. 
     Uçakta bulunan 6 kişilik mürettebat ile 115 yolcunun tümünün ilk belirlemelere göre Kıbrıslı Rumlar olduklarını kaydeden televizyonlar, söz konusu uçağın geçmişte teknik arızalar verdiğini, seferden alıkonulması gerekirken bunun yapılmadığını belirttiler. 
     
     BÜYÜK BİR FACİADAN DÖNÜLDÜ 

     Bu arada, Yunan televizyonları, basınç kaybı yaşadığı sanılan uçaktaki 121 kişinin havadayken ölmüş olabileceklerini kaydettikleri haber bültenlerinde, uçağın düştüğü alanın yerleşim birimlerinden sadece 2 kilometre uzakta olduğunu, bunun ise daha büyük bir faciadan kılpayı kurtulunduğu anlamına geldiğini belirttiler. 
     Televizyonlar, söz konusu uçağın geçen yıl Varşova-Larnaka seferi yaptığı sırada basınç kaybı sorunuyla karşı karşıya kaldığının belirlendiğini, Larnaka'ya inişten sonra çok sayıda yolcunun solunum sorunları nedeniyle hastaneye kaldırıldığını duyurdular. 
     
     YOLCULARIN ÇOĞUNLUĞU ÇOCUK OLABİLİR 

     Yunan televizyonları, uçakta 80 kadar çocuğun bulunduğu tahminlerine de yer verdiler. Uçağın düştüğü alanda çıkan 4 ayrı yangının kontrol altına alınmaya çalışıldığını bildiren televizyonlar, bu yangınların olası bulguları yok etmesinin yanı sıra arama-kurtarma çalışmalarını da güçleştirdiğini kaydettiler. 
     
     UÇAK NEDEN DÜŞTÜ 

     Düşen uçağın klima sisteminde arıza olduğu sanılıyor. 
     Yunan medyasının verdiği bilgiye göre, Larnaka'daki havaalanı yetkilileri, kalkışından hemen sonra uçağın fazla ısındığına dair bilgi aldıklarını, klima sisteminde arıza nedeniyle zehirli gaz sızıntısının yolcu ve görevlileri bayıltmış olabileceğini söylediler. 
     Bu arada, uçağın termostadıyla ilgili arızalar yaşandığını ve son olarak iki ay önce aynı sorunla bakıma alındığını kaydeden televizyonlar, Larnaka havaanından alınan ilk bilgilerin, kokpitte basınç kaybı yaşandığı yönünde olduğunu belirttiler. 
     Televizyonlar, Yunan hava sahasına girdikten sonra alışılmışın dışında seyreden uçakta basınç kaybı nedeniyle pilotların baygın halde olduklarının, otomatik pilotaja bağlanan uçağın ise bir süre sonra yakıt yetersizliği nedeniyle düştüğünün sanıldığını bildirdiler. 
     Kıbrıs Rum kesiminin İlios havayollarına ait 737 Boing tipi uçak hakkında Atina havalanından bilgi alınamaması, Yunan basınının sıkıntısı haline geldi. 
     Yunan televizyonları, havaalanının basın bürosunun kapalı olduğunu ve yekililerin bilgi vermediğini bildirdiler. 
     
     UÇAK, BİRKAÇ GÜN ÖNCE SEFERE BAŞLAMIŞ 

     Rum radyosunun haberine göre ise, kazanın ardından Larnaka Havaalanı’na giden Kıbrıs Rum yönetimi Ulaştırma Bakanı Haris Thrasu, uçağın havalandırma sistemindeki arıza nedeniyle bakım gördüğünü ve seferlerine henüz birkaç gün önce yeniden başladığını söyledi. 
     Uçak pilotunun Yunan hava sahasına girmeden kısa süre önce Rum Hava Trafik Kontrol Merkezi ile temasa geçerek, havalandırma sisteminde arıza olduğunu haber verdiği ve daha sonra uçakla bağlantının kesildiği belirtildi. 
     
     KORSAN SALDIRI İHTİMALİ 

     Kıbrıs Rum havayolları uçağının Atina’nın kuzeydoğusuna düşmesine hava korsanlığı eyleminin yol açmış olabileceği bildirildi. 
     Yunan Genelkurmay Başkanlığı sözcüsü Gerasimos Kalpoyannakis, AFP’ye yaptığı açıklamada, "Hava korsanlarının eylemi söz konusu olabilir. Bu, ihtimal dışı değil" dedi. 
     Düşmeden önce uçağa eşlik eden Yunan jetlerinin pilotlarının, pilot kabininde gördükleri durumun hiç de normal olmadığını söyledikleri belirtildi. 
     F-16 pilotlarının, yolcu uçağının pilotlarını hareketsiz ve iki büklüm gördüklerini rapor ettikleri kaydedildi. 
     1999 yılında uçuşlara başlayan Helios Havayolları, Dublin, Sofya, Varşova, Prag ve Strazburg'a Boeing B737 tipi uçaklarla seferler düzenliyor. Şirketin son dönemde İstanbul'a Atina üzerinden de seferler düzenlediği öğrenildi. 
     Yunanistan Kamu Düzeni Bakanlığı da Atina yakınlarında düşen Rum uçağının kaçırıldığına dair bir işarete sahip olmadığı bildirildi. 
     Yunan tevizyonları, Bakanlık yetkililerinin, uçakla kontrol kulesi arasındaki temas süresince uçağın kaçırıldığına dair yardım çağrısı alınmadığını belirttiklerini duyurdu. 
     

     
</TEXT>
</DOC>
