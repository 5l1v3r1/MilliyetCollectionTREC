<DOC>
<DOCNO> 372404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/uras.html </URL>
<DATE> 2005/08/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kendi kendimizi kandırıyoruz 
</HEADLINE>
<TEXT>


Formula 1 yarış pistinin görüntüleri günlerdir gazetelerde, TV'lerde yayımlanıyor. Yabancıların yaptıkları otomobiller ile yabancı sürücülerin yılda bir defa yarışmaları için yapılan ve 20 milyon dolar diyerek başlanıp 220 milyon dolara tamamlanan pistin Türkiye'nin kaderini değiştireceği anlatıla anlatıla bitirilemiyor 
İyi de... O pistte yarış izlemeye gidenler, o pisti görüntülemeye gidenler acaba, o pistin yanındaki Koç Lisesi'ni, Sabancı Üniversitesi'ni gördü mü Veya bunların varlığını biliyor mu 
Koç Ailesi'nin yaptırdığı Koç Lisesi, 50 milyon dolarlık bir yatırım. Öğrenciler bu liseye girmek için yarışıyor. Çünkü bu lise iyi eğitim veriyor. Mezunları Batı'nın en iyi üniversitelerine burslu öğrenci olarak kabul ediliyor. 
Koç Lisesi'nin biraz ilerisinde, Formula 1 yarış pistinin hemen önünde Sabancı Ailesi'nin yaptırdığı Sabancı Üniversitesi var. Türkiye'nin en yeni, en lüks öğrenci kampusu. 200 bin metrekare kapalı alanı var. Öğretim binaları, spor tesisleri, konferans ve konser salonları, öğrenci yurtları, öğretmen lojmanları, atölyeleri ile koskoca üniversite. Gidiniz, görünüz... Hani 5 yıldızlı turistik tesis derler ya... İşte o biçim... Bu pırıl pırıl üniversiteye 160 milyon dolar harcandı. Binası ile, teçhizatı ile... 
Koç'un Rumelikavağı'ndaki üniversite kampusu ise binası ve teçhizatı ile 120 milyon dolarlık bir yatırım. 

Halk kesesinden hovardalık 
Keşke paramız bol olsa da hem Koç ve Sabancı üniversiteleri gibi üniversiteler, Koç Lisesi gibi liseler, hem de Formula 1 pisti gibi tesisler yapabilsek... Ama paramız bol değil... 
Sınırlı miktarda kaynağımız var... Bunu harcamada acaba önceliğimiz ne olmalı 
İnsanlar alın teri ile kazandıkları parayı, istedikleri gibi harcayabilir. İster kumar oynar, ister cami, ister okul yapar... Para onundur. 
Ama kamu parasını halkın parasını yönetenler, kamu parasını halkın parasını istedikleri gibi harcayamaz. 
Kamu parasının halkın parasının nasıl harcandığının yolu yordamı vardır. Alternatif harcama alanları arasında öncelikler belirlenir. Halkın, ülkenin yararına olan işler yapılır. 
Biz de son günlerde, kamu parasının "keyfe göre-bir kişinin kaprisi ile" harcanmasının iki "vahim ve çok pahalı" faturasını ödüyoruz. Halkımıza giren "kazığın boyutunu ve acısını" unutturmak için maalesef tüm medya halkı uyutuyor. Halkın yediği kazığa övgüler düzülüyor. 
İzmir'in rahmetli Belediye Başkanı ile İstanbul Ticaret Odası'nın eski Başkanı, kişisel kararları ile iki büyük işe girdi. Biri İzmir'de Dünya Üniversiteleri Yaz Oyunları'nı düzenlemeye, öbürü İstanbul'da Formula 1 pisti yaptırmaya soyundu. 

Meyveyi rantçılar yiyecek 
İzmir'de Uzundere semtinde 934 konutluk sporcular kenti kuruldu. Açıklamalara göre İzmir Büyükşehir Belediyesi 120 trilyon lira, Gençlik ve Spor Genel Müdürlüğü 80 trilyon lira harcadı. Oyunlar için yapılan toplam harcama 300 trilyon lirayı buldu. 
İstanbul'daki Formula 1 yarış pisti ve yarışların gerçekleştirilmesi için İstanbul Ticaret Odası, Odalar Birliği, Belediye, değişik kamu kuruluşları 300 trilyon lira harcadı. Hazine, projeye maddi yardımda bulundu, yarış organizatörlerine garanti verdi. 
Sayın okuyucularım, "el kesesinden hovardalık" diye buna derler. İki "iyi niyetli" kuyuya taş attı. Şimdi milyonlarca insan kuyudan bu taşları çıkarmak için uğraşıp duracak. 
Harcanan paralar bu harcamaları yapanların değil, benim cebimden, sizin cebinizden çıkıyor. 
Beni de, sizi de uyutmaya çalışıyorlar... "Siz harcanan paralara bakmayın... Dünya bize hayran..." diyorlar. Dünyanın bize hayran olması için çocuklarımızın okuması, çocuklarımızın okuması için okul yapılması gerekiyor. Üreterek gelirleri artırmamız, bunun için de yatırım, fabrika yapmamız gerekiyor. 
Uzundere'de Üniversite Yaz Oyunları için, İstanbul Kurtköy'de Formula 1 pisti için cömertçe yapılan harcamaların hiç mi yararı olmadı .. Olmaz olur mu Sayın Başbakan'ımızın açıkladığı gibi bu yatırımların çevresindeki arsaların 1 olan fiyatı şimdi 10 oldu. Bu yatırımların çevresinde yap-satçılar şimdiden inşaata başladı. Tanesi 1 milyon dolardan bahçeli ev satacaklar... 



</TEXT>
</DOC>
