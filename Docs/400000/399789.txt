<DOC>
<DOCNO> 399789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/ekonomi/eko01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Markanızı sondajlayın 
</HEADLINE>
<TEXT>


Başbakan Erdoğan'ın AB görüşmelerindeki tavrını öven İngiliz marka düşünürü Anholt, 'Ülke imajı oluşturmak için hükümet önemli. Ancak, imaj için önce ülke markası sondajla çıkartılmalı' dedi 

EKONOMİ SERVİSİ 

Marka Konferansı'nda konuşan İngiltere'nin tanınmış uluslararası marka ve pazarlama düşünürü Simon Anholt, yaptığı ülke markaları araştırmasında Türkiye'nin, 25 ülke arasında sonuncu olduğunu belirterek, "Türkiye, güzel bir ülke ama kötü bir imajla zedeleniyor. Türkiye, bugünkü konumuna göre daha iyisini hak ediyor" dedi. 
Türkiye'nin, Rusya ile birlikte en sonda bulunduğunu kaydeden Anholt şunları söyledi "Türkiye, güzel bir ülke ama kötü bir imajla zedeleniyor. İnsanlar Türkiye hakkında bir şey bilmiyor. Türkiye hakkında müthiş bir bilgi boşluğu var. Bu boşluğu başkasına bırakırsanız kötü olur." 

'Geceyarısı Ekspresi' 
Anholt, "Trajedi, Türkiye'nin bir marka olarak durumu... Gerçek ve algılamanın bu kadar farklı olduğu başka bir ülke yok" dedi. Türkiye'nin, bugünkü konumuna göre daha iyisini hak ettiğini belirten Anholt, "Geceyarısı Ekspresi filmi Türkiye'yi nasıl mahvettiyse, bir film de insanların en çok gitmek istediği ülkeyi Avustralya yaptı" dedi. 
Anholt, ülke imajını oturtmak için hükümetin önemli olduğunu, imaj için önce davranışların değiştirilmesi, ülke markasının sondajla çıkartılması gerektiğini belirtti. 

AB değerli marka 
Markayı yönetmenin çok önemli bir görev olduğunu dile getiren Anholt, "Türk hükümeti bilinçli olarak bunu anladı. AB ile görüşmeler yaparken Başbakan'ın tavırlarından da çok etkilendim. AB, çok değerli ve prestijli bir markadır. Türkiye, Avrupa markasına bir şeyler katıyor mu, yoksa bir şeyler alıp götürecek mi Kafadaki soru bu" diye konuştu. 
Türkiye'den giden göçmenlerin gittiği ülkelerdeki imajının çok kötü olduğunu belirten Anholt, hükümetin bütün farklılıklardan bir takım oluşturması gerektiğini, ülke markası için Türkiye'de birkaç kişiyle görüşme yaptığını da anlattı. 

Onur ödülü Sabancı'nın oldu Yürekli Eğitim ve Danışmanlık tarafından düzenlenen "Marka Konferansı" kapsamındaki marka onur ödülünü, bu yıl Sabancı Holding Başkanı Güler Sabancı aldı. 
Sabancı, "değişimle güçlenen lider marka" için seçilmiş olmaktan dolayı onur duyduğunu ifade etti. Markanın esas sahibini 1.5 yıl önce kaybettiklerini belirten Sabancı, "Sakıp Bey, SA markasını öyle bir yere taşıdı ve öyle bir miras bıraktı ki... Biz de biliyoruz ki Türkiye'nin en itibarı yüksek markası SA"dedi. 
Ödül öncesi Güler Sabancı için hazırlanan bir film izlendi. Filmde, Koç Holding Başkanı Mustafa Koç, Sabancı'nın sadece başarılı bir iş kadını olmadığını, hayatı seven, çok iyi bir dost olduğunu söylerken, Boyner Holding Murahhas Azası Cem Boyner de "Doğuştan iş kadınıymış. Düşüncesini de kahkahası gibi yüksek söyler. Müziğe, güzel sanatlara meraklıdır. Delidir zaten. Normal bir insan olsaydı Güler olmazdı" dedi. 


</TEXT>
</DOC>
