<DOC>
<DOCNO> 359138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas06.html </URL>
<DATE> 2005/07/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İspanyol eşcinselle evlenen Türk eşcinsele İspanyol vatandaşlığı 
</HEADLINE>
<TEXT>

     Mehmet ÇİFTÇİ DHA 

      TÜRKİYE’de yaşayan eşcinseller İspanyol eşcinsellerle evlendikleri taktirde hem oturma iznine hem de İspanyol vatandaşlığına sahip olabilecek. 
     Türk eşcinsellerin İspanya’da evlenip, evlilik cüzdanlarını da Türkiye’de onaylatma hakkına sahip olabileceği öğrenildi. Bunun tanınmaması halinde ise Türk eşcinsellere AB mahkemelerinde hak arama yoluna gitmeleri öneriliyor. 
     İspanya Parlamentosu’nun geçen hafta eşcinsel evliliklere izin veren yasayı onaylaması, bu ülkede oturma izni almak isteyen eşcinsellere yaradı. Aralarında Türklerin de bulunduğu çok sayıda eşcinselin İspanyol eşcinsellerle evlenmek üzere İspanyol Dışişleri Bakanlığı’na hücum ettiği öğrenildi. 
     
     'EŞCİNSELLER AŞK İÇİN EVLENİYOR’ 
     İspanyol EFE ajansına bir açıklama yapan, Lezbiyen, Gay, Biseksüel ve Transeksüel Dernekleri Başkan Yardımcısı Santiago Rubio, yurtdışından gelen müracaatlar karşısında şaşkınlığını gizlemeyerek eşcinsellerin aşk için evlendiğini ve herkes gibi onların da birlikte yaşama hakkına sahip olduklarını belirtti. 
     Yasanın çıkması ile harekete geçen İspanya dışındaki ilk yabancı eşcinselin bir Amerikalı olduğu öğrenildi. New York kentinde yaşayan bir İspanyol ve bir Amerikalı’dan oluşan Rubio çiftinin İspanyol Konsolosluğu’na başvurarak ilk evlilik formunu doldurarak gün aldığı belirtildi. 
     
     İSPANYA, EŞCİNSEL EVLİLİĞE İZİN VEREN 4’ÜNCÜ ÜLKE OLDU 
     İspanya’da Katolik Kilisesi ve muhalefetteki muhafazakarların direnişine rağmen, eşcinsel çiftlerin evlenmesine izin veren yasa geçen hafta 147 oya karşı 187 oyla onaylanarak yürürlüğe girmişti. 
     İspanya, böylece Hollanda, Belçika ve Kanada’dan sonra eşcinsel evlilikleri onaylayan dünyadaki 4’üncü ülke oldu. Yasayla birlikte heteroseksüel evli çiftlerle aynı statüye sahip olan eşcinseller, aynı zamanda istedikleri takdirde evlat edinme hakkına da sahip olabilecek. İspanya’da yapılan bir araştırmada sadece Barcelona kentinin yüzde 10’unun eşcinsel olduğu açıklandı. 
     Bu yasa ile birlikte İspanya’nın yeni bir ’eşcinsel cenneti’ ülke olmasına kesin gözüyle bakılıyor. 
     
</TEXT>
</DOC>
