<DOC>
<DOCNO> 362611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/siyaset/siy03.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon ihtimal dışı değil 
</HEADLINE>
<TEXT>


Bakan Gül, sınır ötesi operasyon konusunda, "Bu konuda alınmış bir karar yok. Hiçbir ülke olanlara göz yummaz" dedi 


Dışişleri Bakanı Abdullah Gül, sınır ötesi operasyon konusundaki bir soruya, "Bu konuda alınmış karar yok. Ama başka bir ülkeden zarar görüyorsanız, BM'nin ilgili maddeleri vardır. Hiçbir ülke kendisine dışarıdan sistemli zarar veriliyorsa gözünü yumamaz. Bununla ilgili uygulamalar da var. Bunların hiçbiri ihtimal dışı değil" karşılığını verdi. Gül, ABD'nin sınır ötesi operasyona karşı olduğunun anımsatılması üzerine de, "Her ülke, hayati konularda kendi başına karar alma hakkına sahiptir" dedi. 
ABD'nin Ankara Büyükelçiliği görevine vek let eden Büyükelçilik Müsteşarı Nancy McEldowny, "PKK tehditlerine karşı daha fazla şey yapmalıyız" diye konuştu. ABD kaynakları da "birkaç hafta" içinde Türkiye, ABD ve Irak teknik heyetlerinin Washington'da PKK'nın tasfiyesini görüşeceklerini açıkladı. 
Terörle mücadele konusunda ABD ile sorun yaşanmadığını söyleyen Dışişleri Bakanlığı Sözcüsü Namık Tan da sınır ötesi operasyonla ilgili, "Türkiye gerekli gördüğü tedbiri alır, aksi düşünülemez" şeklinde konuştu. 



</TEXT>
</DOC>
