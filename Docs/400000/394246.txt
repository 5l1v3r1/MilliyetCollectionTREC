<DOC>
<DOCNO> 394246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/ekonomi/eko07.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Barosu 'helal' davası açacak 
</HEADLINE>
<TEXT>


'Helal Gıda Standardı'nın hukuki altyapısı bulunmadığını söyleyen Ankara Barosu Başkanı Coşar, 'Çıkarılırsa, Ankara Barosu olarak idari yargıda iptali için dava açarız' dedi 


Türk Standartları Enstitüsü'nün TSE , İslami usullere uygun hazırlanmış gıda tüketmek isteyenlerin ihtiyacını karşılamak amacıyla hazırlıklarını sürdürdüğü 'Helal Gıda Standardı', hukukçular arasında da tartışmalara neden oldu. 
Ankara Barosu Başkanı Avukat Vedat Ahsen Coşar, bu standardın çıkarılması halinde, idari yargıda iptal davası açacaklarını belirterek, "Baromuzda bu tip konular için oluşturulmuş kurullar var. Konuyu bu kurullarda ele alır, dava açarız. Böylesi bir standart aynı zamanda bir insan hakları ihlali ve insan haklarına saygısızlıktır" dedi. Avukat Kemal Vuraldoğan da TSE'nin bu konuda düzenleme yapma yetkisinin bulunmadığını öne sürdü. Kamu kurumlarının anayasada kaynağını bulan bir yetkiyi kullandığını söyleyen Vuraldoğan, "Her kamu kurumu anayasada düzenlenmese de onun dayanağı anayasada vardır. Bizim anayasamız Diyanet İşleri Başkanlığı dışında herhangi bir kuruma dinle ilgili görüş, kural belirleme, uygulama yapma yetkisi vermemiştir" dedi. 

Meclis'te de tartışıldı 
Tarım Bakanlığı'nın 2006 yılı bütçesini kabul eden TBMM Plan Bütçe Komisyonu da, 'helal gıdayı' tartıştı. Komisyonun CHP'li üyeleri, bu konudaki çalışmayı eleştirirken, AKP'li üyeler Viyana'daki lokantalarda bile 'helal' ibaresiyle yiyecek satıldığını söyledi. 
CHP'li Mustafa Özyürek, her lokantaya, "Ürünlerimiz helal etten imal edilmiştir" yazılmaya başlanacağına dikkati çekerek, "Hayvan kesilirken imam bulamazsak ne olacak Şimdiye dek yediklerimiz helal değil miydi Önce etin hijyenik olup olmadığını kontrol edin" dedi. AKP'li Selahattin Beyribey ise, Viyana örneğini vererek, burada Müslüman kişilerin işlettiği lokantaların tabelalarında 'helal' tabirinin görülebildiğini söyledi. 


</TEXT>
</DOC>
