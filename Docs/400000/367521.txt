<DOC>
<DOCNO> 367521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/siy07.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçreli Bakan'a 'Gelme' notası 
</HEADLINE>
<TEXT>


ANKARA, BERN ANKA 


İsviçre'de İşçi Partisi Genel Başkanı Doğu Perinçek'in "Ermeni Soykırımı yalandır" dediği için ifadesinin alınmasının ardından İsviçre Ekonomi Bakanı Joseph Deiss'in eylülde yapılacağı Türkiye ziyaretinin iptal edildiği, Ankara'daki İsviçre Büyükelçiliği'ne resmen iletildi. Deiss'in, Devlet Bakanı Kürşat Tüzmen'in konuğu olarak yapması öngörülen ziyaretin iptali, 4 Ağustos'ta İsviçre'nin Ankara Büyükelçiliği'ne notayla bildirildi. Notada Tüzmen'in müsait olmaması gerekçe gösterildi. İsviçre basınına göre, Türkiye'nin kararının İsviçre Ekonomik Bakanlığı'nda üzüntü ile karşılandığı belirtilirken, Bakanlık kaynakları, "Kararın gerçek nedeni soruşturmalarsa üzüntü duyarız. Çünkü İsviçre'de kuvvet ayrımı var" diye konuştu. 



</TEXT>
</DOC>
