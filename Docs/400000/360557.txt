<DOC>
<DOCNO> 360557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gölcük kaliteyle ünlendi' 
</HEADLINE>
<TEXT>


Ford Avrupa Başkanı Fleming, Gölcük tesislerinin kaliteye bağlılığıyla ün kazandığını söyledi. Koç Holding CEO'su Özaydınlı da başarılarının, AB'yi ne denli önemsediklerini kanıtladığını kaydetti 

LEVENT KÖPRÜLÜ Gölcük 

Ford Avrupa Başkanı John Fleming, Gölcük fabrikasının, İngiltere'deki Southhampton tesisleriyle birlikte Ford Transit'in Avrupa'daki başlıca üretim üssü olduğunu belirterek, Koç Grubu ile ortaklıklarının yıllar geçtikçe daha da güç kazandığını söyledi. 
Ford Transit'in, Avrupa'da üretime başlamasının 40. yılı kutlamaları nedeniyle Ford Otosan'ın Gölcük fabrikasında düzenlenen törende konuşan Fleming, Transit'in geçen yıllar içinde Avusturya'dan Belçika'ya kadar sayısız ülkede üretildiğini hatırlattı. Önümüzdeki günlerde İngiltere Southampton fabrikasında 5 milyonuncu aracın banttan indirileceğini ifade eden Fleming, "Kocaeli Transit'in, Southampton ile Avrupa'daki başlıca üretim üssü olmuştur. Koç ekibi, en son teknolojinin kullanıldığı bu tesisteki çalışanlarıyla, profesyonellikleri ve kaliteye bağlılıklarıyla ün kazandılar" dedi. 
Fleming, ileride yenileme çalışmalarının gündeme geleceği Transit için gerektiğinde kapasite artırımına gidilebileceğini belirtirken, Ford'un, Türkiye'nin AB üyeliği için desteğinin devam ettiğini de kaydetti. 

'Transit, başarı öyküsü' 
Koç Holding CEO'su Bülend Özaydınlı da topluluğun kurucusu Vehbi Koç'un uzun yıllar önce disribütörlükle başlattığı Ford-Koç ilişkisinin, geçen süre içinde gelişerek, 1997'de hisselerin eşitlenmesiyle yeni ve daha güçlü bir ortaklık yapısına dönüştüğünü söyledi. 
Otosan'ın başarılarıyla anılmaya devam ettiğini kaydeden Özaydınlı, Transit'in de tek başına bir başarı hikayesi olduğunun altını çizdi. Ford Otosan'ın ilk üretime başladığı 1969 yılından bu yana 550 bin Transit ve 230 bin Transit Connect ürettiğini de hatırlatan Özaydınlı, "Ford Otosan'ın ulaştığı kapasite, gerek Türk otomotiv endüstrisinde, gerekse Avrupa otomotiv pazarında ulaştığı noktayı vurgulamak açısından son derece önemlidir" dedi. Özaydınlı, "Ford Otosan, sahip olduğu teknolojileri düşük maliyetle, kaliteli üretim yapma yeteneği ve değerli insan kaynağıyla Ford Avrupa'nın üretim merkezlerinden biri olma yolunda hızla ilerlemektedir. Bu rakamlar ayrıca Koç topluluğunun AB yolunda ne kadar hazırlıklı olduğunu ve ihracatı ne boyutta önemsediğini göstermektedir" diye konuştu. 

Hastaneye hibe 
Ford Otosan Genel Müdürü Turgay Durak da 102 yıllık Ford ile Türkiye ekonomisinin gelişmesinde öncü rol oynamış 79 yıllık Koç'un 77 yıllık işbirliği sonucu ulaştığı gurur verici başarılardan birini kutladıklarını belirtti. 
Konuşmaların ardından Fleming, Özaydınlı ve Durak, 5 milyonuncusu önümüzdeki günlerde Southampton'da banttan indirilecek olan Transit'in bir benzerini, kutlamalar çerçevesinde sembolik olarak Gölcük'te de hattan indirdiler ve aracı Gölcük Devlet Hastanesi'ne hibe ettiler. 

'Tartışma değil teşvik gerek' Koç Holding'in CEO'su Bülend Özaydınlı, son dönemde Devlet Bakanı Abdüllatif Şener tarafından başlatılan yabancı sermayeye ilişkin tartışmalar konusunda "Genelde yabancı sermayenin Türkiye'ye gelişi konusunda kimsenin tereddütü olacağını sanmıyorum" dedi. 
Özaydınlı, bu tür açıklamaların farklı şekilde yorumlandığını düşündüğünü belirterek, şöyle konuştu 
"Çünkü Türkiye, uzun yıllardır yabancı sermayeye ihtiyaç duyan bir konumdadır. Bunun nedeni de Türkiye'deki sermayenin yetersizliğidir. Türkiye'de bir istihdam sorunu var. İstihdamın artırılması için de yatırımlara ihtiyaç var. Bırakın tartışılmasını, yabancı sermayenin gelmesi amacıyla her türlü teşviğin sağlanması gerekir." 


</TEXT>
</DOC>
