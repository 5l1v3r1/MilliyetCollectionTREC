<DOC>
<DOCNO> 371601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/spo04.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitirim ikili 3-1 
</HEADLINE>
<TEXT>


Trabzonspor, Fatih Tekke ve Yattara'nın şov yaptığı maçta Ankaragücü'nü puansız gönderdi. 8'de perdeyi açan kaptan, 11'de farkı 2'ye çıkardı. Sahanın yıldızı Gineli, 58'de nefis futbolunu golle süsledi 


Geçen hafta Konyaspor'la deplasmanda berabere kalan Trabzonspor, Ankaragücü önünde 3 puanı 3 golle aldı. 8. dakikada Gökdeniz sağdan ortaladı, Fatih Tekke'nin mükemmel kafa vuruşunda top üst direğin altına çarpıp ağlarla kucaklaşırken, kaptan bu sezon ligdeki ilk golünü attı. Üç dakika sonra Szymkowiak'ın şık pasıyla buluşan Yattara, yeşil sahalarda ender görülen güzellikteki vücut çalımıyla, kaleci Orkun'dan sıyrılarak Fatih Tekke'yi gördü. Bomboş durumdaki kaptan plase bir vuruşla ağları sallayıp farkı 2'ye çıkardı. 58'de Fatih, topu rakibinden çalıp, Yattara'ya aktardı. Defansı peşine takan Gineli yıldız, karşı karşıya durumda ayağının dışıyla topu Orkun'un yanından ağlara bırakarak skoru 3-0 yaptı. 76'da Umut düzgün bir vuruşla Ankaragücü'nün tek golünü kaydetti. 

Şenol Güneş keyiflendi 
Trabzonspor'un hocası, iyi futbol oynayarak galip geldiklerini söyledi 


Bordo - Mavili ekibin, oynadığı iyi futbol ve 3-1'lik galibiyet, Teknik Direktör Şenol Güneş'in yüzünü güldürdü. Maçın tamamında oyunun kontrolünü elde tuttuklarını dile getiren tecrübeli hoca, "Özellikle ilk yarıda oyun planımızı sahaya iyi yansıttık. İkinci devrede ise topa daha fazla sahip olarak, rakibin üzerimize gelmesinden faydalanmak istedik. Ancak 3-0'lık skorun ve havanın etkisi ile temponun yanı sıra pas yüzdemiz de düştü ve kalemizde 1 gol gördük" dedi. 
Bütün futbolcularının başarılı bir oyun sergilediğini vurgulayan Güneş, "Her geçen gün daha iyi olacağız. Bu sonuçla moral kazandık. Eğer her maç böyle oynarsak hedefimize ulaşırız" diye konuştu. Öte yandan PAF Takımlar maçını Trabzonspor 1-0 kazandı. 

'Fatih Tekke gidebilir' 

Trabzonspor Başkanı Atay Aktuğ Everton, Spartak Moskova ve Leverkusen kulüpleri tarafından, Bulgaristan ile hafta arası oynanan milli maçta yakın takibe alınan Fatih Tekke'nin, Avrupa'ya transferine izin verebileceklerini söyledi. Aktuğ, "Fatih'in kalmasını istiyoruz. Ancak büyük bir kulüpten teklif gelir ve kendisi de gitmek isterse o zaman oturur konuşuruz" dedi. Kürşat için Beşiktaş'la anlaştıklarını da belirten Başkan Aktuğ, "Kürşat bize gelmek istiyor. Ancak menajeriyle ilgili küçük pürüzler var. Bunlar çözüldükten sonra imzalar atılır" açıklamasını yaptı. 


</TEXT>
</DOC>
