<DOC>
<DOCNO> 380104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Al - satçıya karşıyız' 
</HEADLINE>
<TEXT>


AB'nin Türkiye Masası Başekonomisti Verbeken, AB'nin yabancı yatırımlara bakışını anlatırken, 'Alıp bir süre sonra satmak üzere gelen sermayeyi desteklemeyiz' dedi 

UTKU ÇAKIRÖZER Ankara 

Avrupa Birliği AB Komisyonu Ekonomik ve Finansal İşler Direktörlüğü yetkilisi ve Türkiye Masası Başekonomisti ve Dirk Verbeken, özelleştirmenin AB'nin ekonomik kriterleri arasında yer almadığını söyledi. 
Verbeken, "Özelleştirme bizim gerçekten talep ettiğimiz bir şey değil. Ama Türkiye'nin durumunda bir şeyler yapmanın gereğine inanıyoruz. Özellikle kamu bankaları konusunda. Çünkü hükümetin müdahaleleri nedeniyle aracı görevini tam anlamıyla yerine getiremiyor. Bu nedenle özelleştirilmeleri gerektiğine inanıyor ama bunu kendi yapısal çerçevemizde talep edemiyoruz" dedi. Tüpraş'ın özelleştirmesi konusunda da yorum yapmaktan kaçınan Verbeken, "Bu özelleştirilme ileri dönük önemli bir adımdır" demekle yetindi. 
Verbeken'in sunumunda 'çalışma yaşamı, özelleştirme, sermaye piyasasının derinleşmesi' konuları, "AB müktesebatının dışında düşük ekonomik yükü olan kalkınma gündemi' başlığı altında yer aldı. 
Ekonomi yönetimine ek olarak AB mevzuatını yerine getirebilmesi için Türkiye'den beklenen kriterler ise 'sağlıklı mali yapı, euro bölgesine giriş, rekabet politikası - teşvikler, hizmetlerin liberaleşmesi, finansal sistem denetimi, finansal kontrol, ortak tarım politikası, çevre koruma, üretim ve güvenlik standartları' olarak sıralandı. 

İlerleme sağlamalı 
AB'nin yabancı yatırımlara bakışını da anlatan Verbeken, şunları söyledi "Türk ekonomisinde kalite artışını, kamu kurumu ya da şirketinin yönetimine nasıl yeni bir vizyon ve ilerleme getirileceğini temsil eden yabancı yatırımsa, olumlu görüyoruz. Ama sadece alıp bir süre sonra satmak şeklinde gelen doğrudan yabancı sermayeyi tabii ki desteklemeyiz." 

'Memur olsam protesto ederdim' Hükümetin makroekonomik istikrarı sağlama yönünde attığı adımları öven Verbeken, şöyle konuştu 
"Yüzde 6.5'lik faiz dışı bütçe fazlası dünyada çok ender görünen bir durum. Ben Türkiye'de memur olsaydım muhtemelen bunu protesto ederdim. Ama bunun kamu maliyesinde yarattığı sonuçlar muhteşem. Tam anlamıyla uygulanırsa bu AB üyesi ülkelere öğretmek zorunda kalacağımız bir ders olacak." Verbeken, TL'nin "biraz güçlü" olduğunu AB ile müzakere sürecinde bir 'düzeltme olabileceğini' söyledi. 


</TEXT>
</DOC>
