<DOC>
<DOCNO> 360489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur15.html </URL>
<DATE> 2005/07/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Düğünde ayrılan çift... Damat gelini bekliyor, gelin mahkeme yolunda 
</HEADLINE>
<TEXT>

     Fatih KARAÇALI- Murat KİBRİTOĞLU- Malik GÖDELİNER ADANA, DHA 

      ADANA’da, yakınları arasında çıkan kavga nedeniyle düğünlerinin iptal edilmesinin yanı sıra, yeni yuvaları yerine kendi evlerine dönmek zorunda kalan 27 yaşındaki Fethiye ile 30 yaşında Seçkin Kesen, aile yakınlarının çabalarına karşın bugün de bir araya gelemedi. Gelinin ailesi, daha önce nikahları kıyıldığı için boşanma davası açmak üzere avukat ile görüşme yaptı. 
     Cumartesi akşamı Pamuk Müzikhol'de büyük bir neşe içinde yeni çiftin düğünü yapılırken, takı merasiminden kısa süre önce alkollü bazı davetliler arasında tartışmalar başgöstermiş, gelin ve damadın yakınları yumruklaşınca, polis olaya el koymuştu. 
     2 kişinin yaralandığı düğün kavgasında gelinin babası Burhan Yüce de kalp krizi geçirince gerginleşen ortam, çiftin ayrılmasına kadar dayandı. Kendisine bıçak çekildiğini ileri süren gelinin ağabeyi Adnan Yüce, kardeşi Fethiye’yi vermeyeceğini söyleyince yaşanan şokun ardından düğün iptal edildi. Aile fertlerine yapılan saldırının kendisine yapıldığını söyleyen gelin Fethiye Kesen Yüce , eşi Seçkin’i öperek vedalaşırken, ertesi gün ortamın yumuşaması beklendi. 
     Ancak her iki ailenin yakınlarının bugünkü ikna çabaları beklenen sonucu vermedi. Pozantı İlçesi TEDAŞ Müdürlüğü’nde teknisyen olarak çalışan damat Seçkin Kesen, Eşimin tayinini ilçemize yaptırmıştım. Evimizi kurmuştuk. Olayda bizim bir suçumuz yok. Gelinin eniştesi ile ağabeyi bu olaylara neden oldu. Evimiz hazır ve Fethiye’nin gelmesini bekliyorum'' dedi. 
     Kız tarafında ise gün boyu sessizlik hakim oldu. Tıp Fakültesi Balcalı Hastanesi’nde hemşire olarak görev yapan Fethiye Kesen, bazı yakınları ile bir ara evden çıktı. Bir avukatla görüştükleri öğrenilen Fethiye’nin boşanma davası açılmasını istediği öne sürüldü. 
     
     GELİRSE BAŞIMIZIN ÜSTÜNE’ 
     Damat Seçkin Kesen, yılbaşından önce tanıştığı Fethiye ile 5 yıl flört ettikten sonra evlilik kararı aldıklarını söyledi. Düğün tarihinden önce memur olmaları nedeniyle atama için resmi nikah yaptırdıklarını belirten Kesen olayla ilgili şunları söyledi 
     Düğün gecesi istenmeyen olaylar oldu. Eşim, ailesi ile benim aramda kaldı. Salondan ayrılırken Ben sana geleceğim. Ama ailemi sakinleştirmem lazım. Ben onları yatıştırıp öyle geleyim. Seni hala seviyorum’ diyerek beni uğurladı. Biz bunları konuşurken kardeşleri Gidersen bizim kardeşimiz değilsin’ diyince eşim orta kaldı. Ve mecburen ailesinin yanına gitti. Bizim tarafta hiç bir sorun yok. Eşim gelirse benim ve ailemin başının üzerinde yeri var. Ancak, gelmeyeceğim derse’ kendi bilir. O zaman ben de kendini istemem.'' Damat Kesen’in babası Halil Kesen de olayın sorumlusunun gelininin kardeşi ve astsubay eniştesi Hüseyin Akkuş’un olduğunu ileri sürdü. Pozantı’da düğüne çok güzel bir şekilde başladığını belirten baba Kesen ise şöyle konuştu 
     Adana’da gelinin evinde çok güzel bir kına yaptık, ama gelinin erkek kardeşinin oğlu huzursuzluk çıkarttı. Düğün salonunda da orkestraya küfür edip, huzursuzluk çıkarttı. Olayı sakinleştirmeye çalışsak da gelin tarafı gerginliği arttırdı. Gelinin sarhoş olan eniştesi Hüseyin Akkuş, damat ve gelinin oturduğu masaya gelerek masayı yumrukladı.'' 
     
     GELİNİMİN BABASI DEĞERLİ İNSAN 
     Enişte Akkuş'un oğluna dönerek, Seçkin bu böyle kalmayacak'' diye tehdit ettiğini anlatan baba Halil Kesen, Bunu neden söyledi hala anlamış değiliz. Gelinimin babası çok değerli bir insan, ancak çocuklarına söz geçiremedi. Salonda çocuklarına müdahale etmesine rağmen olayları önleyemedi. Astsubay olan enişteleri ve gelinin kardeşleri düğünü dağıttı. Polisleri dövdüler. Biz en kısa sürede bu astsubay hakkında Genelkurmay Başkanlığı'na da şikayet dilekçesi vereceğiz'' dedi. 
     
</TEXT>
</DOC>
