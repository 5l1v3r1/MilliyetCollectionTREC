<DOC>
<DOCNO> 351171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/gun05.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamına yazlıkta infaz 
</HEADLINE>
<TEXT>


Gaziantepli işadamı Hasan Nehir, İskenderun'daki yazlığında silahlı saldırıya uğradı. Vücuduna 7 kurşun isabet eden Nehir öldü, saldırgan kaçtı 

GAZİANTEP DHA 

Eski Gaziantepspor başkanlarından, ünlü işadamı Hasan Nehir 76 , dün Hatay'ın İskenderun ilçesindeki yazlığında uğradığı silahlı saldırı sonucu hayatını kaybetti. 
Nehir, bir süredir İskenderun'un Gökmeydan beldesindeki 4 katlı bir binanın ikinci katındaki evinde, eşi Sevim Nehir'le birlikte tatil yapıyordu. 
İddialara göre dün öğle saatlerinde Nehir'in ikinci kattaki yazlığına, balkondan tırmanarak giren silahlı saldırgan, ünlü işadamına tam 7 kurşun sıktı. Nehir olay yerinde hayatını kaybederken, saldırı sırasında mutfakta bulunan eşi şoka girdi. 

Soruşturma başlatıldı 
Eşinin su istemesi üzerine mutfağa gittiğini anlatan Sevim Nehir, şunları söyledi 
"Su getirirken tanımadığım bir adamın tırmanarak balkonumuza çıktığını gördüm. Ben suyu bıraktım. Hasan bu adamla mutfağa doğru gitti. Adamın elinde silah vardı, ne olduğunu anlamadım. Hemen sonra içerden silah sesleri geldi. Adam kaçtı." 
Olayla ilgili geniş çaplı soruşturma başlatıldı. 

Oğlu için çete tutmuştu 

12 Eylül döneminde uyuşturucu ve silah kaçakçılığı yaptığı iddiasıyla 10 yıl ceza alan Nehir, 1997'de Avukat Burhan Veli Torun'un öldürülmesinde azmettirici olarak, Susurluk Skandalı'na adı karışan Mehmet Ali Yaprak'la yargılanmış ve 5 yıl hapse çarptırılmıştı. Bacağından vurulan Nehir'in, kendisine ait otelin satışı ve bir akaryakıt istasyonunun tapusunu üzerine geçirdiğini iddia ettiği oğlu Serdar Nehir'in öldürülmesi için çeteyle anlaştığı da iddia edilmişti. 


</TEXT>
</DOC>
