<DOC>
<DOCNO> 393990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yazar/altan.html </URL>
<DATE> 2005/11/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ölümcül bam bumlar ve fırında makarna... 
</HEADLINE>
<TEXT>


Palmiyeleri, muz ağaçları, bol dökümlü salkım söğütleriyle, koskocaman yüzme havuzu da olan ıssız bir otel bahçesi... Masmavi bir gök ve uzaklara doğru uzanıp giden kavaklar, söğütler, çınarlar, günlük ağaçları ve okaliptüsler... 
Bahçedeki zakkum demetleriyle palmiyeler arasından, kıyıdaki gölün kırışıksız mavilikleri görünüyor. 
Otelin sahibi Alman dostun, İtalya'dan özel getirdiği şarap da enfes... 
Kimsecikler yok otelde sadece servis yapan genç dostlar... 

Ürdün'dün başkenti Amman'da, intihar bombacılarının peş peşe patlattığı 3 lüks otelde ölenlerin sayısı 57'yi bulmuş 300'ü aşkın da yaralı... 
Onu bunu öldürüp, ortalığa dehşet saçmak hırsıyla intiharı göze almak nereye varmak için 
Kimi 
- Bu bir İslami cihat, diyor tüm dünyaya hak dinini kabul ettirmek için... 
Kimi 
- Tüm dünyaya İslamın gücünü göstermek için, diyor. 
Kimi 
- İslam ve Arap leminden, ABD ile yandaşlarını ayıklayıp kovmak için, diyor. 

Bütün bu şiddet eylemlerini kimlerin hangi çıkarlar uğruna, hangi kaynaklardan finanse ettiğini bilemiyorum... 
Bildiğim bu tür eylemleri gördükçe kentlileşmiş ülkelerin, henüz daha köylülüğü aşamamış İslam ülkelerine karşı duyduğu öfkeyle kuşkunun arttığı... 
Bir de, aynı tür eylemlerin, modern silah endüstrisine yeni model silah üretmeleri için, gerekçe sağladığı... 

Cinayetlere harcanan milyarlarca dolar, keşke İslamın da yaşam standardını yükseltmeye harcansa... 
Ne var ki, yaşam standardı yükseldikçe, -dinsel görünümlü olsun, olmasın- siyasetçi hegemonyası da azalır. Şeyhlerin, aşiret liderlerinin, mezhep politikacılarının, ne kadar işine gelir ki bu 

Köyceğiz'deki komşu otel bahçesi, rahat, huzurlu ve şiirsel... 
Bir gün önce oteldeki dostlara, öğle yemeği için fırında makarna rica etmiştim. 
Derken AB'nin Türkiye ile ilgili İlerleme Raporu ve Katılım Ortaklığı Belgesi yayımlandı. 
Özeti şuydu 
Henüz daha politik yapınızı, "yönetici çıkarları"ndan, "yönetilenlerin çıkarları"na doğru yeterince değiştirememişsiniz... 
Özellikle yargı alanında, Hazine'den geçinmeli kesimin ayrıcalığına dikkat çekiliyor ve bürokrasiyle, parlamenterlerin yani atanmışlarla seçilmişlerin, yargı erkine karşı giyindikleri zırhlar eleştiriliyordu. 

Fırında makarnanın yapımı, politik tatavaların çok ötesinde gerçekçi bir özen ister. 
Önce en kalın türünden bir paket makarna alırsınız... Tuzlu suda bir güzel haşlarsınız makarnaları... 
Sonra orta boy bir tepsiyi, şöyle bir yağlarsınız... Hazine'den geçinenlerin birbirlerini yağlamasına benzemeyen bir yağlamadır, fırında makarna tepsisinin yağlanması... 

Burjuva sınıfı, çeşitli ülkelere bölünmüş de olsa gerek yaşam düzeyi, gerek zevk ve lezzet ortaklığı açısından, tek bir sınıftır. 
Alman burjuvazisi de sever Chopin'le Flaman ressam Brugel'i, Macar burjuvazisi de... 
Köylü sınıfı ise,dağıldığı ülkelere göre, değişik özellikler gösterir ne yaşam düzeyleri, ne de zevkleriyle lezzetleri ortaktır. 

İslam lemi, henüz daha köylülüğü aşıp, yeterince kentlileşememiş olduğu için ayrı bir medeniyetmiş gibi değerlendirilmekte... Yeterince burjuvalaşmış olsa, evrensel burjuvaziyle sanatta da, bilimde de, yaşam lezzet ve zevklerinde de bütünleşiverirdi. 

Cumhuriyet, emirle burjuvalaştırmaya çalıştı köylü yığınlarını. Sadece Hazine'den geçinmeliler, burjuvalaşmış gibi bir imaj yarattılar... 
Oysa tarıma dayalı ekonomik yapı, olanak sağlamıyordu köylü yığınlarının kentlileşmeye başlamasına... 
Şimdi Avrupa Birliği, bu yapıyı değiştirme peşinde evrensel ekonomi de öyle... 

Makarnalarımız haşlanırken, tepsimizi de yağladıktan sonra büyükçe bir kapta süt, yumurta, peynir ve birkaç kaşık yağla, bir kaşık da unu, tuz da ekleyerek, kıvama gelinceye dek karıştırıp çalkalarsınız... 

Vahşi Batı etiketli kovboy filmleri, çok güzel anlatır Amerikalıların da, köylülükten kentliliğe geçişinin kolay olmadığını... 
Türkiye'de de "cami" parfümlü siyaset, köylü geleneklerini henüz daha aşamamış yığınlara "kışla" parfümlü siyaset, bir oranda kentlileşmişlere hitap etmekte... 
"İlerici-gerici" türü kavram karışıklığı da, bundan doğmakta... 

Haşlanmış makarnalarınızı süzüp, yağlanmış tepsinizin içine boca eder ve üstüne de ayrı bir kapta çalkaladığınız sütlü, yumurtalı, peynirli, yağlı, hafif unlu özel iç mayayı dökerek, iyice harmanlarsınız. Arkasından hepsini tuğla kalıbı gibi, şöyle kalınca biçimlendirerek fırına sürersiniz... 

21. yüzyıl, Türkiye de dahil, dünya köylülüğünün burjuvalaşmaya doğru değişeceği bir yüzyıl... 
Enerji kaynaklarıyla,teknolojideki değişimler evrensel değişimlerin de zembereklerini kuruyor... 
Ne yazık ki, her zaman ölmeli öldürmeli ve bir hayli çalkantılı oluyor bu değişimler... 
Dileriz Türkiye, daha ılıman yaşar böylesi bir dönüşümü... 

Makarna fırındayı, bendeniz anlatmaya çalıştım ama yapıp pişirenler komşu otelin değerli aşçıları Yüksel Hanım'la, Kemal'di... 
Gerçekten de enfes olmuştu... 
Ve bir kadeh İtalyan şarabı... 
Köyceğiz'de her yer sakin, sessiz ve güneşli bir yeşillikte... Çınarlarla günlük ağaçlarının sararıp kızaran sonbahar yaprakları... 

Pakistan'da depremlerde ölenler, bayramlarda yollarda ölenler, Irak'ta saldırılarda ölenler, Ürdün'de canlı bomba eylemlerinde ölenler... 
Uzay çağı, kendini pahalıya ödetiyor köylülüğü aşamamış ülkelere... 

Enseyi karartmayın, "Yüz Yıl Savaşları" döneminde yaşamak daha mı iyiydi sanki 
Günümüzde hem mercimeği fırına vermek daha kolay, hem de fırında makarna yemek... 



</TEXT>
</DOC>
