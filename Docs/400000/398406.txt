<DOC>
<DOCNO> 398406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko09.html </URL>
<DATE> 2005/11/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mısırda rekor üretim... 
</HEADLINE>
<TEXT>

     Mısır üretiminde yıllardır yurtiçi tüketimini karşılayamayan Türkiye, bu yıl ilk kez ihtiyacı olan mısırı üretebildi, üstelik 500 bin ton da fazla var. 
     Konuyla ilgili A.A muhabirine açıklamalarda bulunan Toprak Mahsulleri Ofisi TMO Genel Müdürü İsmail Kemaloğlu, Türkiye'nin mısır üretiminin bu yıl 4 milyon ton olarak tahmin edildiğini belirterek, ''Türkiye'nin ihtiyacı 3.5 milyon ton. 500 bin tonluk fazla mısırı ihraç etmeyi düşünmüyoruz, bu iç piyasada eritebileceğimizi tahmin ediyoruz'' dedi. 
     Mısır üretiminde bu yıl çok ciddi bir artışın gerçekleştiğini anlatan Kemaloğlu, piyasada mısır fiyatlarının ucuz gitmesiyle büyükbaş sektörünün de mısır yemine yöneldiğini söyledi. 
     Büyükbaş sektörünün aylık 100 bin ton mısır yemi tüketiminden bahsedildiğini belirten Kemaloğlu, ''Bu çok önemli bir şey, ciddi bir rakam. Büyükbaş sektörü bu kadar çok mısır tüketmiyordu. Bu, fiyatın cazibesinden kaynaklanıyor'' dedi. 
     Kemaloğlu, büyükbaş sektörünü mısır kullanmaya başladığı için 500 bin tonluk stoğun sorun olmayacağını vurguladı. 
     
     MISIRDA RUTUBET FİYATLARI GEVŞETTİ 
     TMO'nun ikinci ürün olarak hasat edilen mısır alımları konusunda da bilgi veren Kemaloğlu, Ofis'in 23 Kasım 2005 tarihi itibariyle 464 bin 495 ton mısır alımı gerçekleştirdiğini bildirdi. 
     TMO'nun günde 12 bin ton mısır alımı yapıldığını belirten Kemaloğlu, nişasta-glikoz sanayicisinin ihtiyacını birinci üründen karşılaması ve ikinci ürünün rutubet kalitesinin birinci ürüne göre düşük olması nedeniyle, TMO'nun daha fazla alım yapmak zorunda kaldığını söyledi. 
     Piyasada 'Mısır 200 bin liranın altına düştü, fiyatlar çok ucuz gidiyor gibi' şikayetlerin olduğunu anlatan Kemaloğlu, şöyle konuştu 
     ''Ürünün rutubet oranına göre fiyat değişiyor. Normalde yüzde 14-15 rutubeti baz alarak ürünü fiyatlandırıyoruz. Nem yüzde 30-35'e çıkınca fiyat çok kırılıyor. Yüzde 30-35 nemli aldığınız mısırı yüzde 15 rutubete çekmeniz gerekiyor. Bu da kilo başına 50-60 bin lira masraf demek. Sanayiciler her bir rutubette 5 bin lira fiyat kırıyor. TMO ise makas açılmasın diye 2 bin lira kırıyor.'' 
     
     YILLARA GÖRE MISIR İTHALATI 
     Türkiye'de yıllık tüketim miktarı 3.5 milyon ton olan mısırın 2.5 milyon tonunu yem sanayicileri, 800 bin tonunu nişasta glikoz sanayicileri kullanıyor. 
     Türkiye'de 2001 yılında 2 milyon 300 bin ton, 2002'de 2 milyon 200 bin ton, 2003'te 2 milyon 800 bin ton, 2004'te 3 milyon ton mısır üretildi. 
     
</TEXT>
</DOC>
