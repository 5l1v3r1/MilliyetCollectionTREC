<DOC>
<DOCNO> 370513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun01.html </URL>
<DATE> 2005/08/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Welch'ten Gazze Şeridi'ne sürpriz ziyaret 
</HEADLINE>
<TEXT>

     ABD Dışişleri Bakan Yardımcısı David Welch, ABD’nin 18 ay önce Amerikan diplomatik konvoyuna saldırı düzenlenmesinden sonra seyahati yasakladığı Gazze Şeridi’ne sürpriz ziyarette bulundu. 
     ABD Dışişleri Bakanlığı sözcüsü Sean McCormack, ABD Dışişleri Bakanı Condoleezza Rice’ın bölgedeki güvenlik temsilcisi Korgeneral Willam Ward ile Gazze Şeridi’ni ziyaret eden Welch’in, Filistinli güvenlik yetkililerinden, İsrail’in bölgeden çekilmesi sırasında İsrail güçleri ve Yahudi yerleşimcilerle işbirliği yapmalarını istediğini söyledi. 
     McCormack, Amerikalı yetkililerin 2 saatlik ziyaretlerinde, Filistinli güvenlik güçlerine çekilmenin sükunet içinde yapılmasının önemini vurguladıklarını belirtti. 
     ABD, 18 ay önce bir diplomatik konvoyuna düzenlenen 3 Amerikalının öldüğü saldırıdan sonra bölgeye ziyareti yasaklamıştı. 
     
</TEXT>
</DOC>
