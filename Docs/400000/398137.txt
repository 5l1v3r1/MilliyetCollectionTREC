<DOC>
<DOCNO> 398137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/akyol.html </URL>
<DATE> 2005/11/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Askeri siyasete çekmek 
</HEADLINE>
<TEXT>


GENELKURMAY Başkanı Org. Hilmi Özkök'ü yıpratmak için birçok senaryo ve komplo teorisi uydurdular. Dün resmi açıklamayla bu zırvalara son nokta konuldu. 
Açıklamayı haber veren gazete başlıkları şöyle 
Milliyet "Süre uzatma ya da köşk beklentim yok." 
Hürriyet "Komutan kesip attı." 
Sabah "30 Ağustos'tan sonra emekliyim." 
Radikal "Özkök'ün açıklaması komplo teorisyenlerini üzdü." 
Vatan "Beklentim yok." 
Manşetler, haber başlıkları açıkça gösteriyor ki, bu açıklamayı bizzat Genelkurmay Başkanı Org. Özkök'ün kendisi yapmıştır, karar onun kararıdır. 
Cumhuriyet gazetesinin manşeti ise farklı 
"Genelkurmay son noktayı koydu." 
Haberin üst başlığı da, spotu da bu anlayışla yazılmış. Sanki Özkök'ün kendisi 30 Ağustos'ta emekli olacağını bizzat söylemiyor da, "Genelkurmay" onun hakkında aldığı kararı açıklıyor 

Cuntacılık damarı 
Orduyu "Atatürkçülük" adına siyasete çekmeye şartlanmış bir çevre uzun süredir Org. Özkök aleyhine kampanya yürütüyor Cumhuriyet gazetesi ön saflarda 
Bu kafanın kalemşörleri, Org. Özkök'e saldırırken, 27 Mayıs'ta Genelkurmay Başkanı Org. Rüştü Erdelhun'un cunta tarafından tutuklanıp hapse atıldığını da ikide bir hatırlattılar 
Bizim siyasi kültürümüzde böyle mariz bir damar vardır. İttihatçılardan itibaren askeri darbelerle oluşturulan bu damar, Türkiye'de meşruiyet kültürünün ve hukuk devleti geleneğinin gelişmesine zarar verdi. 
Seçilmiş hükümetleri "27 Mayıs'ı unutmayın" diye tehdit eden rektörler, "koruma kollama" çağrısı yapan üniversite senatoları, darbecilere fahri doktora payesi veren hukuk fakülteleri, darbeleri öven yargı kararları, kerliferli adamların "Ordu göreve" pankartıyla yürüyüşler yapmaları... Bunlar uzak tarihte kalmış değil, yakın zamanın olayları 
Bu mariz damarın uzantıları bugün Org. Özkök'e saldırıyorlar Neden Orduyu siyasetin dışında tuttuğu için, "silahlı kuvvetler partisi" gibi davranmadığı için 

Zarar veriyorlar 
Ordunun siyasete karışmaması ve siyasi tartışmaların dışında kalması 'felsefi' bir idealizasyon değildir, asırlardan süzülüp gelen tecrübelerin yarattığı somut bir zorunluluktur. 
Her yerde görülmüştür ki, askerin siyasete karışması toplumsal ve siyasi yapıların doğal gelişmesini sekteye uğratıyor, kalkınmaya ve meşruiyet kültürüne zarar veriyor, orduyu da yıpratıyor. 
Siyasetin işi toplumdaki çelişkili görüşleri ve çıkarları toparlayıp dengelemek ve temsil etmektir. Ordu siyasete müdahale ettiği zaman mecburen "siyasi taraf" haline geliyor, toplumdaki görüş ve çıkar çelişkileri ordu içine sirayet ediyor, orduları da yıpratıyor dahası cuntalaşmalara, askeri hiyerarşinin parçalanmasına sebep oluyor. 
Org. Özkök, orduyu siyasi alanın dışında tutmakla rasyonel ve modern bir çizgi izlediği gibi, ordunun yıpranmasını da önlemektedir. 
"Atatürkçülük" adına orduyu siyasete çekmeye çalışanlar aslında orduya kötülük yapıyorlar, en azından ordular için hayati derecede önemli olan "hiyerarşi ve disiplin"i zaafa uğratarak... 
Ülkeye de kötülük yapıyorlar, en azından siyasi istikrarı sarsarak 



</TEXT>
</DOC>
