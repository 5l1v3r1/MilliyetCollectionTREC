<DOC>
<DOCNO> 388470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yasam/yas06.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı Budist oldu, soyadı Türk kaldı 
</HEADLINE>
<TEXT>


Budist olup ismini değiştirmek için hukuk mücadelesi veren Haluk Aslaniskender'e Yargıtay engel oldu 

GÖKÇER TAHİNCİOĞLU Ankara 

Budist olan Haluk Aslaniskender'in, ön adının değiştirilmesini yasalara uygun bulan Yargıtay, soyadın değiştirilmesini kabul etmedi. Budist vatandaşın ismi kayıtlara Padmapani Aslaniskender olarak geçti. 
Nüfus cüzdanının din hanesindeki 'İslam' ibaresini 'Budist' olarak değiştiren Haluk Aslaniskender, ismini de Padmapanys Leonalexandros şeklinde değiştirmek istedi. Aslaniskender, Nüfus Müdürlüğü'nün "Ret" yanıtı üzerine dava açtı. Bilirkişi Prof. Dr. Korhan Kaya, Leonalexandros soyadının "Haluk İskender"in Yunancası olduğunu kaydetti. Aslaniskender, bu aşamada mahkemeye yeniden başvurarak, Padmapani Paramabindu ismini istedi. Kaya bu adın Sanksrit dilinde 'en yüce nokta' anlamına gelen dini bir kelime olduğunu kaydetti. Mahkeme, Avrupa İnsan Hakları Sözleşmesi ve Anayasa'nın "din özgürlüğü"ne ilişkin 24. maddesi uyarınca istemi yerinde buldu. 

'Soyadı Türkçe olmalı' 
Ancak Ankara Savcısı Fuat Samancı, isim değişikliğinin din özgürlüğüyle değil, bir ulusun dili, kültürü, örf ve gelenekleriyle ilgili olduğu, alınmak istenen ismin sadece Hint toplumu için normal kabul edilmesi gerektiği gerekçesiyle kararı temyiz etti. 
Yargıtay 18. Hukuk Dairesi de, Aslaniskender'in isminin Padmapani olarak değiştirilmesini onarken, soyadının Türkçe olması gerektiği görüşüyle değiştirilemeyeceğini kaydetti. Yerel mahkeme de bu görüşü kabul edince Budist vatandaşın ismi kayıtlara Padmapani Aslaniskender olarak geçti. 




</TEXT>
</DOC>
