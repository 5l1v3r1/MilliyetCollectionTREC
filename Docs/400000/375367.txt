<DOC>
<DOCNO> 375367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko13.html </URL>
<DATE> 2005/09/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 5.60 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 5.60 oranında değer kazandı. 
     İMKB'de geçen hafta yeni rekorların kırıldığı bir yükseliş eğilimi hakim oldu. İMKB Endeksi, üst üste tarihi rekorlar kırarak 32,000 puanın üzerine çıktı. 
     AB Daimi Temsilciler Konseyi COREPER toplantısından Kıbrıs'ı tanıma şartının yer almayacağı bir deklarasyon yayınlanacağı sonucunun çıkmasıyla hızlı yükseliş kaydeden İMKB, özelleştirmeye yönelik beklentilerin de etkisiyle 32,010.49 puana kadar yükselerek, tarihi seans içi rekor seviyesini yeniledi. 
     Yabancı girişinin arttığı İMKB'de, yurt dışı borsalarda yaşanan gelişmelerin ve gelişmekte olan ülke piyasalarındaki hareketlerin etkili olduğu gözlendi. Alternatif piyasalardaki gelişmelerden de etkilenen borsanın, petrol fiyatlarını da yakından takip ettiği gözlendi. Haftanın son işlem gününde bir miktar kar satışı geldi. 
     Borsa uzmanları, önümüzdeki hafta Avrupa Birliği'ne yönelik gelişmelerin ve Dışişleri Bakanları toplantısının sonuçlarının etkili olacağı İMKB'de 8 Eylül Perşembe günü gerçekleştirilecek ve 9 Eylül Cuma sabahı açıklanacak Merkez Bankası Para Politikası Kurulu PPK faiz kararının bekleneceğini belirtiyor. 
     Yurt dışı borsaların ve alternatif piyasaların izleyeceği seyir ile birlikte petrol fiyatlarındaki hareketlerin de piyasada takip edileceğini kaydeden uzmanlar, AB'den gelecek açıklamalara odaklı seyirin de süreceğini savunuyor. 
     
     ÖZETLE PİYASALAR 
     Borsa, yükseliş eğilimini geçen hafta da korudu. İMKB Tahvil ve Bono Piyasası'ndaki ortalama oranlarda yarım puan dolayında iniş çıkışlar yaşandı. YTL karşısında dolar değer yitirirken, avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 5.60 oranında değer kazandı. 24 ayar külçe altının gram satış fiyatı ile Cumhuriyet altınının satış fiyatı haftalık bazda değişim göstermedi. Yeni Türk Lirası karşısında dolar yüzde 1.10 oranında değer yitirirken, avro yüzde 0.30 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.98 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İMKB haftaya ortalama yüzde 0.02'lik düşüşle başladı. Salı günü 30 Ağustos Zafer Bayramı nedeniyle İMKB'de işlem yapılmadı. 
     Endeks Çarşamba ve Perşembe günü gerçekleşen artışlarla yeni rekorlar kırdı. Hisse senetleri Çarşamba günü ortalama yüzde 2.97, Perşembe günü de ortalama yüzde 3.36 oranında değer kazandı. Perşembe gün sonunda ulaşılan 31,947.95 puanlık seviye yeni bir kapanış rekoru olarak kaydedildi. Cuma günü kar satışları ağırlık kazandı. Endeks, Cuma günü 1. Seansta 32,010.49 puana kadar çıkarak tüm zamanların en yüksek seviyesini gördü. Cuma günü hisse senetleri ortalama yüzde 0.77 oranında değer yitirdi. 
     Endeks, geçen hafta boyunca 1,681.22 puanlık artışla 30,020.40 puandan 31,701.62 puana yükseldi. Hisse senetlerindeki haftalık ortalama artış yüzde 5.60 oldu. 
     İMKB Ulusal-Mali Endeksi 3,214.56 puan artışla 45,229.18 puandan 48,443.74 puana, İMKB Ulusal-Sanayi Endeksi 787.79 puan artışla 24,184.91 puandan 24,972.70 puana ve İMKB Ulusal-Hizmetler Endeksi 360.58 puan artışla 15,110.28 puandan 15,470.86 puana yükseldi. 
     Böylece, mali grup hisseleri ortalama yüzde 7.11 oranında, sanayi grubu hisseleri ortalama yüzde 3.26 oranında ve hizmetler grubu hisseleri ortalama yüzde 2.39 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 307 hisse senedinden 171'i değer kazanırken, 101 hisse senedi değer yitirdi, 35 hisse senedinin değeri de değişmedi. 
     Geçen hafta en yüksek oranlı artış, yüzde 30.80 ile Zorlu Enerji hisselerinde gerçekleşti. Yüzde 30.21'lik artışla Zorlu Holding hisseleri ikinci ve yüzde 26.36'lık artışla Gübre Fabrikaları hisseleri üçüncü oldu. 
     En yüksek oranlı düşüş ise yüzde 38.73 ile Link Bilgisayar hisselerinde oldu. Yüzde 16.08'lik düşüşle DYO Boya hisseleri ikinci ve yüzde 11.28'lik düşüşle de Garanti Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 481 milyon 962 bin adet hisse senedi işlem gördü ve karşılığında 5 milyar 319 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında avro ve İngiliz Sterlini değer kazanırken, dolar ve İsviçre Frangı değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.10 oranında değer yitirirken, avro yüzde 0.30 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0150 YTL düşerek 1.3450 YTL'ye gerireken, avronun satış fiyatı 0.0050 YTL artarak 1.6770 YTL oldu. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.61 artışla 2.4750 YTL'ye çıkarken, İsviçre Frangı'nın satış fiyatı yüzde 0.46 düşüşle 1.0800 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3380 YTL'den, Avro 1.6750 YTL'den, İngiliz Sterlini 2.4700 YTL'den ve İsviçre Frangı da 1.0900 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı ile Cumhuriyet altınının satış fiyatı haftalık bazda değişim göstermedi. 
     Dünkü kapanış itibariyle külçe altının gram satış fiyatı 19.20 YTL, Cumhuriyet altınının satış fiyatı 129.50 YTL oldu.. 
     İstanbul Altın Borsası'nda İAB geçen hafta 24 ayar altının gram fiyatı yüzde 1.89 artarak 18.79 YTL'ye çıktı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.98 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 5,884 puan artarak 602,767 puandan 608,651 puana çıktı. 
     Geçen haftanın en çok değer kazanan katılma belgeleri, yüzde 8.22'lik artışla İş A Tipi Mali Endeks Fonu, yüzde 7.73'lük artışla Dış Yatırım A Tipi İMKB-30 Endeks Fonu ve yüzde 7.64'lük artışla da Ata Yatırım A Tipi İMKB-30 Endeks Fonu olarak sıralandılar. 
     Haftanın en çok değer yitiren katılma belgeleri ise yüzde 2.18'lik düşüşle Oyakbank B Tipi Yabancı Menkul Kıymet Fonu, yüzde 1.77'lik düşüşle İş B Tipi USD Eurobond Fonu ve yüzde 1.59'luk düşüşle de Garanti A Tipi Yabancı Fonu oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.5 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
