<DOC>
<DOCNO> 397692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo18.html </URL>
<DATE> 2005/11/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erzik ile Bıçakçı, FIFA Başkanı Blatter ile İsviçre'de biraraya geldi 
</HEADLINE>
<TEXT>

     Türkiye Futbol Federasyonu TFF Başkanı Levent Bıçakcı ile FIFA İcra Kurulu üyesi ve UEFA Asbaşkanı Şenes Erzik, İsviçre'nin Zürih kentindeki FIFA Genel Merkezi'nde FIFA Başkanı Sepp Blatter ile bu sabah biraraya geldi. 
     Futbol Federasyonu'ndan yapılan açıklamaya göre, yaklaşık 1.5 saat süren görüşmede başkan Bıçakcı ve UEFA Asbaşkanı Erzik'in, FIFA Başkanı Blatter ile hem İsviçre'de, hem de Türkiye'deki karşılaşmalar öncesinde ve sonrasında meydana gelen olaylar hakkında fikir alışverişinde bulundukları bildirildi. 
     Görüşmede Bıçakcı ve Erzik'i son derece samimi karşıladığı bildirilen Blatter'in, yaşanan olaylar ile ilgili üzüntülerini belirttikten sonra, FIFA Disiplin Kurulu soruşturmasının FIFA'nın uluslararası standartlarında en düzgün şekilde yürütüleceğinin garantisini verdiği kaydedildi. 
     Görüşmenin son derece sıcak ve pozitif geçtiğini belirten Levent Bıçakcı, yazılı açıklamada, şunları kaydetti 
     ''Dün İsviçre Federasyonu Başkanı ile Bern'de yaptığımız görüşmenin ardından bu sabah, Sayın Erzik ile birlikte, FIFA Başkanı Sayın Blatter ile Zürih'de biraraya geldik. Buluşmamızda hem Bern'de hem de İstanbul'da yaşanan ve hepimizi üzen olaylar ile ilgili olarak konuşma imkanı bulduk. Sayın başkan bizleri çok sıcak bir ortamda ağırladı ve Disiplin Kurulu soruşturmasının uluslararası standartlarda ve son derece düzgün bir süreçte yapılacağının garantisini verdi. Biz de TFF olarak soruşturma süresince üzerimize düşenleri en iyi şekilde yerine getireceğimiz konusundaki sözümüzü tekrar ettik.'' Bıçakcı'nın, Avrupa'daki temaslarına devam etmek üzere Zürih'ten İtalya'ya geçeceği açıklandı. 
     
</TEXT>
</DOC>
