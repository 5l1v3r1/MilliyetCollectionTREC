<DOC>
<DOCNO> 390449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy03.html </URL>
<DATE> 2005/10/28/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
''Kamu Alacakları Tahsili'' tasarısının 4 maddesi kabul edildi 
</HEADLINE>
<TEXT>

     Bazı kamu alacaklarının tahsili ve terkinine ilişkin yasa tasarısının 4 maddesi, TBMM Genel Kurulu’nda kabul edildi. Tasarıya eklenmek istenen maddenin oylamasında tartışma yaşandı. 
     Genel Kurul’da, AK Parti’li milletvekilleri, tasarıya, "30 Eylül 2005 tarihine kadar toplu iş sözleşmesine dayanarak veya başka bir tasarrufta bulunarak kamu personeline fazla ödemede bulunan kamu görevlileri hakkında idari, adli veya mali yönden herhangi bir işlem yapılmaması" yönünde geçici madde eklenmesi amacıyla önerge verdi. Önergenin 335 oyla kabul edilmesinin ardından madde oylanırken, Başkanlık Divanı’na gönderilen pusulalar tartışmalara yol açtı. CHP grup başkanvekilleri Haluk Koç ve Kemal Anadol ile ANAVATAN Grup Başkanvekili Süleyman Sarıbaş, oy verme işlemi sona erdikten sonra bazı AK Parti milletvekillerinin oy pusulalarını Başkanlık Divanı’na gönderdiğini, ayrıca Genel Kurul’da olmayan bazı milletvekilleri yerine de oy kullanıldığını ileri sürdü. AK Parti milletvekillerinin buna itirazı üzerine Genel Kurul’da hareketlilik yaşandı. Başkanvekili Nevzat Pakdil, milletvekillerinin Başkanlık Divanı önünde toplanmaları üzerine birleşime ara verdi. Yaklaşık yarım saatlik aranın ardından birleşimi açan Başkanvekili Pakdil, geçici maddenin af içermesi nedeniyle nitelikli çoğunluk 330 oy gerektirdiğini belirterek, oyların sayımı sırasında katip üyeler arasında görüş ayrılığı yaşandığını söyledi. Pakdil, "Bir katip üyenin sayımına göre 329, diğerine göre ise sonradan pusulayla gönderilen oyu sayarsak 330 çıkıyor. Bu durumda, oylamayı tekrar ettireceğim’ dedi. 
     
     "MECLİS’E GÖLGE DÜŞÜRMEYİN" 

     Pakdil’in açıklamasının ardından Genel Kurul’da usul tartışması açıldı. 
     CHP Grup Başkanvekili Kemal Anadol, Meclis’in tarihi kararlarından birini verme durumuyla karşı karşıya kaldığını belirterek, oylamanın yenilenmesi halinde Meclis’in manevi saygınlığına gölge düşeceğini ileri sürdü. Anadol, oy verme işlemi için verilen sürenin dolmasından sonra bazı milletvekillerinin Başkanlık Divanı’na pusula gönderdiğini ileri sürerek, AK Parti Genel Başkan Yardımcısı ve Amasya Milletvekili Akif Gülle’nin de süre bittikten 10 dakika sonra oy pusulası getirdiğine tanık olduğunu anlattı. 
     TBMM’de yıllar önce Cevdet Sunay’ın Cumhurbaşkanlığı süresinin uzatılmasıyla ilgili oylamada da benzeri bir durumun yaşandığını kaydeden Anadol, "Kullanılamayan bir oy nedeniyle Sunay’ın yerine, Fahri Korutürk Cumhurbaşkanı seçildi. Böylece, bir oyun önemi ortaya çıkmış oldu. Bu Meclis’in kuralları çok önemli. Futbol 11 kişiyle oynanır ve maç 90 dakikadır. 125. dakikada gol olmaz. Cumhuriyet tarihinde görülmemiş bir sayıya sahip olan iktidar nitelikli çoğunluğu sağlayamıyorsa, oturup bunu düşünsün. Oylamayı tekrarlamayın, bu vebalin altında kalmayın" dedi. 
     ANAVATAN Bitlis Milletvekili Edip Safder Gaydalı da konuşmasında, oylama bitip tasnif yapılırken AK Parti Afyonkarahisar Milletvekili Ahmet Koca’nın, Adalet Bakanı Cemil Çiçek’in önünde pusulasını yazdığını, bu pusulanın Gülle tarafından oy verme işlemi bittikten sonra Başkanlık Divanı’na verildiğini öne sürdü. 
     AK Parti Grup Başkanvekili Salih Kapusuz ise Başkanvekili Pakdil’in oylama sonucunu açıklamadığına işaret ederek, "Seçimlerde saat 5 oldu diye sırada bekleyen vatandaşı oyunu kullandırtmadan geri mi gönderiyorsunuz " dedi. 
     Katip üyeler arasındaki görüş ayrılığı nedeniyle oylamanın yenilenmesini isteyen Kapusuz, buna Başkanvekili’nin karar vereceğini söyledi. 
     
     NİTELİKLİ ÇOĞUNLUK SAĞLANAMADI 

     Genel Kurul’da konuşmaların ardından milletvekilleri arasında tartışmalar yaşandı. CHP ve AK Parti milletvekilleri sıralarından kalkarak, usul konusundaki itirazlarını karşılıklı sürdürdü. 
     Başkanvekili Pakdil’in oylamanın tekrar edileceğini söylemesi üzerine Genel Kurul’da hareketlilik yaşandı. CHP’li milletvekilleri, Pakdil’in tutumunu eleştirerek, "Hukuk herkese lazım", "330 diye yaz, kararı ilan et", "Adaletli misiniz " diye tepki gösterdi. 
     CHP Mersin Milletvekili Mustafa Özyürek de AK Parti’lilere, "Başkanın haysiyetini iki paralık ettiniz" diye bağırdı. Pakdil’in "Haddinizi aşan ifadeler kullanıyorsunuz" demesi üzerine Özyürek, "Bilerek konuşuyorum" karşılığını verdi. 
     Başkanvekili Pakdil, CHP’li milletvekillerinin eleştirilerine karşı, hiçbir zaman adaletten ayrılmadığını belirterek, Akif Gülle’nin çocuğu hasta olan bir milletvekilinin kendisine verdiği pusulayı Başkanlık Divanı’na ilettiğini söyledi. Pakdil, "Sayın Gülle’yi yıllardan beri tanıyorum. Böyle bir olaya tevessül edecek biri değil" dedi. 
     Pakdil, milletvekillerinin birbirine karşı ifadelerinde özenli davranması gerektiğini vurgulayarak, "nihayetinde hepimiz burada gelip geçiciyiz. Birbirimize saygılı olmalıyız" uyarısında bulundu. 
     Yapılan oylamada, geçici madde nitelikli çoğunluk olan 330’u bulamayarak 327 oyda kaldı. Maddenin reddedilmesi üzerine tartışma sona erdi. CHP’li milletvekilleri, sonucu alkışlarla karşıladı. 
     Başkanvekili Pakdil, 14.00’te toplanmak üzere birleşimi kapattı. 
     
     TASARI 

     Bazı kamu alacaklarının tahsili ve terkinine ilişkin yasa tasarısının kabul edilen maddelerine göre, mecburi hizmet karşılığı yurtdışına gönderildikten sonra görevlerinden ayrılan ve mecburi hizmet yükümlülüğü nedeniyle haklarında borç takibi başlatılanlara yapılan masrafa, düzenlemeden önceki sürede faiz uygulanmayacak. 
     TÜBİTAK’ta görevlendirilerek ikinci görev aylığı limitini aşan ödemeden yararlananlardan hilesi veya gerçek dışı beyanları bulunmayanların 15 Ocak 2004 tarihinden geriye doğru 60 gün içinde kalan dönemdeki ödemeleri iade etmesi istenecek. Ancak ita amiri yetkilerini kullanmaları sonucu fazla ödeme yapılmasını sağlayan ve fazla ödemeden yararlananlar, bu miktarı geri ödeyecek. Bu kapsama giren kişilerin yaptıkları ödemeler nedeniyle açılan davalar işlemden kaldırılacak. 
     Basına bilgi verdiği gerekçesiyle kademe durdurma cezası alanların bu cezaları da "kınama"ya dönüştürülüyor. 
     
</TEXT>
</DOC>
