<DOC>
<DOCNO> 358791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/dunya/adun.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
En ırkçı benzetme 
</HEADLINE>
<TEXT>


İngiliz Daily Mail gazetesi, Tolkien'in filmi de yapılan 'Yüzüklerin Efendisi' adlı roman üçlemesindeki en çirkin ve vahşi ırkı Orkların dili 'Kara Lisan'ın da Türkçe olduğunu yazdı 

MENDERES ÖZEL, NEVSAL ELEVLİ Londra 


John Ronald Reuel Tolkien'in, beyazperde uyarlaması gişede rekorlar kıran ölümsüz üçlemesi Yüzüklerin Efendisi'ndeki kötülük diyarı Mordor'un Türkiye, Karanlıklar Prensi Sauron'un çirkin savaşçı uşakları Orkların da Türkler olduğu öne sürüldü. İngiliz Daily Mail gazetesi, serinin ilk kitabı 1955'te yayınlanan Yüzüklerin Efendisi hakkında ortaya attığı iddiayı okuyucularına duyururken seçtiği "Tolkien'in Ork Lokumu" Tolkien's Orcish delight başlığıyla da "Türk lokumu"na Turkish delight gönderme yaptı. 
Söz konusu iddia, gazetenin, okur sorularının cevaplandırıldığı sayfasında, bir okuyucunun "Mordor'un nerede olduğu" sorusuna verilen yanıtta yer aldı. Daily Mail muhabirleri James Black ve Charles Legge, Mordor kelimesinin eski İngilizce'de "ölümcül günah" veya "cinayet" anlamına gelen "morthor" kelimesinden türetildiğini belirtti. Yanıtta şu iddialar yer aldı 
MORDOR TÜRKİYE "Tolkien'in Orta Dünya haritasıyla Avrupa haritasını üst üste koyarsanız belli başlı iklim, bitki örtüsü ve zoolojik işaretlerin aynı olduğu görülür. Karanlıklar Prensi Sauron'un diyarı Mordor, hem konum hem de şekil olarak Türkiye'dir. Türkiye'nin üç tarafında yer alan denizler Mordor'da dağlar olarak değiştirilmiştir. Harad, Arap topraklarıdır." 
KARA LİSAN TÜRKÇE "Mordor'un Türkiye'nin, Anadolu'nun şekline sahip olmasının dışında Orkların lisanı "Kara Lisan"ın da Türkçe ile benzerlikleri vardır. Tolkien'in Nurnen Denizi çevresinde yaşayan köle insanlar Ermenilere, Nurnen Denizi de Van Gölü'ne benzetilebilir." 
PELARGİR İSTANBUL "Hobbitlerin yaşadığı Shire, İngiltere'nin ortası olabilir. Gondor ise Akdeniz'e kıyısı olan İtalya ve Yunanistan'da, Rohan Doğu Avrupa ormanlarında bulunabilir. Gondor'un başkenti Minas Tirit Venedik'le, Gondor'un ikinci büyük kenti Pelargir ise Konstantinopolis İstanbul ile karşılaştırılabilir." 

ORKLAR Orta Dünya'nın en zalim ırkı 

JRR Tolkien'in yaratırken İskandinav mitolojisinden esinlendiği sanılan Orta Dünya'nın en çirkin, en pis, en vahşi ve en korkulan ırklarından Orklar, Tolkien mitolojisinde özel bir yere sahip. Kuzey'in karanlık güçleri tarafından kendilerine hizmet etmeleri için yaratılan Orklar, yaşadıkları Mordor diyarında Karanlıklar Efendisi Sauron'a hizmet eder. Orkların iyi bir ırk olan Elflerden yaratıldığı da söylenir. İletişim için diğer dillerden alıp, değiştirdikleri kelimelerden oluşturdukları bir dili genellikle küfretmek için kullanır. Orkların yalnızca bazı kelimelerini kullandığı "Kara Lisan"ı ise Karanlıklar Efendisi Sauron, kendisine hizmet edenlerin konuşması için icat etmiştir. Bu dili daha çok Mordor komutanları kullanır. Yüzüklerin Efendisi'ne konu olan "Yüzük"ün üzerindeki yazı da bu dilde yazılmıştı. 


</TEXT>
</DOC>
