<DOC>
<DOCNO> 358438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur23.html </URL>
<DATE> 2005/07/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Diyarbakır'da hortum, çocuğu 10 metre uçurdu .. 
</HEADLINE>
<TEXT>

     Diyarbakır’ın Çüngüş İlçesi’nde hortumun uçurduğu 8 yaşındaki çocuk ağır yaralandı. 
     Edinilen bilgiye göre, dün akşam saatlerinde Bursa’dan ailesiyle yakınlarını görmek için Diyarbakır’ın Çüngüş İlçesi’ne bağlı Akbaşak Köyü’ne gelen 8 yaşındaki Yasemin Memiş, köy girişinde hortuma yakalandı. 
     Hortumun uçurduğu Memiş, yaklaşık 10 metre yükseldikten sonra yere düştü. 
     Yakınları tarafından Diyarbakır Devlet Hastanesi’ne getirilen Yasemin Memiş’in, Beyin Cerrahi Bölümü’ndeki tedavisi sürüyor. 
     Hastane yetkilileri, kafatasında çökme kırığı oluşan Memiş’in ameliyat edileceğini söylediler. 
     Köy girişinde kızının, kendilerinden yaklaşık 100 metre ötede yürüdüğünü belirten anne Cemile Memiş, "Dün şiddetli rüzgar vardı. 
     Bir anda oluşan hortum, kızımı 10 metre yüksekliğe uçurduktan sonra taşlık bölgeye fırlattı. Olup biteni seyretmekten başka bir şey yapamadık. Her şey aniden oldu. Kızımın öldüğünü sandım. Çok şükür yaşıyor" dedi. 
     Çüngüş Kaymakamı Mustafa Demirelli, hortumun lokal olduğunu, ilçede hasara yol açmadığını söyledi. 
     
</TEXT>
</DOC>
