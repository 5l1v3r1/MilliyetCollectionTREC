<DOC>
<DOCNO> 363512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur46.html </URL>
<DATE> 2005/07/22/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
El Cezire çekim yapmak amacı ile Rize'ye gelecek... 
</HEADLINE>
<TEXT>

     Rize Kültür ve Turizm İl Müdürü İsmail Hocaoğlu, El Cezire televizyonundan iki kişilik ekibin, çekim yapmak amacıyla Rize’ye geleceğini söyledi. 
     Hocaoğlu, AA muhabirine yaptığı açıklamada, Kültür ve Turizm Bakanlığı’nın Türkiye’yi tanıtmak için hazırladığı reklam filminin, El Cezire televizyonunda yayınlanmaya başlamasından sonra Türkiye’ye gelen Arap turistlerin sayısının yüzde 25-30 arttığını belirtti. 
     Türkiye’ye ilginin artması üzerine El Cezire televizyonundan iki kişilik ekibin, Rize’nin kültürel ve sosyal yapısını konu alan bir çekim yapmak amacıyla 26-31 Temmuz arasında Rize’ye geleceğini ifade eden Hocaoğlu, şunları kaydetti 
     "Gazeteciler en çok şehrimizle ilgili çay kültürünü merak ediyorlarmış. Nasıl toplandığı, nasıl işlendiği, hatta nasıl demlendiğini bile merak ediyorlar. Sosyal yaşantıyı, yörede ne yenir, nasıl yaşanır, nasıl giyinilir bu konuları yansıtan bir çekim yapmak istediklerini vurguladılar. İnanıyorum buraya gelip, bizleri gördükten sonra Arap turistler Rize’yi birinci tatil bölgesi olarak kafalarının bir köşesine not edecekler." Hocaoğlu, Rize’ye gelecek ekibin Anzer Festivali’ne katılacağını da kaydetti. 
     
</TEXT>
</DOC>
