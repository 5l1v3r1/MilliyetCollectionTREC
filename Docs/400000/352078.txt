<DOC>
<DOCNO> 352078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/ydemirkol.html </URL>
<DATE> 2005/06/15/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kazanmak güzeldir 
</HEADLINE>
<TEXT>



Başlangıçta yine çok durgunduk. Çin maçının şokunu üstünden atamamızdan mı bilmiyorum. Halbuki bir gün önce antrenmanda neşe vardı. Oyuncular ve teknik heyetteki genel kanıysa 'onlar yenmedi, biz kaybettik'ti. Ancak oyun başladığında aynı sıkıntıların yaşanmakta olduğunu gördük. 
Şenol Ustaömer'in savunmada iki, orta sahada bir ve forvette de 2 değişiklik yapması durumu çok değiştirmemiş gözüküyordu. Güçlü ama yönlendirilmemiş bir fizik ve zaman zaman parlayan teknik gösteriler dışında ortalamanın çok altında bir takım olan Panama'ya karşı uzun süre pozisyon, hatta pozisyon oluşturabilecek bir organizasyon bulamadık. 
Halbuki Şenol Ustaömer planını bir gün önceki antrenmanda defalarca çalıştırmıştı. Plan bir baskın taktiğiydi. Orta sahadan kapılan toplarla hızlı bir kanat bindirmesi, göbeğe pas ve iki oyuncunun çapraz koşusuyla yakalanacak skor. Bu planda, pası atması gereken belki de ilk oyuncu Olcan'dı. O pasa koşması gerekenler ise Ergün ve Uğur. Ama iki kanadımız bu işe hiç yeltenmedi. İşi Olcan üstlendi, Sezer'le paslaşıp, Gökhan'a golü attırdı. Öne geçmek iyiydi ancak Ukrayna'yla beraberlik halinde genel averajla geride kalacağımızdan goller atmak gerekliydi. İkinci yarı Ustaömer'in planı daha iyi işledi. Kanatlar bindirdi. Ortalar yapılmaya çalışıldı ama çok az gollük şut bulundu. Şu gerçek ki henüz üst düzey bir oyuna gelemedik. Plan iyi ama uygulama sorunu var. Yine de galibiyet ve 3 puan güzeldir. Hele bu kadar elzemken. 



</TEXT>
</DOC>
