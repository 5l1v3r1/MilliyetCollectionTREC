<DOC>
<DOCNO> 371642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sondun09.html </URL>
<DATE> 2005/08/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gazze Şeridi'ndeki yerleşkelerin tahliyesi sürüyor... 
</HEADLINE>
<TEXT>

     Gazze Şeridi'ndeki Yahudi yerleşkelerinden Bnei Atsmona'da da tahliye işlemi başladı. 
     Çok sayıda polis ve askerin yerleşkeye girdiği ve çekilme karşıtlarıyla yerleşimcilerin sinagoga sığınmasını engellemek için güvenlik güçlerinin sinagog çevresinde mevzilendiği bildirildi. 
     İsrail askerlerinin bu sabah girdiği Katif yerleşkesinde de tahliye işlemi sürüyor. 
     Katif'i terk etmek üzere eşyalarını hazırlayan kadın yerleşimcilerden Dorit Armaş Nino 35 , İsrail Başbakanı Ariel Şaron'u suçlayarak, ''Hükümet hepimizi öldürüyor'' dedi. 
     6 çocuk sahibi olduğunu belirten Nino, ''15 yıldır buradayım, 6 çocuğumla şimdilik bir dil okuluna yerleştirileceğiz. Ne yapacağız bilmiyoruz. Ne para var ne ev'' diye konuştu. 
     
     TAHLİYE 
     Gazze Şeridi'ndeki yerleşkelerdeki ailelerin yüzde 80'inin gönüllü olarak tahliye oldukları belirtiliyor. 
     Bölgedeki 21 yerleşkeden 16'sı boşaltıldı. Kalan 5 yerleşke bugünden itibaren boşaltılıyor. Tahliyesine bugün başlanan Katif ve Bnei Atsmona dışında, henüz tahliyesi tamamlanmayan 3 yerleşke Netzarim, Gadid ve Elei Sınai. 
     Netzarim'in yarın tahliye edileceği, Gazze'nin kuzeyindeki Gadid ve Elei Sınai'nin hemen hemen boş olduğu belirtiliyor. 
     Gazze Şeridi'ndeki Tel Katifa, Bedolah, Kerem Atsmona, Morag, Ganei Tal, Dugit, Netzer Hazani, Neve Dekalim, Kfar Darom, Gan Or, Şirat Hayam, Kfar Hayam yerleşkeleri boşaltıldı ve bu yerleşkelerin boş oldukları resmen açıklandı. 
     Rafiah Yam, Peat Sade, Nissanit ve Selav yerleşkelerinin de boşaltıldığı, ancak bunun resmiyet kazanmadığı belirtildi. İsrail ordusunun boşaltılan yerleşkelerin bazılarındaki evleri yıkmaya başladığı kaydedildi. 
     Batı Şeria'daki 4 yerleşimden Sanur ve Homeş'in de Çarşamba günü boşaltılması bekleniyor. Batı Şeria'daki Ganim ve Kadim yerleşkeleri gönüllü olarak boşaltılmıştı. 
     Ancak Sanur'da 800, Homeş'te 1500'nden fazla aşırı sağcı eylemcinin toplandığı ve çekilme karşıtlarının bu yerleşkeleri direniş merkezi haline getirmek istediği belirtildi. 
     
</TEXT>
</DOC>
