<DOC>
<DOCNO> 374761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy07.html </URL>
<DATE> 2005/09/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Org. Büyükanıt'ın Roj TV sözlerine Danimarka'dan yanıt geldi 
</HEADLINE>
<TEXT>

     CNNTÜRK 

Kara Kuvvetleri Komutanı Orgeneral Yaşar Büyükanıt'ın Roj TV'yi ima ederek yaptığı ''PKK’nın televizyonu Danimarka’dan yayın yapıyor'' açıklamasına yanıt geldi. 
     Danimarka Başbakanlığı, Dışişleri Bakanlığı ve Kültür Bakanlığı Orgeneral Büyükanıt’ın açıklamaları konusunda kendilerine resmi bir bilgi ulaşmadığını açıkladı. 
     Danimarka Başbakanı Anders Fogh Rasmussen’in basın danışmanı Mechael Heboe, PKK bir terör örgütü olduğuna göre eğer Danimarka’da yayın izni verilmiş ise ve buradan bir yayın yapılıyorsa, bu da Terör Yasası’na aykırı bir davranış sayılır" dedi. 
     Hoboe konunun sorumluluğunun polis ve Adalet Bakanlığı’na ait olduğunu söyledi. 
     Danimarka Dışişleri Bakanlığı Türkiye Masası Şefi Ulrik Vestergard ise, konu Dışişleri’nden çok Kültür Bakanlığı’nı ilgilendirir. Çünkü ülkemizde radyo ve televizyonlara yayın iznini Kültür Bakanlığı veriyor. Ancak General’in bu açıklamasıyla Danimarka ve Türkiye’nin ilişkilerine zarar gelmez" ifadesini kullandı. 
     Vestergard, konuyu Danimarka’nın Ankara temsilciliği nezdinde araştıracaklarını söyledi. 
     Danimarka Kültür Bakanlığı da Roj TV ile ilgili iddiaları araştıracaklarını bildirdi. 
     
     DANİMARKA BÜYÜKELÇİSİ "TÜRKiYE’NİN ROJ TV TALEBİ OLMADI" 

     Danimarka’nın Türkiye Büyükelçisi Christian Hoppe, Türk makamlarının kendilerine Roj TV ile ilgili herhangi bir başvuruda bulunmadığını söyledi. 
     Christian Hoppe, ANKA’ya yaptığı açıklamada, Kara Kuvvetleri Komutanı Orgeneral Yaşar Büyükanıt tarafından gündeme getirilen ve yayınlarını Danimarka’dan yaptığı ifade edilen Roj TV hakkında Türk makamlarının kendilerine herhangi bir başvuruda bulunmadığını belirtti. 
     Hoppe, Türk yetkililerin herhangi bir talebi olursa Roj TV konusunda görüşmelere açık olduklarını kaydetti. 
     PKK’nın Avrupa Birliği’nin terör listesinde olduğunu hatırlatan Büyükelçi Hoppe, Danimarka’nın da PKK’yı bir terör örgütü olarak kabul ettiğini söyledi. 
     Hoppe, Danimarka’nın Roj TV’nin yayınlarına son vermeyi düşünüp düşünmediği yönündeki soruya ise şu anda tam bir cevap veremeyeceğini, gelişmeleri takip ettiklerini söyleyerek yanıtladı. 
     
     Başbuğ da çağrı yapmıştı 

     Orgenaral Büyükanıt 30 ağustosta Gazi Orduevi'nde düzenlenen resepsiyonda, "PKK’nın televizyonu Danimarka’dan yayın yapıyor. Bu sadece televizyon yayını değil. Birliklerimizden biri kafasını çıkartsa, televizyon yayınını kesip bunu bildiriyor. Buna hakları yok. Hazmedemiyorum. Bütün dünya terörle mücadele ederken Danimarka bunu nasıl yapıyor" demişti. 
     NATO üyesi bir ülkenin bunu yapmasını eleştiren Büyükanıt, müttefik olduğumuz bir ülke de yayın yaparsa tabi ki ikaz edeceğim" şeklinde konuşmuştu. 
     Geçtiğimiz temmuz ayında Danimarka'ya bir çağrı da Genelkurmay İkinci Başkanı Orgeneral İlker Başbuğ'dan gelmişti. 
     Başbuğ, "örgütün propagandasını yapan sivil toplum örgütleri, gazete ve televizyonlar var. Danimarka üzerinden yayın yapan bir televizyon kanalı terör örgütünün propagandasını yapmakta. Danimarka AB kurallarına göre bu yayını durdurmalı" demişti. 
     
     ROJ TV 

     Türkiye'nin baskısı sonucu kapatılan Med TV yerine kurulan Medya TV'nin ardından PKK çizgisinde Roj TV kuruldu. 
     Kanal Kürtçe'nin yanı sıra Arapça, Türkçe de yayın yapıyor. 
     Saat 13.00'te başlayan yayın 12 saat sürüyor. 
     'PKK'nın televizyonu' olarak bilinen Roj TV'de siyaset dışında programlar da yayınlanıyor. 
     
</TEXT>
</DOC>
