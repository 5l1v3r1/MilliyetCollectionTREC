<DOC>
<DOCNO> 387839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo04.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Top Aktuğ'da 
</HEADLINE>
<TEXT>


Trabzon yönetimi Atay Aktuğ'un katılmadığı toplantıda kongreye gitme yönünde görüş birliğine vardı, ancak kesin kararı başkana bıraktı 


Trabzonspor yönetiminin dün akşam olağanüstü gerçekleştirdiği toplantıda kongre tartışıldı. Yönetim kurulu toplantısına Ankara'da bulunan Başkan Atay Aktuğ katılmadı. Asbaşkan Ömer Sarı'nın başkanlık ettiği toplantıda yöneticiler kongrenin yarar getirip getirmeyeceğini detaylı bir şekilde tartıştı. Toplantıda, Aralık ayında yapılacak olan mali genel kurulun seçimli genel kurula dönüştürülmesinin yarar sağlayacağı fikri ağır bastı. Ancak bu kararın alınmasından önce Başkan Atay Aktuğ'un Ankara'dan dönüşünün beklenmesi yönünde karar alındı. 
Aktuğ'un bu akşam Trabzon'a geleceği, perşembe akşamı bir toplantı daha yapılması kararına varıldı. Aktuğ'un da katılacağı toplantıda yine aynı yönde karar çıkması halinde, yönetimin kongreye gitme eğilimi bu kez karara bağlanacak. 
Öte yandan Samsunspor maçında takım mağlup durumdayken yedek kulübesinde gülerken ekranlara görüntüleri yansıyan Hasan Üçüncü ve İbrahim Ege'ye de iç disiplin yönetmeliği gereği 2 biner YTL ceza verilmesi kararlaştırıldı. 

Fatih seferberliği 

Milan'ın doktorlarının verdiği program doğrultusunda çalışan kaptan Fatih Tekke'nin Erciyesspor maçında forma giymesinin çok zor olduğu bildirildi. Sadece düz koşu yapan milli futbolcunun cuma gününe kadar hazır duruma gelmesi için seferberlik başlatıldı. Takımla çalışmalara başlayan Eller'in ise oynayacağı açıklandı. Öte yandan yönetimin, Halilhodziç'in raporu doğrultusunda bazı isimlere para cezası kesmeye hazırlandığı öğrenildi. 


</TEXT>
</DOC>
