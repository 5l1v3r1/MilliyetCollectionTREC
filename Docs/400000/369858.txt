<DOC>
<DOCNO> 369858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/yasam/axyas02.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Drakula'nın başı tartışma yarattı 
</HEADLINE>
<TEXT>


Drakula öldürüldükten sonra başının İstanbul'a getirildiğini iddia eden 'Tarihçi' adlı kitap, tarihçileri kızdırdı. Prof. Halaçoğlu ve yazar Coral, 'Böyle bir kayıt yok' diyorlar 

ÖNAY YILMAZ İstanbul 

Elizabeth Kostova'nın, 'Kazıklı Voyvoda' ve 'Drakula' lakaplarıyla tanınan Eflak Prensi Vlad Tepeş'in öyküsünü modern dünya ile bağ oluşturarak romanlaştırdığı kitabı 'Tarihçi', tartışma yarattı. Kitapta, 20 bin Osmanlı askerini kazığa oturtarak öldüren ve vampir filmlerinin esin kaynağı olan Vlad Tepeş'in başının, cesedinden ayrıldıktan sonra İstanbul'a getirildiği ileri sürülüyor. Ayrıca Tepeş'in, küçükken II. Mehmet'le birlikte eğitim gördüğü belirtiliyor. 
Tarih Vakfı'nın yayın organı Toplumsal Tarih adlı derginin 121. sayısında da, Drakula'nın cesedinin İstanbul'da kazığa oturtularak teşhir edildiği, kafasının da bilinmeyen bir yere gömüldüğü belirtilerek bu bilgi bir anlamda doğrulanıyor. Ancak II. Mehmet ile eğitim aldıklarından bahsedilmiyor. 

'Osmanlı'da teşhir yok' 
Bu görüşlere karşı çıkan Türk Tarih Kurumu Başkanı Prof. Dr. Yusuf Halaçoğlu, "Kafanın İstanbul'a getirildiğine dair kayıt yok. Osmanlı'da hiç kimse öldürüldükten sonra İstanbul'a getirilip teşhir edilmemiştir. Balkan tarih kitapları abartılarla dolu. Popüler tarihte okuyucuya çarpıcı gelecek şeyler, doğrusuna yanlışına bakmadan yazılıyor" dedi. 

'Drakula'nın kardeşi' 
"Konstantiniye'nin Yitik Günceleri" adlı kitapta Drakula'nın öyküsüne yer veren yazar Mehmet Coral da, Vlad Tepeş'in değil, kardeşi Radu'nun Osmanlı'nın elinde olduğunu, hatta Fatih Sultan Mehmet'in gözdesi olduğunu belirterek, "Kafasının İstanbul'a getirildiğine dair bilimsel bir kayda rastlamadım. Bildiğim kadarıyla her vampirin kalbine kazık çakılıyor, öyle gömülüyor" diye konuştu. 


</TEXT>
</DOC>
