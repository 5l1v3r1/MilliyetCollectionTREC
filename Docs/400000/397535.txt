<DOC>
<DOCNO> 397535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/yguven.html </URL>
<DATE> 2005/11/24/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Boynumuz kıldan ince .. 
</HEADLINE>
<TEXT>


Spordan sorumlu Devlet Bakanımız sayın Mehmet Ali Şahin için çok zor bir demeç olmalıydı son söyledikleri... 
Yani, "başarısız federasyonlar gitsin" cümlesi. 
Hangileriydi bu federasyonlar Başkanları kimdi Yönetim kurullarında kimler yer almaktaydı 
Tabi kıymetli medyamız için sadece futbol vardı ve sadece Levent Bıçakcı federasyonunun imdat frenini çeken bir konuşmaydı bu... 
Gerçekten bu kadar mı 
Diyelim ki öyle. Hükümet ve bakanlık, kucağımıza bırakılan büyük futbol kaosundan rahatsız olmuştu ve federasyonun değişmesini istiyordu. 
Sahi, Levent Bıçakcı Federasyonu'nu kim kurdurmuştu 
Aylarca yazıp çizmedik mi siyaset destekli olduğunu 
Dedikodular, hükümetin federasyona girmesini istediği 5-6 ismin önce Haluk Ulusoy'un önüne koyulduğunu, onunla anlaşılamadığı için Levent Bıçakcı adının yaratıldığını söylüyordu. 
Sağı solu boştu Bıçakcı'nın... Tabanı da yoktu. Gerektiğinde indirmesi kolay olurdu. 
Hatta ben açıkça sormuştum sayın Bıçakcı'ya "Siz hükümetin federasyonu musunuz" diye. 
"Fena mı" demişti. "Arkamızda siyasi güç olunca reformlarımız kolaylaşır"... 
O kadar açık yani 
Peki, futbol, sıkıntı unsuru olmaya başlayınca, Levent Bıçakcı mı oluyor tek sorumlu şimdi 
Hem size bir şey söyleyeyim mi o koltuktan kolay kolay kalkmayacaktır başkan Çünkü kendini suçlu olarak görmemektedir. 
Bir bakıma da haklıdır .. Çalışacağı insanları o tespit etmemiştir ki... Tabi federasyondaki çaycı, sekreter, bilgisayarcı, temizlik görevlileri falan dışında. Yönetimdekilerin çoğunu ise ilk defa federasyonda tanımış olmalı Bıçakcı. 
Allah aşkına, başımıza gelen her türlü iyi ve kötü şeyin hangi birinde bizden fazla sorumlu olabilir ki başkan 

Gelelim sayın bakanımızın işaret ettiği diğer federasyonlara. 
Türk sporunda kepenk indiren öyle federasyonlar vardır ki, beceriksizlik bir yana yüz kızartıcı suçlamaların da muhatabıdır. Adımız dopingçiye çıkmıştır halterde, vücut geliştirmede. Bireysel suçlamalar ise olimpik branşların neredeyse yarısına bulaşmıştır. 
Peki bu federasyonlar kimin federasyonudur 
Spordan Sorumlu Devlet Bakanlığımıza bağlı Gençlik ve Spor Genel Müdürlüğü'nün... 
Onun adına sportif faaliyetleri yürüten, ona yakın insanlardan kurulmuştur bu federasyonlarımız... Ve hemen her birinin başkanlığı, yönetimi kurulu üyeliği için Genel Müdürlük yönlendirmiştir seçmenlerini. 
Siyasetin isteğine "rağmen" seçilmiş bir veya iki tanesi dışında federasyon başkanı adı verebilmek mümkün değildir. 
Kısaca, başarılı, başarısız ne kadar federasyon varsa hepsi siyasetin imalatıdır. 
Duruma bakılırsa, ortada apaçık bir "imalat hatası" vardır. 
Ve sayın bakanımız kürsüye çıkmış aynen bizim gibi yakınmaktadır Türk Sporu'nun içinde bulduğu durumdan... 
En büyük alkışı da bizim meslektaşlardan almaktadır. 
Hükümet, bakan, genel müdür, devlet, bürokrasi gibi kavramlar karşısında "boynu kıldan ince olmak" gazetecilerin sadece spor branşında dirsek çürütenlere özgü bir şey değildir. İnsanların zaafları vardır. İhtiyaçları, korkuları vardır. Hırsları vardır. İnsanlar çiğ süt emmiştir. 
Lakin bu "boyun eğme" ve "şakşakçılık" işini, sadece "hobi" olarak yapanların en yoğun popülasyonu sporda, özellikle de futboldadır. 
Çünkü bu bir donanım ve akıl yürütme meselesidir. 
Her ikisi de azdır bizde. 
Sayın bakan "işaret" etmişse, "parola"yı söylemek bize düşmelidir 
"Gitsin Bıçakcı". 
Kim gelsin 
"Bilmem... Hükümet onu işaret etmedi" 

Niye dönsün Seba 

Ben de söylüyorum, başkaları da 
"Bir dönse başkan Süleyman Seba" .. 
Hatta tribünden "Ahmet Dursun, Seba gitsin" diye bağıranlar bile var aralarında. 
İyi ama, ne değişti ki Beşiktaş'ta da dönsün 
Eskiden de başkana sövüyordu tribünler, bugün de. Seba'nın sinkaflı vedası yetmedi, arada bir başkan daha kurban gitti küfürlere... Şimdi sıra sayın Demirören'de. 
Bakın... İyidir kötüdür, başarılıdır başarısızdır ama Beşiktaş'ta yetişmiş, Beşiktaş'a başkan olmuş bir insana Beşiktaşlı olduğunu iddia edenler organize şekilde küfür ediyorsa bitmiştir bu iş. 
Kimse taraftara eyyam yapmasın. Tribünlere oynamasın. Görüyoruz bir sürü zat-ı muhterem klasik cümlelerle küfürü kınadıktan sonra en az üç misli zamanını Beşiktaş seyircisinin yüceliğini anlatmaya harcıyor. Bir kişi de çıkıp, "Çok ayıp ettiniz beyler" deyip bırakmıyor. İlla ki, "Beşiktaş taraftarının ihtişamı"... 
Tamam, muhteşem... Ama bu konuda hatalı işte. 
Bu zat-ı muhteremler Beşiktaş kapısı kapanır korkusuyla lafın arkasına dönüp puanlar almayı sürdürdükçe, tribündeki o delikanlı da hatasını anlayamayacak bilesiniz. 
Ve Türkiye'nin en çok adaylı, en demokratik başkanlık seçimlerini yapan Beşiktaş, yakında aday bulmakta bile zorlanacaktır. 
Niye başkan olsunlar ki... Parasıyla, zamanıyla, sevgisiyle küfür işitmek için mi 
Tribünler bu kötü alışkanlıklarından niye vazgeçsin .. Kimse doğru dürüst kınamıyor ki. 

Etikçinin şaşkını 

Hiç tanımam Yaşar Aydın'ı... Söylediğine göre iş adamıymış. Futbol sevdalısıymış. "Bu ülkenin bana ihtiyacı var diye" milli maçta görev almış .. 
Allahı var, kimseye fiske bile vurmamış soyunma odası koridorunda. Vukuat çıkarmamış. Aksine bir iki küçük tribün arbedesini büyümeden bastırmış. 
Lakin Sedat Peker ile muhabbeti yüzünden tırmıklıyorlar kendisini... 
"Seni kim görevlendirdi" 
Adam söylüyor 
Davut Dişli... 
"Ama nasıl olur, senin Sedat Peker ile yakınlığın var". 
"Evet tanıyorum" diyor. Dehşete kapılıyorlar. 
Veya rol yapıyorlar 
Yahu Yaşar Aydın'ı görevlendiren federasyon üyesinin, Sedat Peker ile telefon konuşmaları çarşaf çarşaf yayınlandı gazetelerde. Niye kulağınızın üstüne yattınız. 
Sedat Peker ile tanışıklığı olanı futbolun içinde istemiyorsanız, koridordaki adam mı önemli, federasyondaki mi 
Etikçinin şaşkını, rütbeleri unutur kış günü. 



</TEXT>
</DOC>
