<DOC>
<DOCNO> 372308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas10.html </URL>
<DATE> 2005/08/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Dolmabahçe Sarayı Sufera Salonu ziyarete açıldı 
</HEADLINE>
<TEXT>

     TBMM Milli Saraylar Daire Başkanlığı'na bağlı Dolmabahçe Sarayı'nda yer alan Sufera Sefirler Salonu'nun, restorasyon çalışmaları tamamlanarak ziyarete açıldığı bildirildi. 
     Milli Saraylar Daire Başkanlığı'ndan yapılan yazılı açıklamada, Dolmabahçe Sarayı'nda restorasyon çalışmalarının uzman ellerde sürdüğü belirtilerek, şöyle denildi 
     ''Mabeyn adı verilen Selamlık bölümünün en görkemli salonu olan yabancı elçilerin bekletildiği Sufera Salonu'ndaki çalışmalar tamamlanarak ziyarete açıldı. 
     Sufera Salonu'ndaki restorasyon, Milli Saraylar Daire Başkanlığı tarafından 2 yıl önce başlatılmıştı. Çatıdan akmalar nedeniyle bordürleri, kalem işi ve alçı süslemelerinde yoğun dökülmeler olan salonda deniz tarafı boşaltılarak restorasyona başlandı. Çalışmalarda, çatıdaki kurşun levhalar değiştirilerek akmalar önlendi. Her safhasında orijinal şekli muhafaza edilerek ince işleri yapılan tavandaki çalışmalar, ziyaretçiler tarafından ilgiyle izleniyordu. Uzman restoratörler, orijinal malzemeye ve yöntemlere sadık kalarak süslemeleri temizledi ve yeniledi. Aynı çalışma, sarayın başka oda ve salonlarında da yürütülüyor.'' Açıklamada, Sultan Abdülmecit tarafından 150 yıl önce yaptırılan Dolmabahçe Sarayı'nda sürekli ihtiyaç duyulan restorasyon ve onarım çalışmaları için uzmanlaşmış cam, porselen, kalem işi, saat, sanayi araçları, mobilya gibi teknik birimler bulunduğu ifade edilerek, şunlar kaydedildi 
     ''Bunların dışında sarayın dış cephesinde koruma ve restorasyon çalışmaları devam ediyor. Restorasyonu tamamlanan mekanlar, orijinal eşyalar yerine konularak yeniden ziyarete açılıyor. Milli Saraylar Daire Başkanlığı tarafından yürütülen çalışmalarla saraylar, gelecek kuşaklara orijinal şekliyle aktarılıyor. Dolmabahçe Sarayı dışında Beylerbeyi Sarayı, Aynalıkavak, Maslak, Küçüksu, Beykoz, Ihlamur kasırları gibi tarihi yapılar Milli Saraylar Daire Başkanlığı tarafından yönetiliyor, bakım ve onarımları yapılıyor.'' 
     
</TEXT>
</DOC>
