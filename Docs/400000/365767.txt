<DOC>
<DOCNO> 365767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/ekonomi/eko02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Seydişehir Alüminyum'da olaylar dün de devam etti 
</HEADLINE>
<TEXT>


Seydişehir Alüminyum'u alan CE - KA yöneticilerinin devir için fabrikaya gelmesiyle başlayan olaylar dün de devam etti. 2 bin işçi ve ailesi protesto yürüyüşü yaptı. AKP İlçe Binası'na saldırmak isteyen işçileri polis engelledi 

HASAN LEVENTOĞLU RIZA GERENİZ Seydişehir DHA 

Seydişehir Alüminyum'un, şirketi özelleştirme ihalesinden alan CE - KA'ya devrinin gerçekleştirildiği önceki gün başlayan olaylar, dün de devam etti. 2 bin 500 işçi, fabrika önünden kent merkezindeki Hükümet Meydanı'na kadar yürüdü. işçiler ile polis arasında kısa süreli arbede yaşandı. Polis işçilere göz yaşartıcı sprey sıkarak müdahale etti. Olaylar, Çelik-İş Sendikası Seydişehir Şube Başkanı Muharrem Oğuz'un araya girmesiyle büyümeden önlendi. 
Seydişehir Eti Alüminyum Fabrikası'nda çalışan işçiler ve ailelerinin katıldığı yürüyüş, geniş güvenlik önlemleri altında yapıldı. Yaklaşık 200 polisin ve özel robocopların önlem aldığı yürüyüş sırasında işçiler, 'Her yer ETİ, her yer direniş' , 'Seydişehir CE-KA'ya mezar olacak' gibi sloganlar attı. Yaklaşık 2.5 kilometre slogan atarak yürüyen işçiler, AKP İlçe Teşkilatı binası önünde polisin aldığı güvenlik önlemiyle karşılaştı. 
AKP İlçe Teşkilatı'nın taşlanması ihtimaline karşı polis tarafından kurulan barikatı aşarak yürümek isteyen işçiler ile polis arasında arbede yaşandı. Bazı işçilerin barikatı aşmak istemesi üzerine güvenlik güçleri göz yaşartıcı sprey kullandı. İşçiler çöp bidonlarını devirdi. Çelik- İş Sendikası Seydişehir Şube Başkanı Muharrem Oğuz'un işçileri uyararak müdahale etmesiyle yaşanan kısa süreli gerginlik büyümeden önlendi. 

Olaylar önceki gün başladı 
İşçiler dağıldıktan sonra bir grup kimliği belirsiz kişi, Belediye Binası civarında AKP'li Belediye Başkanı İbrahim Halıcı'nın makam şoförü Şükrü Çakır'ın arabasına tekme attı. Şükrü Çakır'ın sinirlenerek arabadan inmesi üzerine grup, Çakır'ı tartakladı. Giysileri parçalanan Çakır, şikayetçi olmak üzere karakoluna gitti. Saldıran grup dağılarak kayıplara karıştı. 
İşçiler, önceki gün de CE - KA yetkililerinin fabrikayı devralmak üzere geldiğini öğrendikten sonra üçü CE- KA yöneticilerine, biri fabrikaya ait dört aracın camlarını kırıp ters çevirmiş, sosyal tesisler ve Genel Müdür Mehmet Arkan'ın evini taşlamışlardı. Polis çevre il ve ilçelerden destek alarak CE - KA yöneticilerini fabrikadan çıkararak Konya'ya götürmüştü. 


</TEXT>
</DOC>
