<DOC>
<DOCNO> 368757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas02.html </URL>
<DATE> 2005/08/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İnternetten nikah masasına... 
</HEADLINE>
<TEXT>

     Aydın ARSLANYILMAZ 
ZONGULDAK, DHA 

ZONGULDAK İmam Hatip Lisesi Beden Eğitimi öğretmeni Hüseyin Aydın, 6 ay önce internetten tanıştığı Ukraynalı avukat Aleksandra Kyryllovi ile Türk geleneklerine göre yapılan düğünle dünyaevine girdi. Ukraynalı gelinin nikah şahitliğini Zonguldak Valisi Yavuz Erkmen yaptı. 
     Zonguldak İmam Hatip Lisesi Beden Eğitimi öğretmeni 38 yaşındaki Hüseyin Aydın, 6 ay önce 23 yaşındaki Ukraynalı avukat Aleksandra Kyryllovi ile internette chat yaparken tanıştı. İnternetten birbirlerine fotoğraflarını gönderen Aydın ve Kyryllovi, birbirlerine aşık oldu. İki kez Ukrayna'ya giden Aydın, aşık olduğu Kyryllovi'ye evlenme teklif etti. Genç kız da hiç düşünmeden Aydın'ın evlenme teklifini kabul etti. Ailelerin de onayıyla düğün hazırlıkları başladı. 
     Zonguldak'ın Kilimli Beldesi'ndeki Paflagon Sosyal Tesisleri'nde düzenlenen nikah töreni ve düğüne, Zonguldak Valisi Yavuz Erkmen, Zonguldak Belediye Başkanı AKP'li Secaattin Gonca, Kilimli Belde Belediye Başkanı DYP'li Ali Aslankılıç, gelin ve damadın aileleri ile diğer davetliler katıldı. Kilimli Belediye Başkanı Ali Aslankılıç tarafından kıyılan nikahta kız tarafının şahitliğini Vali Yavuz Erkmen, erkek tarafının şahitliğini de Zonguldak Belediye Başkanı Secaattin Gonca yaptı. 
     Kilimli Belediye Başkanı Ali Aslankılıç, nikah işlemini tamamladıktan sonra, evlilik cüzdanını Vali Erkmen'e uzattı. Vali Erkmen de çifte mutluluklar dileyerek evlilik cüzdanını gelin Aleksandra'ya verdi. 
     
</TEXT>
</DOC>
