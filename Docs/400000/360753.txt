<DOC>
<DOCNO> 360753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy09.html </URL>
<DATE> 2005/07/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Babacan'a sert tepki Türkiye üye olursa AB biter 
</HEADLINE>
<TEXT>

     Avrupa Parlamentosu üyesi Fransız Hristiyan Demokrat Jacques Toubon, Başmüzakereci Ali Babacan’ın AP’de yaptığı konuşmasına sert tepki gösterirken, "Türkiye AB’ye üye olursa AB biter" dedi. 
     Ali Babacan’ın konuşmasından hiçbirşey anlamadığını söyleyen Toubon, "Türkiye AB üyeliğini kendisine verilmiş bir hediye olarak algılıyor" dedi. 
     "Türkiye’nin yapılacak müzakereler öncesi bazı şartları yerine getirmesi gerekiyor" diye konuşan Fransız Hristiyan Demokrat, "Babacan konuşmasında Kıbrıs, Ermeni soyykırımı, azınlıklar ve din özgürlüğü ile ilgili doyurucu bilgi veremedi" iddiasında bulundu. 
     ABHaber’de yer alan demecinde Toubon ayrıca, "Türkiye AB’ye üye olursa AB biter. İngilizlerin istediği gibi serbest ticaret işbirliğinin olduğu bir kuruluş haline gelir. Türkiye girerse AB’nin bir anlamı kalmaz. Türkiye’nin ayrı kültür ve devlet anlayışı var. AB Türkiye’ye göre değil. AB siyasi birlik olacaksa burada Türkiye’ye yer yok" dedi. 
     Toubon AB’nin bir Hristiyan birliği olmadığını da savundu ve "AB siyasi birliktir" diye konuştu. 

     
</TEXT>
</DOC>
