<DOC>
<DOCNO> 355161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo11.html </URL>
<DATE> 2005/06/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Giray Bulak Federasyonun Yanal için biraz daha beklemesi gerekirdi 
</HEADLINE>
<TEXT>

     Denizlispor Teknik Direktörü Giray Bulak, A Milli Takım Teknik Direktörü Ersun Yanal'ın görevinden alınmasıyla ilgili olarak, ''Federasyon biraz daha beklemeliydi'' dedi. 
     Yeni sezon hazırlıkları için toplanan yeşil-siyahlı futbolcular, Pamukkale Devlet Hastanesi'nde sağlık kontrolünden geçti. Futbolcuların eko kardiyografileri ve akciğer filmleri çekildi, kan tahlilleri yapıldı. 
     Sağlık kontrollerine, henüz Denizli'ye dönmeyen Ersen Martin, Ömer Rıza, kaleci Souleymanou, Alp ve Kratochvil katılmadı. 
     Denizlisporlu futbolcular, sağlık kontrolünün ardından Gençlik ve Spor Denizli İl Müdürlüğü'nün Cankurtaran Tesisleri'nde 9 gün sürecek ilk etap çalışmaları için kampa girdi. 
     
     BULAK'TAN AÇIKLAMA 
     Bu arada gazetecilere açıklamalarda bulunan teknik direktör Giray Bulak, lige Cankurtaran, Gerede ve Kızılcahamam'daki kamp çalışmalarıyla hazırlanacaklarını, bu süre içinde de 11 hazırlık maçı yapacaklarını söyledi. 
     Transfer çalışmalarının sürdüğünü ifade eden Bulak, ''Çek futbolcu Radek ile anlaştık. Zaten kadromuzu büyük ölçüde koruduk. Eksik yerlere 2 nokta transfer daha yaparak daha güçlü hale geleceğiz'' dedi. 
     Bulak, Ersun Yanal'ın görevden alınmasıyla ilgili soruyu yanıtlarken de, ''Görevden almalar kulüp takımlarında olabilir ama milli takımda olmaz. Sonuçta ülke prestijidir. Doğru bulmadığımı ifade etmek istiyorum. Her ne kadar kurum ve hoca arasında bilemediğimiz sorun olduysa da sonuç bu olmamalıydı. Futbol Federasyonu'nun biraz daha beklemesi gerekirdi'' diye konuştu. 
     Milli takımın başına getirilecek teknik direktörün yerli mi, yabancı mı olması gerektiği sorusuna da Bulak, ''Türk olsun. Yabancı bizi anlamaz diye düşünüyorum. Taktik, teknik ve analiz açısından Türk hocalar daha avantajlıdır'' yanıtını verdi Öte yandan Denizlispor'un, anlaşmaya vardığı Çek futbolcu Radek ile 2 yılı opsiyonlu olmak üzere 5 yıllık sözleşme imzalayacağı öğrenildi. Geçen sezon Çek liginde 28 maç oynayan 22 yaşındaki Radek'in stoper olduğu ve çeşitli yaş gruplarında 58 kez milli takım forması giydiği belirtildi. 
     
</TEXT>
</DOC>
