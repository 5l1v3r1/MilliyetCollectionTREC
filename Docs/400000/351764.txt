<DOC>
<DOCNO> 351764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun26.html </URL>
<DATE> 2005/06/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Verheugen'den Türkiye karşıtlarına sert uyarılar... 
</HEADLINE>
<TEXT>

     AB Komisyonu üyesi Günter Verheugen, Türkiye'nin AB üyeliğinin ''şüpheli hale getirilmemesi'' konusunda uyarıda bulundu. 
     Verheugen, Süddeutsche Zeitung gazetesine verdiği demeçte, Alman Birlik partilerinin CDU CSU AB'nin genişlemesine sınır konulmasını talep etmesine ilişkin olarak, ''Buna ben de katılıyorum. Bu sınırlar zaten görülebiliyor. Bulgaristan ve Romanya yakında birliğe girecek. Sıradaki diğer adaylar da Türkiye ve Hırvatistan. Böylece sınırlar şimdilik belirlenmiş durumda'' dedi. 
     ''Türkiye'nin adaylığının kalıp kalmayacağı'' sorusuna karşılık da Verheugen şunları söyledi 
     ''Şimdi Türklerin AB üyeliği umudunu şüpheli hale getirenler, oradaki demokratik ve hukuk devleti reformlarını tehlikeye düşürür ve verdikleri söze büyük ihanette bulunmuş olur. Türkler zaten ne yaparlarsa yapsınlar, sonunda Avrupalıların onları istemediği duygusuna her zaman sahip oldular. Türklere gerekli güveni vermek için büyük çaba harcamak zorunda kalan sadece ben değildim. Şimdi bu güvenin sarsılmasının ne denli dar görüşlülük olacağını kelimelerle anlatmam mümkün değil. Bir müttefik ve Ortadoğu için güvenlik sürgüsü olarak bu ülkeyi kaybettiğimiz takdirde neler olabileceğini lütfen bir gözünüzün önüne getirin'' Türkiye'nin üyeliğinin en erken 10 yıl içinde belirleneceğini ifade eden Verheugen, ''O zaman reformlarla değişmiş tamamen farklı bir Türkiye olacak. Üye olarak alınıp alınmayacağına AB halkları o zaman karar verebilirler'' dedi. 
     Avrupa'nın bir anayasaya ihtiyacı bulunduğunu kaydeden Verheugen, ''Ancak bu bile yeterli değil. Avrupa içinde yeni bir büyük bütünleşme adımı atılmadan Türkiye'nin üyeliği gerçekleşemez. Suriye ve Irak'la sınırı olan böyle bir Avrupa, gerçek bir dış politikası olmadan nasıl işleyebilir ki'' diye konuştu. 
     Frankfurter Allgemeine gazetesi ise AB ülkeleri dışişleri bakanlarının Lüksemburg'ta yaptığı toplantıya yer vererek, AB devlet ve hükümet başkanlarının 16 ve 17 Haziran'daki zirvesinden sonra yayımlanacak bildiride, AB'nin genişlemesine, Bulgaristan, Romanya, Hırvatistan ve Türkiye'nin isimlerine değinilmeden genel bir ifadeyle yer verilmesinin kararlaştırıldığını yazdı. 
     Toplantıda Fransa ve Avusturya'nın girişimi üzerine, Türkiye ile AB üyelik müzakerelerine başlama tarihi olan 3 Ekim'in belirtilmemesinin de kararlaştırıldığı, buna İngiltere'nin karşı çıktığı kaydedildi. 
     Almanya Dışişleri Bakanı Joschka Fischer'in, AB'nin genişlemesine yönelik endişelerin daha çok ekonomik korkulardan kaynaklandığını, sadece güçlü bir Avrupa'nın uluslararası alanda rekabet edebileceğini söylediği ifade edildi. 
     Fischer, AB'nin genişlemesiyle ilgili olarak, varılan anlaşmalara bağlı kalınması gerektiğini, aksi takdirde bunun çok kötü sonuçlar doğuracağını söyledi. 
     Avusturyalı AB Komisyon üyesi Ferrero Waldner'in ise, AB'nin genişleme süreci hızının ''biraz yavaşlatılmasını'' istediği kaydedildi. 
     
</TEXT>
</DOC>
