<DOC>
<DOCNO> 380048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur23.html </URL>
<DATE> 2005/09/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Aracın deposunu çakmakla kontrol etmeye kalkışınca... 
</HEADLINE>
<TEXT>

     Burdur’da, mazot doldurduğu kamyonun deposunun dolup dolmadığını çakmak yakarak kontrol etmek isteyen pompacı ile kamyon şoförü, buharlaşan akaryakıtın alev almasıyla ağır yaralandı. 
     AA muhabirinin aldığı bilgiye göre, Ahmet Çakmak 50 adlı şoför, kullandığı Çelik Nakliyat’a ait 15 LE 050 plakalı kamyona akaryakıt almak üzere Burdur’un Çendik Köyü yakınlarındaki Akay Petrol adlı akaryakıt istasyonuna geldi. Kamyona mazot dolduran pompa görevlisi Durmuş Ali Gemici 41 , depodaki yakıtın hangi seviyeye geldiğini görebilmek amacıyla çakmağını yaktı. 
     Buharlaşan akaryakıt, çakmağın çakılmasıyla birlikte aniden alev aldı. Kıyafetleri tutuşan Durmuş Ali Gemici ile Ahmet Çakmak, akaryakıt istasyonundaki diğer görevlilerin yangın söndürme tüpleriyle müdahale etmeleri sonucu kurtarıldılar. Yangın da istasyonun diğer bölümlerine sıçramadan söndürüldü. 
     Burdur Devlet Hastanesi’ne kaldırılan yaralılar, ilk tedavilerinin ardından Antalya’daki Akdeniz Üniversitesi Hastanesi’ne sevk edildiler. Vücutlarında yüzde 50 oranında yanık meydana geldiği bildirilen yaralıların hayati tehlikelerinin sürdüğü öğrenildi. 
     AA muhabirinin görüştüğü Antalya Büyükşehir Belediyesi İtfaiyesi Daire Başkanı Ali Fuat Uslu, mazotun, benzine göre daha zor tutuştuğunu belirterek, şu bilgileri verdi 
     "Burada yanan buharlaşan gazdır. Deponun içerisi ve ortamın ısısından dolayı mazot buharlaşmıştır. Buharlaşan akaryakıt, ateşle buluştuğu anda tutuşur. Hele yakıt tankı boşsa, yanmaktan ziyade patlama bile meydana gelebilir." 
     
</TEXT>
</DOC>
