<DOC>
<DOCNO> 378355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko27.html </URL>
<DATE> 2005/09/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Vakıfbank Genel Müdürü halka arz çalışmalarımızı hızlandırdık 
</HEADLINE>
<TEXT>

     Vakıfbank Genel Müdürü Bilal Karaman, Vakıfbank'ın yaptığı atakla büyük ölçekli bankalar arasında yerini aldığını belirterek, ''bu büyüklükleri yakalayan bankamızın artık görücüye çıkmasını istiyoruz, bu bağlamda halka arz çalışmalarını hızlandırdık'' dedi. 
     Vakıfbank'ın son dönemdeki performansı ve 2005'in ilk 6 aylık sonuçları, Vakıfbank Yönetim Kurulu Başkanı Yusuf Beyazıt ve Vakıfbank Genel Müdürü Bilal Karaman'ın katıldığı basın toplantısıyla açıklandı. 
     Bilal Karaman, toplantıda yaptığı konuşmada, 2002 yılında orta ölçekli bankalar arasında bulunan Vakıfbank'ın, yaptığı atakla son 2 yıldır büyük ölçekli bankalar arasında yer aldığı belirterek, 2002-2004 yılları arasında bankanın dolar bazında yıllık ortalama yüzde 52 büyüdüğünü bildirdi. 
     Bu dönemde gerçekleştirdiği sıçrama sonucunda bankanın aktif büyüme hızı, kredi artış hızı, mevduat artış hızı, öz kaynak artış hızı ve öz sermaye karlılığında ilk 5 özel sermayeli banka arasında 1. olduğunu ifade eden Karaman, net kar artış hızında ise 2.'liği aldıklarını söyledi. 
     Karaman, ''bu büyüklükleri yakalayan bankamızın, artık görücüye çıkmasını istiyoruz, bu anlamda halka arz çalışmalarını hızlandırdık'' diye konuştu. 
     Halka arz çalışmaları kapsamında banka sermayesinin 1 milyar YTL'den 1 milyar 279 milyon YTL'ye yükseltileceğini bildiren Karaman, ''Halka açılması planlanan yüzde 21.89'luk kısmın yüzde 21.81'lik bölümü yeni ihraç edilecek D grubu hisse senetlerinin satışı yöntemiyle, yüzde 0.08'lik kısmı ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirilecek'' dedi. 
     
     ''KESİN TARİH VERMEK ZOR'' 

     Vakıfbank'ın halka arzında, yurt içi konsorsiyum liderinin İş Yatırım, yurt dışı global koordinatörlerin ise JP Morgan ve UBS, eş liderlerin ise İş Yatırım ve EFG İstanbul olduğunu açıklayan Karaman, halka arz sürecinin devam ettiğini, kesin bir tarih vermenin zor olduğunu söyledi. 
     Soruları da yanıtlayan Karaman, talep konusunda ise herhangi bir sıkıntı yaşanacağını tahmin etmediklerini belirterek, halka arzın hem banka hem de ülke açısından çok uygun olduğunu, yabancılara karşı herhangi bir kısıtlamanın söz konusu olmadığını söyledi. 
     Karaman, bir soru üzerine, Türkiye'de temaslarını sürdüren IMF heyetinin kendileriyle de görüştüğünü, konut finansman mortgage sistemiyle ilgili vergi konusuna değindiklerini, sistemde yer alan vergilerin hafifletilmesi yönündeki çalışmalarla ilgili sorular sorduklarını anlattı. 
     
     ''BANKACILIĞIN SÜPER LİGİNDE TOP KOŞTURUYORUZ'' 

     Vakıfbank Yönetim Kurulu Başkanı Yusuf Beyazıt da, Vakıfbank'ın yarım yüzyılı aşkın süredir ülke ekonomisine sağladığı katkıların karşılığını almaya başladığını belirterek, özellikle son yıllarda yapılan atılımların sonucunda artık Türk bankacılık sektörünün süper liginde top koşturduklarını söyledi. 
     Beyazıt, gazetecilerin halka arza ilişkin sorularını yanıtlarken, yabancıların blok alışı konusunda bir sorun yaşanıp yaşanmayacağını zamanın göstereceğini ifade ederek, ''ama böyle bir talep bizi sevindirecektir. Dünyanın bankamıza olan inancını ortaya koyacaktır'' diye konuştu. 
     Son günlerde özelleştirme ve yabancı sermayenin gündemde olduğunu kaydeden Beyazıt, banka olarak ölçek ekonomisinin tüm avantajlarından yararlanacaklarını bildirdi. 
     Bankanın yabancı ortaklığa bakışına ilişkin bir soru üzerine Beyazıt, yabancı sermayenin Türkiye'ye gelmesini olumlu gördüklerini ifade ederek, ''bizim şu aşamada aldığımız karar, halka arz olayıdır. Yabancı ve yerli ayrımı yapmaksızın bunu değerlendiriyoruz'' dedi. 
     Beyazıt, bir başka soru üzerine, yabancı sermaye ile ilgili herhangi bir korkuyu enselerinde hissetmediklerini, çünkü güçlü bir geçmişe sahip olduklarını kaydetti. 
     
</TEXT>
</DOC>
