<DOC>
<DOCNO> 362225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas18.html </URL>
<DATE> 2005/07/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çatıda gezen panda... 
</HEADLINE>
<TEXT>

     Çin'in Dujiangyan kentinde bir panda, evlerin çatılarında gönlünce gezip, nehirde de yüzdükten sonra görevliler tarafından yakalandı. 
     China Daily gazetesindeki habere göre, cumartesi günü bazı gençler, önce oturdukları evin 3 metre yüksekliğindeki bahçe duvarına birinin tırmandığını duydu, sonra da çatıda ''gezgin'' pandayı gördüler. 
     Pandanın daha sonra çatıdan çatıya geçerek, kendisine yaklaşmaya çalışanlara aldırmadan gezdiğini yazan gazete, Zu isimli bir kadının, ''Kiremitlerin sesiyle uyandım. Panda inanılmaz çevikti ve hayvanat bahçesindekilere hiç benzemiyordu'' ifadesine yer verdi. 
     Uğraşlara rağmen gezisini 20 dakika kadar sürdüren pandanın daha sonra gözden kaybolduğunu, ancak birkaç saat sonra bir nehirde yüzerken tekrar fark edildiğini, yüzmekten yorulunca da bir ağaca çıkarak dinlendiğini belirten gazete, pandanın bir uzman tarafından bayıltıcı okla yakalandığını ve yetkililerce doğaya bırakıldığını yazdı. 
     Çin'de doğada serbestçe yaşayan pandaların sayısının 1600 kadar olduğu tahmin ediliyor. 
     
</TEXT>
</DOC>
