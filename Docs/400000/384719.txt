<DOC>
<DOCNO> 384719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun04.html </URL>
<DATE> 2005/10/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Papadopulos Erdoğan'ın AB'ye karşı tutumu tahrikkar 
</HEADLINE>
<TEXT>

     Kıbrıs Rum yönetimi lideri Tasos Papadopulos, Başbakan Recep Tayyip Erdoğan'ın Avrupa Birliği'ne AB karşı tutumunun ''tahrikkar'' olduğunu iddia ederek, bunun Türk hükümeti için iyi olmadığını savundu. 
     Papadopulos, Rum televizyonlarından canlı yayımlanan basın toplantısında, Başbakan Erdoğan ile Kıbrıs sorununu görüşmek için üç kez teklifte bulunduğunu belirtti. Ankara ile ilişkilerinin ''normalleşmesi'' gerektiğini dile getiren Papadopulos, limanlar konusunda sorun çıkarsa konuyu, AB'yi kastederek , topluluk mahkemesine götüreceklerini söyledi. Avrupa Birliği AB ile müzakerelere başlama kararından önce ''Türkiye'ye bunaltıcı baskılar yapılmadığını'' savunan Rum lider, ''Dostları çok. Ama denetim altında olacak. Türkiye, AB'ye gireceğini anlamadı, sanıyor ki AB, Türkiye'ye dahil olacak'' diye konuştu. 
     Papadopulus, 3 Ekim görüşmelerinde, ABD Dışişleri Bakanı'ndan baskı görmediğini söyledi. 
     KKTC Cumhurbaşkanı Mehmet Ali Talat ile ''görüşmekten kaçınmadığını'' ifade ederek, ''ama neyi görüşeceğim'' diyen Papadopulos, ''BM Genel Sekreteri Kofi Annan denetiminde Kıbrıs sorununun çözümünü görüşmeyi kabul ederim'' dedi. 
     Eski Rum lider Glafkos Klerides döneminde iyi ilişkilerin çözüme yardımcı olmadığı görüşünü savunan Papadopulos, ''Eğer Talat ile görüşmemiz başarısız olursa yanlış bir görüntü yaratmış olacağız. Bu nedenle BM Genel Sekreteri olmalı'' diye konuştu. Bu akşam Cumhurbaşkanı Talat'la, Talat'ın özel konutunda yemekte bir araya gelen Rum ana muhalefet Demokratik Seferberlik Partisi DİSİ Başkanı Nikos Anastasiadis'i üstü kapalı eleştiren Papadopulos, ''Yemek ve toplantılar farklı şeylerdir. Yeter ki görüşenler Ulusal Konsey'deki stratejiye ters düşmesinler'' dedi. 
     
     ''DEĞİŞİKLİKLERİ VERMEYECEĞİZ'' 

     BM'nin uzun zamandır Annan planı için halkoylamasına sunma veya değişiklikler için kendilerinden bilgi istediğini kaydeden Tasos Papadopulos, ''Hakemliği kabul etmedik, Annan planında yapılmasını istedikleri değişiklikleri vermeyeceğiz. Çünkü tezlerimizi karşı tarafa vermiş olacaktık. Biz heyetimizi göndermeye ve değişiklik taleplerimizi sunmaya hazırız'' diye konuştu. 
     Annan'ın, Kıbrıs sorununa yakın ilgisini sürdüreceğini ifade eden Papadopulos, ''Genel Sekreter girişim başlatacak ama bu uzun zaman sonra olmayacaktır'' dedi. Annan planı kabul edilmiş olsaydı 21 yıla yayılacağını ifade eden Papadopulos, ''Kıbrıs sorununa çözüm için Annan planının neden iyi bir plan olmadığını Avrupa Parlamentosu Başkanı Josep Borrell'e de anlattığını'' söyledi. 
     
</TEXT>
</DOC>
