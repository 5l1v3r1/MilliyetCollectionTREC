<DOC>
<DOCNO> 353040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur17.html </URL>
<DATE> 2005/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kapkaççı, baltayı taşa vurdu 
</HEADLINE>
<TEXT>

     İsmail AKDUMAN SAMSUN, DHA 

      SAMSUN’da bir bankaya para yatırmaya giren polis memuru 38 yaşındaki Kenan Kaptan, park ettiği otomobilin ön koltuğundaki çantayı alarak kaçan 25 yaşındaki Abdülkadir Okumak'ı bankadan görünce hemen dışarı koşarak zanlıyı kovalayıp, ara sokakta yakaladı. 
     Gazi Polis Merkezi'nde görevli polis memuru Kenan Kaptan, bugün saat 09.00 sıralarında İstiklal Caddesi'nde kendisine ait otomobili banka önüne park etti. Polis memuru Kaptan, para yatırmak üzere otomobilinin kapılarını kilitlemeden içinde beylik tabancası, kredi kartı bulunan çantasını ön koltuk üzerinde bırakıp bankaya girdi. Bu sırada yoldan geçen ve hırsızlıktan sabıkası bulunan Abdülkadir Okumak, koltuğun üzerinde duran siyah çantayı fark etti. Kapıyı açarak çantayı alan Okumak, hızla kaçmaya başladı. Polis memuru Kenan Kaptan, para yatırdığı sırada kapkaçcıyı görerek dışarı çıktı. Hızla kaçan Okumak’ın peşine takılan Kenan Kaptan, kısa süre sonra zanlıyı yakaladı. Gözaltına alınan Abdülkadir Okumak, Koltuğun üzerinde duran çantayı görünce kapıların açık olup olmadığını kontrol ettim. Kapı açılınca dayanamadım, çantayı alıp kaçtım'' diye konuştu. 
     Olayla ilgili soruşturma sürüyor. 
     
</TEXT>
</DOC>
