<DOC>
<DOCNO> 356357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur13.html </URL>
<DATE> 2005/06/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yolda çiş kazası 1 ölü 
</HEADLINE>
<TEXT>

     Kırklareli DHA 

      GELENEKSEL Edirne Tarihi Kırkpınar Güreşleri’ni izleyen 75 yaşındaki prostat hastası Necdet Taylan, İstanbul'a dönerken birlikte seyahat ettiği kardeşinden çiş yapmak için otomobili durdurmasını istedi. Yol kenarındaki çalılıkta çişini yapan Taylan, bir otomobilin altında kalarak can verdi. 
     Kırkpınar Güreşleri'ni izleyen Necdet Taylan, kardeşi 58 yaşındaki Rüştü Taylan’ın kullandığı 34 ZCA 48 plakalı otomobille İstanbul Çatalca’ya dönerken yolda çişi geldi. Prostat hastası olan Taylan, TEM otoyolunun Babaeski bölümünde otomobilden inerek yol kenakındaki çalılıkta çişini yaptı. 
     Taylan, kardeşinin otomobiline doğru yürürken, Edirne yönüne giden 48 yaşındaki Hüseyin Evrenler yönetimindeki 41 E 5529 plakalı otomobilin altında kalarak olay yerinde yaşamını yitirdi. Otomobil sürücüsü Evrenler gözaltına alınırken, kazayla ilgili soruşturmanın sürdürüldüğü bildirildi. 
     
</TEXT>
</DOC>
