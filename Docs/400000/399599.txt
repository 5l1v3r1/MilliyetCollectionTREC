<DOC>
<DOCNO> 399599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun53.html </URL>
<DATE> 2005/12/01/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Ürdün, Filistin'e desteğini yineledi 
</HEADLINE>
<TEXT>

     Ürdün Başbakanı Maruf Bahit, Filistin yönetimine, Batı Şeria ve Gazze Şeridi üzerindeki denetimini güçlendirmesine yardımcı olmak için desteklerinin süreceğini yineledi. 
     Resmi Petra ajansının haberine göre, Bahit, Filistin Devlet Başkanı Mahmud Abbas ile biraraya geldi. 
     Bahit görüşmede, ''Ürdün'ün, yasal haklarını yeniden kazanmak ve kendi topraklarında devletlerini kurmak için gösterdiği çabalarında Filistinli kardeşlerinin güçlü destekçisi olmaya devam edeceğini'' söyledi. 
     Abbas'ın, İtalya Başbakanı Silvio Berlusconi ve diğer üst düzey yetkililerle görüşmek üzere Roma'ya giderken Ürdün'ü ziyaret ettiği belirtildi. 
     Ürdün'ün 5.1 milyon nüfusunun yarısını, Filistinliler ve 1948 ile 1967 Arap-İsrail savaşlarında evlerinden sürülenler ya da kaçanlar oluşturuyor. 
     Ürdün ile İsrail arasındaki ilişkiler, 1994'te varılan barış anlaşmasına rağmen Filistin ayaklanmasının başladığı 28 Eylül 2000'den bu yana gerginliğini koruyor. 
     
</TEXT>
</DOC>
