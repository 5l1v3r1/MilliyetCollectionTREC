<DOC>
<DOCNO> 388050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur14.html </URL>
<DATE> 2005/10/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'de her gün 12 milyon ekmek çöpe gidiyor 
</HEADLINE>
<TEXT>

     Türkiye’de her gün üretilen 120 milyon ekmeğin yaklaşık 12 milyonunun israf edildiği belirtilerek, bunun ekonomiye zararının günlük 2.6 milyon YTL olduğu bildirildi. 
     Sağlık Bakanlığı’ndan yapılan açıklamaya göre, Refik Saydam Hıfzıssıhha Merkezi Başkanlığı’nca hazırlanan, "Sağlıklı Beslenme ve Gıda İsrafı" konulu raporda, ekmek israfının ulaştığı boyuta işaret edildi. Raporda, Türkiye’de, üretilen her 10 ekmeğin 1’inin israf edildiği belirtildi. 
     Günde üretilen 120 milyon ekmeğin yaklaşık 12 milyonunun çöpe gittiği vurgulanan raporda, bunun ekonomiye zararının günlük 2.6 milyon YTL olduğu kaydedildi. 
     Ekmek israfıyla ilgili çarpıcı rakamların da yer aldığı raporda, ülkede her yıl yaklaşık 44 milyar adet ekmek üretildiği, bu ekmeklerin yüzde 16’sının evlerde olmak üzere, yaklaşık 40 milyarının tüketildiği, 4 milyarının de israf edildiği kaydedildi. 
     Raporda, Türk halkının her yıl ekmeğe 7 milyar dolar para ödediği, israf edilen ekmeğin yıllık ekonomik kaybının ise 700 milyon doları bulduğu bildirildi. Her gün 2 milyon ekmeğin çöpe atıldığı İstanbul’un, en fazla ekmek israf edilen illerin başında geldiği kaydedilen raporda, Ankara ve İzmir’de ise toplam 600 bin ekmeğin çöpe atıldığı belirtildi. 
     Raporda, ekmeğin uygun koşullarda saklanmadığı için bayatladığı ve bu nedenle çöpe atıldığı belirtildi. 
     Ekmek israfının yüzde 70’inin yemekhaneli işyerleri, hastaneler, yatılı okullar, öğrenci yurtları, oteller ve lokantalarda yapıldığı kaydedilerek, bu israfın önlenmesi konusunda şu uyarılarda bulunuldu 
     "Toplu tüketim yerleri olan hastane, yatılı okul, askeri birlik ve öğrenci yemekhanelerinde ’ekmek israfı önleme planları’nın acilen hayata geçirilmesi gerekiyor. Üretimin talebe göre planlanması, raf ömrü uzun kaliteli ekmek üretimi, ekmeğin fırında veya satış yerinde uygun koşullarda korunması, pişirilmesi ile satışı arasındaki sürenin en aza indirilmesi, poşetlenmesi, küçük gramajlarda ekmek üretimi, toplu yemek tüketim yerlerinde ekmeğin dilimlenmiş veya küçük yuvarlak ekmek olarak verilmesi, orta derecede bayatlamış ekmeklerin düşük fiyattan satılması." Raporda, ekmek israfı ve yol açtığı ekonomik kayıpların azaltılmasında ev hanımlarına önemli görevler düştüğü belirtilerek, "Evlere ihtiyaç olandan fazla ekmek alınmamalı, ekmekler poşette saklanmalı, uzun süreli saklama amaçlanıyorsa ekmeğin derin dondurucuda ve poşet içerisinde bayatlamadığı unutulmamalıdır" denildi. 
     
</TEXT>
</DOC>
