<DOC>
<DOCNO> 354407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy06.html </URL>
<DATE> 2005/06/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Trenler 2009'da Haydarpaşa Garı'na veda edecek 
</HEADLINE>
<TEXT>

     İstanbul’un simgelerinden tarihi Haydarpaşa Garı’nın 2009 yılında tren trafiğine kapatılacağını bildirildi. 
     Ulaştırma Bakanı Binali Yıldırım, CHP Bursa Milletvekili Kemal Demirel’in "Tarihi Haydarpaşa Garı’nın geleceğine" ilişkin soru önergesini yanıtladı. Gebze- Haydarpaşa-Sirkeci-Halkalı Banliyö hatlarının iyileştirilmesi ve Boğaz Tüp Geçiş Marmaray Projesi inşaatının tamamlanma tarihi olarak planlanan 28 Nisan 2009 tarihinden itibaren Haydarpaşa Garı’nın tren trafiğine kapatılacağını kaydeden Yıldırım, Marmaray projesinin tamamlanması ile Haydarpaşa Garı’nın tren trafiğine açık olmayacağını ancak demiryolu işletmeciliğinde bir aksama da olmayacağını vurguladı. 
     
     KONGRE MERKEZİ OLACAK 
     Binali Yıldırım, Haydarpaşa Garı ve çevresi için geliştirilmekte olan projede ulusal ekonomiye katkı ile birlikte bölgenin tarihi dokusunun korunmasının da öncelikli hedef olduğuna işaret etti. Marmaray Projesi’nin tamamlanmasının ardından Haydarpaşa Garı ve çevresinin işlevsiz kalmış olacağını yineleyen Yıldırım, bölgenin atıl olarak tutulması yerine, tarihi dokusu bozulmadan uluslararası ticaret, kültür, sanat, kongre ve turizm merkezleri olarak kullanılması için çalışmalar yapıldığını belirtti. 
     
</TEXT>
</DOC>
