<DOC>
<DOCNO> 361644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun34.html </URL>
<DATE> 2005/07/16/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Alman terör uzmanı Tophoven'den, Türkiye'ye terörizm uyarısı... 
</HEADLINE>
<TEXT>

     Almanya’nın önde gelen terör uzmanlarından Rolf Tophoven, Türkiye’de Kürt sorununu yeniden gündeme getirmek amacıyla yeni bir terör dalgasının ortaya çıkabileceği uyarısında bulundu. 
     Tophoven, Berliner Morgenpost gazetesine verdiği ve yarın yayınlanacak röportajında, Kuşadası’nda düzenlenen terör saldırısıyla ilgili olarak, "Kürt sorununu Türk politikasının gündemine oturtmak için yeni bir terör dalgası ortaya çıkabilir" dedi. 
     Tophoven, saldırının "militan İslamcı terör" ile bir ilgisi olmadığını kaydetti. 
     Bu saldırının Türkiye’de kısa bir süre içinde düzenlenen ikinci terör saldırısı olduğuna işaret eden Tophoven, şu görüşleri savundu 
     "Kuşadası’ndaki saldırıda kullanılan C4 tipi patlayıcı madde, saldırının Kuzey Irak’taki Kürtler ile bir bağlantısı olduğunu gösteriyor. Bilindiği gibi Kuzey Irak’taki Kürtler ile Türkiye’deki Kürtler arasında bağlantı var. Bu nedenle PKK ya da bu örgüte yakın bir grup bu etkili patlayıcıyı Kuzey Irak’tan temin etmiş olabilir." 
     
</TEXT>
</DOC>
