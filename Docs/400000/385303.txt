<DOC>
<DOCNO> 385303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo16.html </URL>
<DATE> 2005/10/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Volkan Ballı, Schalke 04 ve PSV statlarını inceledi... 
</HEADLINE>
<TEXT>

     Cüneyt Karadağ Bildiriyor 

Fenerbahçe Kulübü İdari Menajeri Volkan Ballı, Avrupa Şampiyonlar Ligi'nde deplasmanda mücadele edecekleri FC Schalke 04 ve PSV Eindhoven takımlarının statlarındaki incelemesini bitirerek Türkiye'ye döndü. 
     Köln-Bonn Havalimanı'nda AA muhabirine bir açıklama yapan Volkan Ballı, ligde yapacakları karşılaşmalar öncesi statları incelediğini belirterek, özellikle FC Schalke 04'ün stadı Veltins-Arena'dan çok etkilendiğini söyledi. 
     Takımın kalacağı oteller ve güvenlik konularında da anlaşmalar yaptığını ifade eden Ballı, Fenerbahçe'nin 2 kulüple de çok yakın ilişkiler içinde olduğunu belirterek, şunları söyledi 
     ''UEFA satüsü gereği bilet hakkımız, toplam kapasitenin yüzde 5'ini oluşturuyor. Schalke Kulübü bize 2 bin 700 bilet ayırdı. Schalke ve Eindhoven kulüpleriyle çok yakın ilişkilerimiz var. Özellikle Schalke stadı Veltins-Arena'dan çok etkilendik. Spor salonu havasında bir stat. Takımımızın kalacağı oteller ve güvenlik konusunda anlaşmalar yaptık. Bu konuda bize destek olan ve yardımlarını esirgemeyen Köln ve Hollanda Fenerbahçe derneklerine kulübümüz adına teşekkür ediyorum.'' Ballı, Almanya'daki taraftarların merakla beklediği bilet satışlarıyla ilgili gerekli açıklamanın da ilerleyen günlerde kulübün resmi internet sitesi Fenerbahçe TV'den yapılacağını belirterek taraftarların bu site ve televizyon kanalını izlemesini istedi. 
     Ballı'yı Türkiye'ye, Köln Fenerbahçe Derneği yöneticisi Hüseyin Pınar uğurladı. 
     
</TEXT>
</DOC>
