<DOC>
<DOCNO> 355677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur08.html </URL>
<DATE> 2005/06/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye, Fransa'daki Vinexpo Şarap Fuarı'nda 'tadımlık' yer aldı... 
</HEADLINE>
<TEXT>

     Fransa’nın şaraplarıyla ünlü Bordo kentinde düzenlenen ve 140 ülkeden 45 bin ziyaretçinin gezdiği dünyanın en büyük şarap ihtisas fuarı Vinexpo sona erdi. 
     Vinexpo’nun 13’üncüsü bugüne değin düzenlenen şarap fuarlarının" en görkemlisi oldu. Vinexpo geçen yıl dünyada 267.3 milyar dolarlık bir küresel satış rakamına ulaşan şarap ve diğer alkollü içkileri kapsayan sektörün en büyük fuarı olarak biliniyor. 
     
     TÜRKİYE YETERİNCE TEMSİL EDİLEMEDİ 

     Fuarda ülkeler davana asılan dev bayraklarının altında standlar oluşturarak temsil edildiler. Önemli bölümü hala katkısız, geleneksel teknikle üretilen, bu doğallığıyla dünya şarap zirvelerinde yer edinen Türk şarapları ise her zamanki gibi toplu biçimde temsil edilmedi. Katılımın ücretli olduğu ihtisas fuarında sadece Kavaklıdere firması, Kalecik Karası, Öküzgözü ve Boğazkere gibi Anadolu-Trakya üzümleriyle ürettiği şarap ve köpüklü şaraplarını sergiledi. Firma yetkilileri, Vinexpo’ya 1993 yılından bu yana katıldıklarını ve Türk şarapçılığını dünyaya tanıtma ve iş bağlantısı yapmayı hedeflediklerini, Anadolu ve Trakya şaraplarının dünyanın her köşesinden büyük bir ilgiyle karşılandığını bildirdiler. 
     Büyük ekonomik potansiyel barındıran Türk şarapçılığı benzersiz ürünlerini dünya piyasasına daha etkin bir tanıtım fırsatını bir kez daha kaçırırken, fuarda Lübnan, Ürdün gibi İslam ülkelerinin de ürün sergiledikleri görüldü. 
     
     FRANSIZLAR TANITIM İÇİN DANSÖZ OYNATTI 

     Fuarda Fransızların tanıtım adına yaptıkları bir sürpriz ilgi topladı. Ciddiyetle tadımlarını yapıp ticari anlaşmalar için notlar alan müşteri-ziyaretçiler "oryantal" tadlar içeren bir Fransız şarabını tanıtmak için aniden ortaya fırlayan dansözü büyük şaşkınlıkla karşıladılar. 
     
     FUARDAN NOTLAR 

     13’üncü Vinexpo’nun salonları iki kilometre uzunluğunda üç hat üzerine kuruldu, eklentilerinde ise, tadım, toplantı, söyleşi, panel, kolokyum, sempozyum, sanat gösterileri gibi 60 etkinlik düzenlendi. Fuar Bordo’da geceleri de sanat etkinlikleriyle sürdü. Fuar içinde ulaşım için minibüs ve taksilerle sağlandı. 
     Fuarda 43 ülkeden 2 bin 400 firma ürünlerini sergiledi, 140 ülkeden gelen müşteri ve distribütörlerden oluşan 45 bin ziyaretçi ise standları gezdi şarap tadımı yaptı. Fuarı halkın gezmesi diğer Vinexpo’larda olduğu gibi olanaklı olmadı ama dünyanın "Petrus" dahil hemen hemen bütün iyi şaraplarının bulunduğu fuara girmek için can atan şarapseverler için Bordeaux kentinde fuar yakınında etkinlikle bağlantılı birçok olanak yaratıldı. 
     İstanbul’daki IKEA’nın büyüklüğünden biraz fazla 41 bin metrekarelik alanın yüzde 60’tan fazlası bu yıl Fransız ürünlerine tahsis edildi. 
     
     BEDAVA PETRUS TADIMI 

     Fuarın sürprizlerinden biri ünlü Petrus şarabı için ziyaretçilere tadım olanağı sağlanması oldu. Ancak tadım için sıraya giren şarapseverlerden bir bölümü bu olanağa uzun süre kuyrukta bekledikten sonra kavuştular. 
     50 yıllık Armagnac’ların piyasaya sunulması şerefine düzenlenen tören ise fuarın iz bırakan etkinliklerinden biri oldu. Fuarda Türkiye hariç birçok köklü şarap ülkesinin 
     ürünlerinin ya da yeni ürün dizilerinin tanıtıldığı etkinlikler de düzenlendi. 
     Etkinlik sırasında bardak, şişe, karaf ve şarap endüstrisinin diğer gereçlerinin koleksiyonlarını içeren çok sayıda sergi de açıldı. Sergilenenler arasında sanatsal özelliği olan buz kovaları, tadım gereçleri, tirbüşonlar da bulundu. 
     2006’da Hong-Kong’da düzenlenecek olan Vinexpo fuarının bu yılki ile ilgili kapsamlı bilgiler "www.vinexpo.com" adresinden edinilebilecek. 


     ANKA 
     
</TEXT>
</DOC>
