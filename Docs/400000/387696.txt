<DOC>
<DOCNO> 387696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo18.html </URL>
<DATE> 2005/10/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
FIFA Başkanı boyun eğdi... 
</HEADLINE>
<TEXT>

     Mehmet Özdemir bildiriyor 

Uluslararası Futbol Federasyonları Birliği FIFA Başkanı Sepp Blatter, FIFA'ya dava açan Belçika Birinci Futbol Ligi kulübü Racing Charleroi'ya boyun eğdi. 
     FIFA'nın kuralları gereği Faslı oyuncusu Abdel Madjid Oulmers'ı, milli takım maçına gönderen Racing Charleroi, oyuncusunun bu maçtan sakat dönmesi sonucu 8 ay boyunca futbolcunun sağlık giderlerini karşılamış, maaşını ödemiş, maddi ve manevi anlamda sıkıntı çekmişti. 
     Bunun üzerine FIFA'yı mahkemeye vererek, bu tür durumlarda kulüplerin maddi zararlarını FIFA'nın karşılaması talebinde bulunan kulüp yönetimine, başkan Blatter'den ''davadan vazgeçin, uzlaşalım'' çağrısı geldi. 
     Faslı oyuncusuna yaptığı tüm sağlık harcamalarını FIFA'dan geri isteyen kulüp yönetimine ilk başta sert tepki gösteren Blatter, bugünlerde ters yönde açıklamalar yapıyor. 
     Belçika Futbol Federasyonu tarafından şeref üyesi seçilen ve bunun için yapılan törene katılan Blatter, burada yaptığı konuşmada, ''Mahkeme tarafından futbol aleyhine verilen bir karar, futbola yeni bir darbe getirir'' dedi. 
     Bunun bir sigorta meselesi olduğunu ifade eden Blatter, kulüplerin, oyuncularını bu tür durumlara karşı sigortalatması gerektiğini savundu. 
     Blatter, her ne kadar bunun, kulüplerin kendi sorunu olduğunu söylese de konuşmasının sonunda Racing Charleroi kulübüyle görüşmelere açık olduğunu belirterek, kulübü, mahkemeye yaptığı başvurudan vazgeçmeye ve uzlaşmaya çağırdı. 
     
</TEXT>
</DOC>
