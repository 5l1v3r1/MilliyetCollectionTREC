<DOC>
<DOCNO> 367998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun31.html </URL>
<DATE> 2005/08/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İran'da muhalif gazeteci Genci'nin evine baskın 
</HEADLINE>
<TEXT>

     İran'da, 6 yıla mahkum muhalif gazeteci Ekber Genci'nin evinin, yargı erkine bağlı ajanlar tarafından basıldığı bildirildi. 
     Adının açıklanmasını istemeyen bir aile üyesi, ajanların bu sabah evi bastığını ve aradığını söyledi. 
     Ajanların, Genci'nin eşi Masume Şafii'ye vurduğunu anlatan aile üyesi, bazı özel eşyaları da götürdüklerini belirtti. 
     Bir adalet erki sözcüsü, yarına kadar bu konuda açıklama yapamayacağını bildirdi. 
     Genci, aydın ve yazar cinayetlerinde üst düzey yetkililerin parmağı olduğunu söylemek, yalan beyanda bulunmak, üst düzey yetkililere hakaret etmek ve ülke güvenliğini tehlikeye düşürmek gibi suçlamalardan Ocak 2001'de 6 yıl hapis cezasına çarptırılmıştı. 
     Mahkum bulunduğu Evin hapishanesinde açlık grevi başlatan Genci, aşırı kilo kaybetmesi ve dizindeki sorun nedeniyle 18 temmuzda, Tahran'daki Milad Hastanesi'nde tedavi altına alınmıştı. 
     Yargı Erki Başkanı Ayetullah Mahmud Haşimi Şahrudi, Genci'nin durumunun af koşullarına uygun olup olmadığının incelendiğini açıklamış, ancak son günlerdeki açıklamalarının kendi durumunu zora soktuğunu söylemişti. 
     
</TEXT>
</DOC>
