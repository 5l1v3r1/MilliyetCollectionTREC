<DOC>
<DOCNO> 387398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo37.html </URL>
<DATE> 2005/10/17/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Alman spor dergisi Kicker Gözde Alex 
</HEADLINE>
<TEXT>

     Alman spor dergisi Kicker, ''Gözde Alex'' başlığı ile verdiği haberde, Fenerbahçe'nin Brezilyalı yıldızı Alex de Souza'nın takımın tartışmasız yıldızı olduğunu yazdı. 
     Alex'in geçen sezon 22 gol attığı bildirilen haberde, takım arkadaşı Ümit Özat'ın, ''Onunla nihayet bir oyun kurucu bulduk'' ifadesine yer verildi. 
     Alex'in kendisi hakkında yapılan yoğun iltifatlardan rahatsızlık duyduğu bildirilirken, ''Ben sadece benden talep edilenleri yerine getiriyorum. Bir profesyonel için bu gayet normal bir şey'' dediği ifade edildi. 
     Haberde, Fenerbahçe ile anlaşması 2007 yılında sona erecek Alex'in kendisini Fenerbahçe'de iyi hissettiği ve daha bir çok başarıya imza atmak istediği belirtildi. 
     Alex'in ağzından, ''süper star'' olmanın zor yönleri de olduğu ifade edilen haberde, herkesin gözünün Alex'in üzerinde olduğu ve kendisinden sürekli başarı beklendiği yazıldı. 
     Alex'in bir süperstar olması gereken en önemli özelliklerden birisi olan oyunu tek başına döndürme kabiliyeti olmadığı da belirtilirken, oyuncunun zorlu rakiplere karşı kendisini göstermekte güçlük çektiği belirtildi. 
     FC Schalke 04'e karşı oynayacakları Şampiyonlar Ligi maçı hakkında da konuşan Alex, şöyle dedi 
     ''Schalke'nin karşılaşmalarını izledim. Ne kadar güçlü olduklarını biliyorum. Bizim için zorlu bir iş olacak. Milan ve PSV'ye karşı gol attım. Şimdi sırada Schalke var. 
     Fenerbahçe ile sadece Türkiye liginde şampiyon olmayı arzulamıyorum. Şampiyonlar Ligi'nde de başarı elde ederek 2006 Dünya Şampiyonası'ndaki şansımı korumak istiyorum.'' Haberde ayrıca, Fenerbahçe Teknik Direktörü Christoph Daum'un da Alex'in bu zamana kadar gördüğü en yaratıcı futbolcu olduğunu ve büyük bir geleceği olduğunu söylediği yazıldı. 

     
</TEXT>
</DOC>
