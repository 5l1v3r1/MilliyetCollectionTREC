<DOC>
<DOCNO> 380208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun23.html </URL>
<DATE> 2005/09/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB'de yeni uzlaşma Müzakereler, Kıbrıs'tan bağımsız sürecek 
</HEADLINE>
<TEXT>

     AB Daimi Temsilciler Komitesi'nde COREPER , Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metni üzerinde yeni bir uzlaşma sağlandığı bildirildi. 
     Edinilen bilgiye göre, Türkiye'nin AB'ye katılım müzakerelerinin, ''Kıbrıs Cumhuriyeti'nin tanınmasından bağımsız olarak sürdürülmesi'' çerçevesinde uzlaşma sağlandı. 
     Diplomatik kaynaklar, konunun bu akşam netlik kazanabileceğini, bununla birlikte ''son dakika muhalefetleri'' olasılığının da bulunduğunu söylediler. 
     Belgenin, ''yazılı onay'' sürecine sokulduğu belirtildi. 
     AB üyesi ülkelerin daimi temsilcilerinden oluşan COREPER'de, Türkiye'nin ''Kıbrıs Cumhuriyeti''ni müzakere süreci sırasında tanıması yolunda geçen Pazartesi günü uzlaşma sağlanmasının ardından, söz konusu metnin AB Konseyi'nde dün onaylanması son anda Rumlar tarafından engellenmiş, görüşmeler bugünkü haftalık olağan COREPER toplantısının gündemine alınmıştı. 
     COREPER toplantısında, 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak olan Müzakere Çerçeve Belgesi de ele alınıyor. 
     AB'nin yürütme organı olan AB Komisyonu tarafından hazırlanarak onaya sunulan Müzakere Çerçeve Belgesi'nin, 3 Ekim'den önce, AB karar organı olan AB Konseyi tarafından onaylanması gerekiyor. 
     Rumların, ''Kıbrıs Cumhuriyeti''nin Türkiye tarafından tanınmasına ilişkin ifadeleri, hukuki geçerliliği olmayan deklarasyon belgesinden, hukuki geçerliliği olan Müzakere Çerçeve Belgesi'ne taşıma girişimlerinden de söz ediliyor. 
     Avusturya gibi bazı ülkelerin, Müzakere Çerçeve Belgesi'ne, ''imtiyazlı ortaklık seçeneği''ni dahil ettirme girişimi biliniyor. 
     Dönem Başkanı İngiltere'den kaynaklar, bazı üye ülkelerden kaynaklanan engellerin kalktığını, tartışmaların devam ettğini duyurdular. 
     
</TEXT>
</DOC>
