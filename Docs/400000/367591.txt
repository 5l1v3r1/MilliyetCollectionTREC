<DOC>
<DOCNO> 367591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun20.html </URL>
<DATE> 2005/08/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Berlusconi ikinci kez saç ektirdi... 
</HEADLINE>
<TEXT>

     İtalya Başbakanı Silvio Berlusconi'nin ikinci kez saç ektirdiği belirtildi. 
     İtalyan basınında yer alan haberlerde, Berlusconi'nin geçen yıl ilk kez saç ektirdikten sonra bu yıl aynı operasyonun tekrarlandığı bildirildi. 
     Ülkenin kuzeyindeki Ferrara kentinde doktor Piero Rosati tarafından cuma günü ameliyat edilen Berlusconi, görgü tanıklarına göre kafası bandajlı olarak klinikten çıktı. 
     Corriere della Sera gazetesine konuşan doktor Rosati, saç ekme operasyonunun olumlu sonuç alınması için bir yıl içinde iki kez yapılması gerektiğini belirterek, Berlusconi'nin de bu çerçevede tekrar ameliyat edildiğini söyledi. 
     İngiltere Başbakanı Tony Blair ve eşi Cherie Blair'i geçen yıl Sardunya'daki malikanesinde misafir ederken sürekli bandanayla dolaşan Berlusconi, Avrupa basınında geniş yer almıştı. 
     Berlusconi, Aralık 2003'te de yüzünü gerdirmişti. 
     
</TEXT>
</DOC>
