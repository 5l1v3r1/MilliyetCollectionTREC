<DOC>
<DOCNO> 360455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo08.html </URL>
<DATE> 2005/07/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ribery şovla başladı... 
</HEADLINE>
<TEXT>

     Galatasaray'la sorunlu bir şekilde ayrılan ve Sarı-Kırımızılı kulüple FIFA'lık olan Franck Ribery, önceki gün Marsilya formasıyla ilk maçına çıktı. Fransız kulübünün, Chateauroux'yla oynadığı hazırlık maçında 90 dakika forma giyen Ribery, Mavi-Beyazlıların en başarılı oyuncularından biri olarak gösterildi. Marsilya'nın gollerini 29. dakikada Luyindula ve 55. dakikada Koke kaydederken ikinci golün pasını veren isim Ribery'ydi. 
     Genç oyuncu maçtan sonra Marsilya'nın internet sitesine yaptığı açıklamada "Buraya çok çabuk uyum sağladım. Üstümde hiçbir baskı yok. Burada oynarken zevk alıyorum ve işimi yapıyorum. İlk maçımda kazandığımız için çok mutluyum" diye konuştu. Marsilya teknik direktörü Jean Fernandez ise Metz'de de birlikte çalıştığı öğrencisini överek "Ribery ve Oruma fizik olarak oldukça hazır gözüktü" dedi. Bilindiği gibi İntertoto'da Fransa'yı temsil edecek Marsilya, bu kupanın üçüncü turunda yine yarım sezon Galatasaray forması giyen Hakan Yakın'ın takımı Young Boys'la oynayacak. 

     
</TEXT>
</DOC>
