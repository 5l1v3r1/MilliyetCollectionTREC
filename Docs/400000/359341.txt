<DOC>
<DOCNO> 359341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko44.html </URL>
<DATE> 2005/07/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tüzmen Komşu ülkelerin dış ticaretteki payı yüzde 28'lere ulaştı 
</HEADLINE>
<TEXT>

     Devlet Bakanı Kürşad Tüzmen, komşu ülkelerin daha önce dış ticarette yüzde 3 olan payının, bugün yüzde 28'lere ulaştığını söyledi. 
     Tüzmen, bazı incelemelerde bulunmak üzere geldiği Van'da, Van Ticaret ve Sanayi Odası'nda düzenlenen değerlendirme toplantısına katıldı. 
     Devlet Bakanı Tüzmen, burada yaptığı konuşmada, gelinen noktada Türkiye'nin ticaret hacminde önemli büyümenin yaşandığını ifade ederek, ''Komşu ülkelerin daha önce dış ticaretimizde yüzde 3 olan payı, bugün yüzde 28'lere ulaşmış durumda'' dedi. 
     İran'la iki yıl içinde 10 milyar dolarlık ticaret hacmine ulaşmayı hedeflediklerini anlatan Tüzmen, bu ülke ile 2.8 milyar dolar olan ihracat rakamını 2005'te 4 milyar dolar olarak hesapladıklarını bildirdi. 
     İran'ın açılımının Türkiye'de Van ve Van'ın sınır kapıları olduğuna işaret eden Tüzmen, şöyle devam etti 
     ''Buna kendimizi şimdiden hazırlamalıyız. Bizim koşumuz daha yeni başlıyor. Önümüzde daha uzun bir yol var. Ama biz iyi çalıştık. Antrenmanımız iyi yaptık. Türkiye ihracatı, dış ticareti artık öğrendi. Türkiye yaklaşık 75 milyar dolara yakın ihracat rakamını görecek. İthalatı da buna eklersek 180 milyar dolar bir ihracat hacmi var.'' Kürşad Tüzmen, gümrük tarifelerinin aşağı çekilmesiyle Türkiye'nin ihracatının artarak devam ettiğini ifade ederek, dış ticarette Türkiye'nin AB ile rekabet ettiğini, Avrupa'da iki televizyondan bir tanesinin Türk üretimi olduğunu, otomotivin merkezi olan ülkelere Türkiye'den otomotiv satıldığını kaydetti. 
     
     ''VAN'IN TİCARET HACMİ AZ'' 
     Van'ın ihracat rakamının 2003'te 2.7 milyon dolar, 2004'te ise 7 milyon dolar olduğuna değinen Tüzmen, yüzde 178 oranındaki artışın kent için büyük önem taşıdığını, ancak ticaret hacminin az olduğunu kaydetti. Tüzmen, Türkiye'de 1 milyar doların üzerinde ihracat yapan il sayısının 15'in üzerine çıktığını vurguladı. 
     Toplantıda, Van Ticaret Sanayi Odası Başkanı VATSO Zahir Kandaşoğlu, İran'la yapılan bavul ticareti kapsamında girişine izin verilen malların ihtiyacı karşılamadığını ifade ederek, bir bavul içine koyduğu ürünleri Bakan Tüzmen'e gösterdi. 
     Kandaşoğlu, daha sonra Bakan Tüzmen'e bir kilim hediye etti. 
     Toplantıya Van Valisi Niyazi Tanılır ile kentteki işadamları katıldı. 
     Tüzmen, VATSO tarafından verilen yemeğe katıldıktan sonra helikopterle Hakkari'ye gidecek. 
     
</TEXT>
</DOC>
