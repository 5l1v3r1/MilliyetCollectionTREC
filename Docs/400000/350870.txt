<DOC>
<DOCNO> 350870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/dunya/dun00.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB İşler yolunda 
</HEADLINE>
<TEXT>


Türkiye ile ilişkilerin planlandığı gibi yürüdüğünü belirten AB yetkilileri, alınan kararlarda değişikliğe gidilmesinin söz konusu olmadığını söyledi 

GÜVEN ÖZALP Brüksel 


Avrupa Birliği AB , Türkiye'yle ilişkilerin planlanan çerçevede ilerlediğini ve alınan kararlarda değişikliğe gidilmesini gerektirecek bir durum bulunmadığını açıkladı. Dönem Başkanlığı yetkilileri, 16 - 17 Haziran Zirvesi'nde ele alınacak olan genişleme konusunda, 'belirsiz olan tek konunun Hırvatistan olduğunu' ifade ettiler. 
Genişleme konusunda şu ana kadar her şeyin söylendiğini ve alınan kararların geçerli olduğunu söyleyen Lüksemburglu yetkili, Türkiye'yle de işlerin yolunda olduğunu belirterek, ay sonunda müzakere çerçevesinin hazır olacağını, pazartesi günü de uyum protokolünün imzaya hazır hale geleceğini söyledi. 

Rumlara İngiliz engeli 
Brüksel Zirvesi sonuç bildirisi de netleşiyor. Bildiri taslağının son halinde 16-17 Aralık Zirvesi'nde Türkiye'ye ilişkin olarak alınan kararlar hatırlatılıyor ve komisyonu müzakere çerçevesi sunmaya davet ediliyor. 
Rum Kesimi'nin uyum protokolünün imzalanmasına atıf yapan paragrafa, 'protokolün onayı, yürürlüğe girmesi ve Kıbrıs'la ilişkilerin normalleşmesi' unsurlarını sokma çabası ise metinden çıkarıldı. 

'Heyecana gerek yok' 
AB Komisyonu Türkiye Delegasyonu Başkanı Hansjörg Kretschmer de basın toplantısında, "Türkiye belki 9 yıl sonra AB'ye girmeye hazır hale gelecek. Heyecanlanmaya veya kaygı duymaya gerek yok" dedi. 


</TEXT>
</DOC>
