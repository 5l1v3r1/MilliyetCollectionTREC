<DOC>
<DOCNO> 362036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun38.html </URL>
<DATE> 2005/07/18/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Caca, 15 yıldan sonra serbest kalıyor... 
</HEADLINE>
<TEXT>

     Lübnan Parlamentosu, Lübnan İç Savaşı'ndan 1975-1990 bu yana hapiste tutulan ''Hıristiyan Milis Güçleri Lideri'' Samir Caca'yı serbest bırakacak kararı aldı. Karar, Cumhurbaşkanı Emil Lahud'un imzasından sonra yürürlüğe girecek. 
     Caca taraftarları başta Beyrut olmak üzere Lübnan'ın çeşitli yerlerinde sevinç gösterilerinde bulundular. 
     Caca'nın doğduğu Lübnan'ın kuzeyindeki dağ köyü Bişhara'da üzerlerine Caca'nın resimleri yapıştırılan araçlar, korna çalarak uzun konvoylar oluşturdu. 
     Beyrut'un hemen her yerinde, ellerinde ve araçlarında Hıristiyan Milis Güçleri'nin bayraklarını taşıyan taraftarlar, parlamentonun aldığı karardan sonra sevinç gösterilerinde bulundu. 
     Lübnan Parlamentosu bu sabahı toplanarak, Lübnan Meclis Başkanı'nın hazırlattığı kararı oyladı. Yapılan oylamada Caca'yla ilgili af kararı 128 üyeli parlamentoda 100'den fazla kabul oyu aldı. Hizbullah'a ait 14 milletvekili ise oylamaya katılmadı. 
     Seçimlerde milletvekili seçilen ve Caca'nın af kararından sonra açıklama yapan eşi Strida Caca, ''Bu 11 yıl 2 aydır beklediğim rüyanın gerçekleşmesi'' dedi. 
     Lübnan'daki iç savaştan bu yana cezaevinde tutulan tek lider olan Caca, 1994 yılında 4 kez ömür boyu hapis cezasına çarptırılmıştı. 
     Caca, eski başbakanlardan Reşit Kerami'yi 1987 yılında öldürmek ve 1991 yılında Savunma Bakanı Mişhel Murr'a yönelik suikast girişiminde bulunmak suçlarından idam cezası almıştı. Daha sonra bu cezalar ömür boyu hapis cezasına çevrilmişti. 
     Caca, 11 yıldır Beyrut'ta Savunma Bakanlığı'nın yerin üç kat altında bulunan hücresinde cezasını çekiyordu. Fransa'da 15 yıldır sürgünde bulunan General Mişel Aun'un Paris'ten dönmesinden sonra, Suriye muhalifi gruplar ve partiler, Caca'nın da serbest bırakılması için kampanya başlatmışlardı. 
     
</TEXT>
</DOC>
