<DOC>
<DOCNO> 393748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko23.html </URL>
<DATE> 2005/11/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Güler Sabancı Sabancı'yı ileriye taşıyacak olan insan kaynakları 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Türkiye'nin büyümesinden maksimum derecede pay almak istediklerini, insan kaynaklarını buna göre planladıklarını ve şekillendirdiklerini kaydetti. 
     Sabancı, Türkiye Personel Yönetimi Derneği tarafından düzenlenen ''13. Ulusal İnsan Yönetimi Kongresi''nde yaptığı konuşmada, Türkiye ve Sabancı Grubu'nda personel yönetimi ve insan kaynakları anlayışı gelişimini aktardı. 
     Güler Sabancı, grup bünyesinde oluşturdukları insan kaynakları komitesinin geçtiğimiz Mart ayında Sabancı Üniversitesi'nde 300 kişinin katılımıyla seri arama konferansı gerçekleştirdiğini belirterek, ''Bu sayede Sabancı'nın 2015 ve ötesini arıyoruz, Sabancı Grubu'nun 10 sene sonra nereye gideceğine bakıyoruz. Burada vizyonumuzu, farklılık yaratarak kalıcı üstünlükler sağlamak üzere oluşturduk'' diye konuştu. 
     İş gruplarının bu ana şemsiye altında kendi vizyonlarını geliştirdiğini anlatan Sabancı, şöyle devam etti 
     ''Holding olarak ülkemizin istikrarlı büyüme dönemine girdiğine inanıyoruz. Biz de Türkiye'den, Türkiye'nin büyümesinden maksimum payımızı almak istiyoruz. Bu nedenle insan kaynaklarımızı buna göre planlıyor ve şekillendiriyoruz. Sabancı'yı ileriye taşıyacak olan ne sermaye, ne teknolojidir. Sabancı'yı ileriye taşıyacak olan insan kaynaklarıdır. Farklılıkları yaratacak, kalıcı üstünlükleri yakalayacak ve vizyonumuzu gerçekleştirecek insan kaynaklarıdır.'' 
     
     ''TEKNOLOJİYİ SATIN ALIRSINIZ, KÜLTÜRÜ ALAMAZSINIZ'' 
     Güler Sabancı, yegane sürdürülebilir farklılığın insana ve onun yarattığı kültüre bağlı farklılık olduğunu dile getirerek, ''Bu çalınamaz, taklit edilemez. Teknoloji satılıktır, bedelini ödersiniz alırsınız. Ama yaratılan kültürü satın alamazsınız'' diye konuştu. 
     1994 krizi, 1999 depremi ve 2001 krizini çok iyi yönettiklerini ifade eden Sabancı, bu dönemlerde sürekli maliyet düşürme ve daha iyiyi arama çalışmalarının önem kazandığını, toplam kalite anlayışı, sürekli iyileşmenin bu süreci etkilediğini söyledi. 
     Artan küresel rekabet nedeniyle bu sürecin devam ettiğini ve bunun artık bir yaşam şekli haline geldiğini vurgulayan Sabancı, ''Büyüme sürecine giren Türkiye'de kalıcı üstünlükler sağlamak için yeni arayışlara girmemiz, bunu geliştirip yeşertecek yönetim stillerine geçmemiz lazım. Bunlar daha katılımcı, daha demokratik, uzun vadeli düşünebilen ve 360 derece bakabilen yönetim stilleri'' dedi. 
     Sabancı Grubu'nun yeni yönetim anlayışının sorumlu ve şeffaf olmak, yaratıcılığı desteklemek, aktif katılım ve ortak akıl oluşturmak ile uzun vadeli 360 derece bakabilen stratejik yaklaşımdan vazgeçmemek gibi ana prensiplerden oluştuğuna işaret eden Sabancı, insan kaynaklarıyla ilgili grup başkanlığının Sabancı'yı en çok tercih edilen işyeri yapmayı hedeflediğini söyledi. 
     
     TİSK BAŞKANI KUDATGOBİLİK 
     Türkiye İşveren Sendikaları Konfederasyonu TİSK Yönetim Kurulu Başkanı Tuğrul Kudatgobilik de AB İlerleme Raporu'na değinerek, ''Bazen AB bakalım daha neler isteyecek, karşımıza yeni neler çıkaracak gibi görüşler dile getiriliyor. Ben bu kahve laflarından bıktım. Biz Türkiye olarak şu anda sanayi ve ticarette makus talihimizi değiştirecek bir döneme geldik'' dedi. 
     Kudatgobilik, AB hukukunun Türkiye'nin hukuk sistemi olarak görülmesi gerektiğine dikkat çekerek, ''Bu süreçte şurayı şöyle yapsak, şu maddeleri değiştirsek demek olmaz. Bu bir pazarlık değil, adaptasyon meselesidir'' diye konuştu. 
     Yabancı sermayenin Türkiye'ye ilgisine de işaret eden Kudatgobilik, şunları kaydetti 
     ''Sermayenin dini, imanı olmaz. Arap'tan gelir, İsrail'den gelir, Fransa'dan gelir. Şu anda yatırım yapacak çok büyük kapasite var ve bizim bu coşkuyu yaratmamız lazım. Sadece yabancı yatırımcıyı değil, yerli sermayeyi de önemsemek gerek. Bir 10 yıl önce Türkiye'nin ticarette rekabet edip edemeyeceği kafalarda soru işaretiydi. Bugünlerde Türkiye AB ile çatır çatır rekabet ediyor. 10 sene önce ihracat yapamayacağı söylenen Türkiye, bu konudaki başarısını kanıtlamıştır.'' 
     
</TEXT>
</DOC>
