<DOC>
<DOCNO> 381721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas09.html </URL>
<DATE> 2005/09/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye antibiyotik bağımlısı... 
</HEADLINE>
<TEXT>

     Türkiye’nin doktora başvuru sayısında OECD ülkeleri arasında sondan ikinci olduğu ortaya çıktı. Buna karşın, doktor reçetesi ile kullanılması gereken ilaçlardan olan antibiyotik, yüzde 18.1 oranıyla en fazla kullanılan ilaç oldu. 
     Sağlıkta Umut Vakfı’nca hazırlanan "Türkiye’de Sağlık ve İlaç Harcamaları" kitapta, Türkiye’nin ilaç politiları mercek altına alındı. İlaç Endüstrisi İşverenler Sendikası verilerine göre hazırlanan "Türkiye’de ilaçların Tedavi Sınıflarına Göre Tüketimi" verilerinde, Türkiye’de antibiyotik türü ilaçların tedavi yöntemleri arasında ilk sırada yer aldığı belirlendi. 
     Yüzde 18.1 oranıyla birinci sırada yeralan antibiyotiği, yüzde 12.3 oranıyla ağrı kesici ilaçları kapsayan "analjezikler ve migren ilaçları", yüzde 11 oranıyla öksürük ve soğuk algınlığı ilaçları izledi. 
     Hastalıkların önlenmesinde kullanılan vitamin ve mineral kullanımı yüzde 8.4 oranıyla dördüncü sırada yer alabildi. Çalışma ve Sosyal Güvenlik Bakanı Murat Başesgioğlu, "Türkiye’de İlaç Geri Ödeme Politikaları" toplantısında, antibiyotik tüketiminin Türkiye’de çok yüksek olduğunu belirterek, pahalı olan antibiyotiklerin reçetelerde çokca kullanılmasının mali yük olduğuna dikkat çekmişti. 
     
     HASTALAR DOKTORU SEVMİYOR 
     Türkiye, "kişi başına doktora başvuru hızı"nda da, OECD ülkeleri arasında sondan ikinci sırada yer alıyor. En az doktora başvuran ülke, yüzde 2.5 oranıyla Meksika olurken, Türkiye’de doktora başvuru oranı yüzde 2.6’da kaldı. 
     Türkiye’yi yüzde 2.9 oranıyla İsveç izledi. 
     Japonya, yüzde 14.5 oranıyla en fazla doktora başvuran ülke olurken, Slovak Cumhuriyeti yüzde 13 oranıyla ikinci, Çek Cumhuriyeti yüzde 12.7 oranıyla üçüncü sırada yer aldı. 

ANKA 
     
</TEXT>
</DOC>
