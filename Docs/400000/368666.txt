<DOC>
<DOCNO> 368666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy08.html </URL>
<DATE> 2005/08/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Milletvekilliğinden istifa eden Kaya'nın yargılanmasına karar verildi 
</HEADLINE>
<TEXT>

     Milletvekilliğinden istifa ettikten sonra Enerji ve Tabii Kaynaklar Bakanlığı’na bağlı kuruluşlarca gerçekleştirilen bazı ihalelerdeki yolsuzluk iddiaları kapsamında hakkında dava açılan Cemal Kaya, işadamları ve bürokratlar hakkındaki davada yargılanacak. 
     Cemal Kaya’nın "çıkar amaçlı suç örgütü adına faaliyette bulunma ve ihaleye fesat karıştırma" suçlarından 7 yıl 6 aya kadar hapis istemiyle Ankara 11. Ağır Ceza Mahkemesi’nde yargılanmasına başlandı. 
     Kaya’nın avukatları, müvekkillerinin akciğer rahatsızlığı nedeniyle yurtdışında tedavi gördüğünü ve duruşmaya katılamadığını bildirdiler. Kaya’nın avukatları, müvekkillerinin mazeretinin kabul edilmesini talep ettiler. 
     Cumhuriyet Savcısı Mustafa Kelkit, Kaya’nın yargılandığı davayla bazı işadamları ve bürokratların yargılandığı dava arasında hukuki ve fiili bağ bulunduğu gerekçesiyle, birleştirme kararı verilmesini talep etti. 
     Kaya’nın avukatlarından Olcayto Ertuğrul, müvekkilinin diğer davanın sanıklarından sadece işadamı İbrahim Selçuk’u tanıdığını ve hukuki bağın ise yasal dayanağı olmayan bir telefon konuşmasına dayandırıldığını söyledi. Kaya ve eşinin Aram şirketinin hissedarı olmadığını, hiçbir ihale de almadığını ifade eden Ertuğrul, birleştirme talebinin reddedilmesini istedi. 
     Mahkeme heyeti, Kaya’nın yargılandığı davayla işadamları ve bürokratların yargılandığı dava arasında bağlantı olduğu gerekçesiyle, davaların birleştirilmesine, Cemal Kaya’nın diğer davanın sanıklarıyla birlikte yargılanmasına karar verdi. 
     
     ANA DAVA 
     Ankara 11. Ağır Ceza Mahkemesi’nde duruşmanın ardından, aralarında Elektrik Üretim A.Ş EÜAŞ Genel Müdür Vekili Önder Piyade, EÜAŞ Genel Müdür Yardımcısı Servet Üst, BOTAŞ Genel Müdür Yardımcısı Fuat Celepçi, işadamları İbrahim Selçuk, Muzaffer Nasıroğlu ve Cemil Kazancı’nın da bulunduğu 18 sanıklı davanın duruşması yapıldı. 
     Duruşmaya, Piyade, Üst ve Selçuk’un da aralarında bulunduğu 7 tutuksuz sanık ve avukatları katıldılar. 
     Mahkeme Başkanı Mehmet Orhan Karadeniz, işadamı Selçuk’un Enerji ve Tabii Kaynaklar Bakanı Basın Danışmanı Tolga Erpolat’ı tehdit ettiği iddialarıyla ilgili olarak celse arasında tanıklık yapan Şükrü Öztürk’ün ifadesini okudu. Öztürk ifadesinde, işadamı Selçuk’un kendisini arayarak, Erpolat’ın telefon numarasını istediğini söyledi. 
     Erpolat’ın telefon numarasını Selçuk’a verdiğini anlatan Öztürk, aralarındaki konuşma hakkında bilgisi olmadığını belirtti. 
     Duruşma, Cemal Kaya’nın ifadesinin gelecek celse alınması ve diğer eksikliklerin giderilmesi için ertelendi. 
     Cemal Kaya hakkındaki dosyanın birleştirilmesiyle "Enerji’de Yolsuzluk" davasında sanık sayısı 19’a yükseldi. 
     İddianamede, 19 sanık hakkında "çıkar amaçlı suç örgütü kurma, örgüt adına faaliyette bulunma, örgüt üyesi olma, rüşvet verme ve alma, ihaleye fesat karıştırma" suçlarından 2 yıl ile 25.5 yıl arasında değişen hapis cezaları isteniyor. 
     
</TEXT>
</DOC>
