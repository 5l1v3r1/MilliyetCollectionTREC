<DOC>
<DOCNO> 383038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/yciftci.html </URL>
<DATE> 2005/10/01/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Helal olsun size 
</HEADLINE>
<TEXT>



Aslında hakem ve şansın dışında herkes Türkiye'nin finale çıkmasını istiyordu. Ancak futbolda bazen yüreğinizi ortaya koysanız bile birileri istemiyorsa hedefe ulaşamazsınız. Trujillo'da işte böyle bir gece yaşadık. Erkan'ın atılmasıyla başlayan gençlerimizin yürek ve onur savaşı maçı 3-0'dan 3-3 taşırken, stadı dolduran binlerce Perulu'nun bize verdiği destek karşısında ağlamamak mümkün değildi. Milliler destan yazmak üzereydi, fakat hakem 90. dakikada yapılan bariz faulü görmezden gelerek finali Brezilya'ya hediye etti. 
Futbolun adaleti vardı ancak hakemin adaleti futbolun önüne geçince gençlerimiz, Türk halkına verdiği sözü tutamadı. 
Mücadele sonunda futbolcuların akıttığı gözyaşları, bu finali ne kadar istediklerinin kanıtıydı. Onlar kazanmak adına her şeyi yaptılar, bir kez daha gururumuz oldular. Peru'daki yabancı gazetecilerin söylediği bir söz bu maçın özeti gibiydi "Türkler, Peru'ya kalpleri ile geldi, hem futbolu hem de yüreği ile bu halkın sevgilisi oldu. Finale Türkiye'nin çıkması gerekiyordu ama olmadı." 
Peru'daki maceramız pazar gecesi Hollanda ile oynayacağımız 3.'lük maçı ile sona erecek. Artık kimse 3.'lüğü başarı olarak saymıyor ama onlardan 2002 Dünya Kupası'nda abilerinin yaptığı gibi en azından bronz madalyayı takmalarını istiyoruz. 



</TEXT>
</DOC>
