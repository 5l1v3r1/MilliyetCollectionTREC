<DOC>
<DOCNO> 369186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/oztrak.html </URL>
<DATE> 2005/08/12/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Faiz dışı fazlayı gevşetmek 
</HEADLINE>
<TEXT>


Mali disiplin ve kamu kesiminin faiz dışı dengesinde ortaya çıkan yüksek fazlalar son dönemde Türk ekonomisinde belirsizliği azaltan en önemli politika oldu. Ancak bu yılın bütçe performansının geçen yıllara oranla giderek zayıfladığı dikkati çekiyor. 
Grafikte bu yılın ilk yedi ayında gerçekleşen konsolide bütçenin aylık kümülatif faiz dışı harcamaları, gelirleri ve program tanımlı faiz dışı dengesinde bir yıl önceki aynı dönemlere göre kaydedilen değişmeler yer alıyor. Bu yılın ilk iki ayında elde edilen olağanüstü performanstan sonra mart ayından itibaren performans kriteri uygulanan haziran ayı dışında harcamalardaki artışlar gelirlerin üstünde gerçekleşmiş. Sonuçta temmuz ayında faiz dışı fazla geçen yılın yüzde 9 gerisine düşmüş. 
Ocak-temmuz dönemindeki bütçe gerçekleşmelerini geçtiğimiz yılla karşılaştırdığımızda, faiz dışı harcamalardaki artışın aynı dönemde gerçekleşen enflasyonun üç katına çıktığını görüyoruz. Buna karşılık gelirlerdeki artış enflasyonun iki katı civarında kalmış. Tabloda harcamaların ve gelirlerin 2004 yılına benzer bir şekilde yıl içine dağılacağı varsayımı ile yedi aylık gerçekleşmelere göre yapılan yıl sonu bütçe tahmini yer alıyor. 
Bu tablodan cari transfer, yatırım ve sermaye transferi kalemlerinin bütçe ödeneklerini aşabileceği görülüyor. Vergi gelirleri ise hedeflenen seviyede kalıyor. Toplam bütçe açığı, faiz giderlerinin ödeneklerin altında kalması nedeniyle öngörülenin oldukça altında gerçekleşebilecek. Ancak bütçe tanımlı faiz dışı fazla, hedefin oldukça altında kalıyor. 
Tabii hükümetin yatırım harcamalarını yılın kalan döneminde yavaşlatarak bu kalemde ödenek aşımına gitmemesi söz konusu olabilir. Ancak sosyal güvenlik kuruluşlarının açıklarını kapatmak için yapılan veya kararnamelerle taahhüt edilen tarıma destek ödeneklerinin yer aldığı cari transferler için bunu söylemek zor. Çünkü emeklinin maaşını veya çiftçinin, yaptığı harcama karşılığında alması gereken parasını ödememek gibi bir imk n yok. 
Bu konuda bir diğer yaklaşım da yılın ilk yedi ayında gerçekleşen bütçe ve program tanımlı faiz dışı fazla rakamları arasındaki farktan hareket etmek olabilir. Temmuz ayında bu iki kalem arasındaki fark 5.5 milyar YTL olmuş. İyimser bir varsayımla bunun yıl boyunca aynı kalacağını düşünelim. Program tanımlı faiz dışı fazlanın yıl sonunda 24.5 milyar YTL olması öngörülmüş. Buna 5.5 milyar YTL fark ilave edildiğinde bütçe tanımlı fazlanın 30 milyar YTL olması lazım. Oysa sene başında konan hedef 27.3 milyar YTL. Mevcut eğilimlerle, bırakın 30 milyar YTL yi, sene başı hedefini tutturmak için bile ciddi tedbir almak gerekiyor. 
Son zamanlarda toplam bütçe açığındaki gerilemeye dayanarak faiz dışı fazla hedefinin düşürülmesi yönünde görüşler ortaya çıkıyor. Kamunun borç dinamiklerine etki yapan, toplam açık değil, faiz dışı dengedir. 
Burada bir gevşeme h l yüksek olan kamu borcunun sürdürülebilirliği endişelerini yeniden gündeme getirecektir. Kaldı ki cari açığın bu kadar arttığı bir dönemde faiz dışı fazla hedefini gevşetmek sorunlara davet çıkarmaktan başka bir anlama gelmeyecektir. 





</TEXT>
</DOC>
