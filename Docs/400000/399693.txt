<DOC>
<DOCNO> 399693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy20.html </URL>
<DATE> 2005/12/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bakan Çelik Yapılan ihaleler konusunda alnımız aktır 
</HEADLINE>
<TEXT>

     Milli Eğitim Bakanı Hüseyin Çelik, yargının durdurma kararı vermesine rağmen hiçbir ihaleyle ilgili ''bunu yürütün'' şeklinde talimat vermediğini bildirerek, ''Geçen yıl 18 bin ihale yaptık. Alnımız ak, yüzümüz açık'' dedi. 
     TBMM Genel Kurulu'nda, kamu kurum ve kuruluşlarına ait okulların Milli Eğitim Bakanlığı'na devrini öngören yasa tasarısının görüşmeleri devam ediyor. 
     Tasarının ikinci maddesi üzerinde CHP Grubu adına konuşan Sinop Milletvekili Engin Altay, eğitimin zafiyet içinde olduğunu, Milli Eğitim Bakanlığı'nın, ''ihale, katsayı ve türban üçgenine kilitlendiğini'' öne sürdü. 
     Sinop'ta yatılı bir okulda, kız öğrencinin sabah namaza kalkması için zorlandığını savunan Altay, ''Kimse, Allah'ın tahsildarlığını yapmaya kalkmasın'' dedi. 
     ANAVATAN Grup Başkanvekili ve Malatya Milletvekili Süleyman Sarıbaş, grubu adına yaptığı konuşmada, Bakanlığın ihalelerini eleştirdi. İhalelerle ilgili İhale Üst Kurulu kararına rağmen uygulamanın sürdüğünü belirten Sarıbaş, ''Milli Eğitim Bakanı, bunun hesabını Yüce Divan'da fitil fitil verecek'' dedi. 
     
     ''YARGIYA KARŞI...'' 
     Eleştirileri yanıtlayan Çelik, sınıf başına düşen öğrenci sayısının 39'dan 36'ya indiğini söyledi. Çelik, ''Bir okula gidiyorsunuz, bütün sınıflar derslik haline getirilmiş, kütüphane yok, bilgi sınıfı yok... Adı eğitim, böyle eğitim olmaz'' dedi. 
     Kamu İhale Kurumu'nun 62 dosyayla ilgili incelemede bulunduğunu, gerekirse inceleme yapılmak üzere 14 dosyayla ilgili Başbakanlık'a yazı gönderildiğini anımsatan Çelik, ''Yargının durdurma kararı verdiği hiçbir ihaleyle ilgili, tarafımdan 'bunu yapın, yürütün' şeklinde yazılı, sözlü talimat verilmemiştir. Yargının durdurduğu şeyler durmuş, diğerleri devam etmiştir'' diye konuştu. 
     Çelik, kendisi hakkında soruşturma önergesi verildiğini hatırlatarak, Başbakan'a, ''Soruşturma, araştırma yapılmazsa, şaibe altında kalacağını'' dediğini anlattı. Çelik, daha sonra aylar süren bir teftiş yapıldığını, yasalara uygunsuzluk konusunda en ufak bir uyarı gelmediğini söyledi. 
     Milli Eğitim Bakanlığı'nda 2004 yılında 18 bin ihale yapıldığını bildiren Çelik, ''Alnımız ak, yüzümüz açıktır. Şaibeyle suçlayan arkadaşlarıma, misliyle iade ediyorum. Boynumuz, yargıya karşı kıldan incedir'' dedi. 
     
</TEXT>
</DOC>
