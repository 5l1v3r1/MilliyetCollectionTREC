<DOC>
<DOCNO> 389342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/eko01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevket Demirel'in 605 arsasına haciz 
</HEADLINE>
<TEXT>


TMSF, Egebank borçlarından sorumlu tuttuğu Şevket Demirel'e ve kızı Neslihan Demirel'e ait toplam 4.4 milyon metrekare büyüklüğünde 605 gayrimenkul için haciz işlemi başlattı 

Nedim Şener 

Tasarruf Mevduatı Sigorta Fonu TMSF , oğlu Murat Demirel ile birlikte Egebank'ın zararından sorumlu tuttuğu Şevket Demirel ve ailesine ait Isparta'da toplam 4 milyon 434 bin 126 metrekare büyüklüğünde 605 arsa ve araziye ihtiyati haciz uyguladı. Haciz uygulanmadan önce Isparta'da tapu müdürlüklerinde inceleme yapan TMSF görevlileri, Şevket Demirel, eşi ve kızlarına ait toplam 643 adet gayrimekul olduğunu saptadı. 
TMSF tarafından, Egebank'ın, faizleri hariç 252 trilyon 722 milyar TL 21.12.2001 tarihli kurla 489 milyon dolar tutarındaki zararından, oğlu Murat Demirel ile birlikte sorumlu tutulan ve tüm mal, hak ve alacaklarına haciz uygulanan Şevket Demirel'in, Isparta merkezindeki 953 bin 36 metrekare büyüklüğündeki 114 adet gayrimenkulü için ihtiyati haciz kararı alındı. 

Yarısı İslamköy'de 
Bu konuyla ilgili olarak TMSF tarafından Isparta Tapu Müdürlüğü ile gerekli yazışmalar tamamlandı ve haciz işlemleri başlatıldı. 
TMSF'nin haciz uygulamak için harekete geçtiği arsaların önemli bir kısmını İslamköy'deki 2 milyon 264 metrekare büyüklüğündeki 388 gayrimenkul oluşturuyor. İslamköy, bilindiği gibi Demirel kardeşlerin doğum yeri. 
İsparta merkez ve İslamköy dışında Şevket Demirel'e ait Eğirdir'de 3 bin 162 metrekare büyüklüğünde 3, Gönen'de bulunan 789 bin 105 metrekare büyüklüğünde 22 gayrimenkul'e de ihtiyatı haciz uygulanacak. 

Kızına da haciz 
TMSF'nin haciz işlemleri Şevket Demirel'in kızı Neslihan Demirel'e ait olduğu belirlenen 193 bin 617 metrekare büyüklüğündeki 70 gayrimenkulü de kapsıyor. İslamköy Belediye Başkanı Lokman Gökmen, Neslihan Demirel'e ait gayrimenkullerde işlemlerinin tamamlandığını belirtirken, Şevket Demirel ile ilgili olarak kendilerine yazı ulaşmadığını bildirdi. 



Mahkeme, kararı bu hafta verecek İstanbul 2. İdare Mahkemesi'nin, TMSF'nin, Demirel Grubu'na ait 9 şirkete el koyma karanın kaldırılması için yapılan başvuruyu bu hafta karara bağlayacağı bildirildi. 
TMSF'nin Demirel Grubu'nun iddialarına karşı hazırladığı savunma geçen hafta mahkemeye gitti. TMSF savunmasında, şirketlere el koyma gerekçeleri anlatılırken, Şevket Demirel'in zarardan sorumlu tutulmasını yol açan belgelerin 26 Haziran 2005'de Isparta'da yapılan aramalarda ortaya çıktığı belirtildi. 

El koyma öncesi satış 
Baskında ele geçen belgelere göre Şevket Demirel, Egebank'ın hisselerini devralan Şevket Demirel Holding'teki hisselerini iddia edildiği gibi bankanın 4 Mayıs 1998'deki alımından önce değil, bankaya 21 Aralık 1999'da el konulmasından kısa bir süre önce devretti. TMSF'nin tespitlerine göre bu durum geçmişe dönük olarak düzenlenen ve noter onayı bulunmayan hisse devir sözleşmesiyle gizlendi. 

Holding'ten ücret 
TMSF dilekçesinde, ilişkisi olmadığı iddia edilen 1997 ve 1998 döneminde de Şevket Demirel'e, Şevket Demirel Holding'deki görevi nedeniyle ücret ödemelerinin yapıldığı belirtildi. TMSF ayrıca Şevket Demirel'in Holding'deki görevi gereği ücretinin Göltaş'tan aktarılan kaynaklarla karşılandığını belirtti. 

TMSF'den 'krallık' savunması TMSF, el konan Demirel Grubu şirketlerine Genel Koordinatör olarak AKP'den Bakırköy Belediyesi Meclis Üyesi adayı Aslan Yaman'ın atanması, personelinin yüklü benzin masraflarının Göltaş'a ödetilmesi, öğrencilere burs ve Ispartaspor ile sünnet düğünü sporsorluğu ile ilgili iddialara yanıt verdi 
Göltaş çalışanlarının çocuklarına verilen bursun önceki dönemden kalan bir uygulama olduğunu belirten TMSF yetkilileri, Ispartaspor'a Demirel döneminde de 100 milyar lira bağış yapıldığını, tüm işlemlerin de şirket ana sözleşmesine göre devam ettirildiğini ifade etti. 
Canan Kaymakça adlı TMSF görevlisi adına 1 Temmuz günü kesilen 8 benzin faturasının ise iki aracın Isparta-Fethiye-İstanbul yakıt giderleri için harcırahın bir kişi üzerine alınmasından kaynaklandığı belirtildi. Genel Koordinatörlüğe atanan Aslan Yaman'ın da AKP'den Beldiye Meclis Üyesi adayı olmadığı, orman işinde uzman olduğu ifade edildi. 


</TEXT>
</DOC>
