<DOC>
<DOCNO> 361606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yazar/tamer.html </URL>
<DATE> 2005/07/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir sanatçının iç dünyasında gezintiye ne dersiniz 
</HEADLINE>
<TEXT>


Elimde Yapı Kredi Yayınları'ndan yeni çıkan koca bir kitap var, ama hiç ürkütücü değil. Kapağını açar açmaz sizi içine çekiveriyor. Anında çevrenizdeki günlük rutinden kopup, ünlü bir sanatçımızın iç dünyasının derinliklerine balıklama dalıveriyorsunuz. Hele bu sanatçı -benim örneğimde olduğu gibi- tablosunu, evinizin baş köşesine astığınız, yıllardır her gün doymadan seyrettiğiniz Ömer Uluç'sa... 

336 sayfalık sergi 
Kitap, Uluç'un İstanbul, Paris, New York gibi birkaç şehirde alınmış ses kayıtlarından artı değişik dönemlere ait resimlerinden oluşuyor. Format olarak Türkçe ve İngilizce sayfalar karşı karşıya. Sanki retrospektif Ömer Uluç sergisi gibi... 
Uluç, kendini o denli güzel ve özgün ifade etmiş ki... Ben sözü fazla uzatmadan kitaptan birkaç bölüm aktarırsam, ne demek istediğimi daha iyi anlatabileceğim galiba 
"Bu bir sanatçı kitabı olsun, sanatçı üzerine hazırlanmış bir kitap olmasın diye düşündüm. Büyük bir sergi hazırlamak gibi bir şey. 29'a 24.5 santim gibi bir mekan 336 kere büyüyor, ancak onları tek tek görüyorsunuz. Arkadan geleni, ondan sonra geleni, daha sonra geleni ya da daha önce gelmiş olanı, ondan da öncesini ve daha öncesini.... unutturuyor ve hatırlattırıyor.35 saat konuşarak 25 kaset doldurdum. Kitabın tematik ve kronolojik bir düzeni yok. Çağrışımlar, geriye dönüşler, tutku ve saptamalar var. Bir sanatçının sanat hayatında çok kesin anlar vardır. Yavaş yavaş oluşan şeyler değil, birden oluşa gelen şeyler... 60'lı yıllarda bir gün Londra'ya gitmiş ve o günün sanatıyla karşılaştığımda birden depresyona girmiştim. Yaptığım işlerde soyutun jestüel, romantik, lekeci olduğu hissine kapılmıştım. Ciddi bir depresyondu bu benim için. Ben ne yapıyorum diye Otelde oturup kocaman kağıtlara sürekli kendi adımı yazmaya başladım. Yuvarlak bir form olan "o", yavaş yavaş bir desene, bir olaya, bir harekete dönüşmeye başladı. Bir an her şey silindi. Sonradan baktığımda orada yaptığım iş, resmimdeki uçuşan formların artık sıkışması ve boğumlar halinde ifade edilmesiydi. O bir kopuş olayıydı. Demek istiyorum ki bu yaşadığım, benim sanatımın oluşmasında kesin bir andı." 

Uluç'a ait bir kıta 
Kitapta hep bu tür çağrışımlar, geriye dönüşler, tutku ve saptamalar buluyorsunuz ve anlatılanlar sizi sürekli sanatçıya götürüyor. Birden Uluç'un iç dünyasına girdiğinizi fark ediyorsunuz, onu tanımaya başlıyorsunuz. Söz yine Uluç'un 
"1967 - 73 yılları arasında 2 bin kadar desen yaptım. Sanki çok bana özel bir karışıklığı düzeltmek istercesine yaptım bunları. Bir nevi disaster kompleksi etkisinde, yani bir felaketi önlemek istercesine devamlı tahtaya vurmak, kapıyı pencereyi tıkırdatmak gibi aynı hareketi inatla ve sinirle tekrarlıyordum. Devinen hareketler, sarmallar, tekrarlarla nereye kadar gidilebilirse, oraya kadar gidiyordum. Fazla görmeden, fazla bakmadan... Bir süre sonra bu tekrarlarla bir takım figürlerin ortaya çıktığını ve bu figürlerin yaratıklara dönüştüğünü gördüm. Yaratıkların ne anlama geldiğinin dışında, önce daha çok biçimselliklerine bakıyorum. Anladığım şu Ben bu hareketle her şeyi yapabilirim. Bir duygum var, bir şeyin içindeyim. Bana ait bir dünyanın içindeyim gibi... Bir şey bulmuşum. yani bana ait bir kıtadayım. Görsel ve imgesel... 

İstanbul depremi 
Şimdi, her an olabilecek bir şey. Hiçbir şekilde daha önceden görme duyma ve anlama imk nı yok. O mavi denizde, orada onbinlerce yıldır duran bir canavar kırılıyor. Fay canavarı. Kırılarak yukarı doğru çıkıyor. Ve İstanbul gibi pamuk ipliğiyle birbirine bağlanmış, 40 yılın cambazı, kırık dökük bir şehir, baştan aşağı uydurma, hiçbir şeyi doğru yapılmamış, her tarafı oyuk olan o acayip fantastik şehir... Eski Hollywood filmlerindeki büyük, dehşet, mukavva karton yapılar gibi yıkılıyor ve her şey gidiyor. Bu ne iyi ki daha olmadı, ama endişe bu kente yerleşti. 1999 İstanbul Bienali'nde yaptığım işi bu trajediye ithaf ettim." 



</TEXT>
</DOC>
