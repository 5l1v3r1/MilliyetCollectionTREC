<DOC>
<DOCNO> 370209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun11.html </URL>
<DATE> 2005/08/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Afganistan'da helikopter düştü, 17 İspanyol asker öldü 
</HEADLINE>
<TEXT>

     İspanya'nın El Mundo gazetesi, Afganistan'da düşen bir helikopterde 17 İspanyol askerinin öldüğünü bildirdi. 
     El Mundo'nun internet sitesinde çıkan haberde, helikopterin nasıl ve ne zaman düştüğü hakkında bilgi verilmedi. 
     İspanyol radyosu ise Savunma Bakanlığı kaynaklarına dayandırdığı haberinde, Afganistan'da bir helikopterin düştüğünü ve kurtulan olduğunun sanılmadığını duyurdu. 
     
     SAVUNMA BAKANLIĞI DOĞRULADI 

     İspanya Savunma Bakanlığı, Afganistan'da düşen heliktopterde bulunan 17 İspanyol askerinin öldüğünü doğruladı. 
     Bakanlık sözcüsü, El Mundo gazetesinin verdiği haberle ilgili olarak, "Helikopter Herat'taki İspanyol üssünün güneyinde düştü. Nedeni bilinmiyor" dedi. 
     NATO'dan bir yetkili de, Afganistan'da helikopter kazası olduğunu ve bazı NATO askerlerinin öldüğünü doğruladı. 
     
     HELİKOPTER NEDEN DÜŞTÜ 

     İspanya Savunma Bakanlığı, Afganistan'da düşen helikopterin "kaza sonucu" düştüğü varsayımı üzerinde duruyor. 
     Bakanlıktan yapılan yazılı açıklamada, Savunma Bakanı Jose Bono'nun, bugün kazayla ilgili basın toplantısı düzenleyeceği belirtildi. 
     Bu arada AFP'ye açıklama yapan Kabil'deki güvenilir Afganlı ve Batılı kaynaklar, helikopterin düşmesine, Afganistan'daki Uluslararası Güvenlik Destek Gücü'ne ISAF ait bir diğer helikopterle tatbikat sırada çarpışmasının neden olduğunu söylediler. 
     İspanya, helikopterin saldırı sonucu da düşmüş olabileceğini, çünkü helikopterin düşme nedeninin henüz bilinmediğini bildirdi. 
     İspanya Savunma Bakanı Jose Bono, helikopterin düşme nedeninin kaza ya da dışardan bir saldırı da olabileceğini söyledi. 
     Bono, olayın araştırıldığını belirtti. 
     Savunma Bakanlığı'nın bir sözcüsü de, helikopterin, Afganistan'ın batısındaki Herat kentinde bir tatbikat sırasında Herat'ın güneyindeki bir İspanyol üssü yakınında düştüğünü belirtti ve bir soru üzerine, kazanın nedeninin henüz bilinmemesi nedeniyle saldırı olasılığını reddetmediklerini ifade etti. 
     ISAF sözcülerinden Binbaşı Andrew Elmes ise helikopterin kaza sonucu düştüğünü düşündüklerini belirterek, kazanın nedenini bulmak için soruşturmanın sürdüğünü söyledi. 
     Öte yandan, Taliban komutanlarından Molla Dadullah, helikopterin kendilerince vurularak düşürüldüğünü öne sürdü. Ancak bölgeden gelen haberlerde, bu iddiayı doğrulayacak kanıt sunulmadığı kaydedildi. 
     Bu arada İspanya Başbakanı Jose Louis Rodriguez'in, Afganistan'da İspanyol helikopterinin düşmesi üzerine tatilini yarıda kesip Madrid'e döndüğü bildirildi. 
     
</TEXT>
</DOC>
