<DOC>
<DOCNO> 381524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun25.html </URL>
<DATE> 2005/09/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İtalya'da 11 Cezayirli'nin ev ve işyerlerine baskın 
</HEADLINE>
<TEXT>

     İtalya'nın Milano kentinde, Cezayir kökenli terör örgütlerine silah ve militan devşirdiklerinden kuşkulanılan 11 zanlının ev ve işyerlerine baskın düzenlendiği belirtildi. 
     Lombardia Bölgesi Mali Polisi Operasyon Birimi LBMPOB tarafından yapılan açıklamada, operasyon çerçevesinde yaklaşık 20 mekanın arandığı kaydedildi. 
     Milano Savcılığı'nın yürüttüğü soruşturma çerçevesinde ev ve işyerleri aranan 11 zanlının, El Kaide örgütüyle bağlantılı olduklarından kuşkulanılan, Cezayir'deki ''Silahlı İslamcı Cemaat-Selefi Davet ve Mücadele Cemaati''ne SİC-SDMC mensup oldukları ileri sürülüyor. 
     Açıklamada, Milano Cumhuriyet Savcısı Luigi Orsi tarafından sürdürülen soruşturmaya konu olan 11 zanlıdan bazılarının daha önce tutuklanarak cezaevine gönderildikleri kaydedildi. 
     Operasyon sırasında arama yapılan şirketlerin birinin Varese'ye bağlı Gallarate'de, diğerlerinin hepsinin Milano'da bulunduğu ifade edildi. 
     Yazılı açıklamada, zanlılar hakkındaki kuşkular ise şu cümlelerle özetlendi 
     ''Kimilerinin isimleri AB, BM ve ABD'nin kara listesinde bulunan, silah kaçakçılığı suçuyla mahkum olmuş durumdaki Cezayirliler, Milano'daki bir mağazayı lojistik mekan olarak kullanmak suretiyle, diğer Avrupa ülkelerinden de para ve maddi kaynak temin ederek, bunları Cezayir dağlarındaki mücahitlere göndermektedirler.'' LBMPOB tarafından yapılan açıklamada, 11 zanlının örgüte militan devşirmekte oldukları, bu çerçevede sahte belge tanzim ettikleri suçlamalarına da yer verildi. 
     Arama yapılan mekanlarda bazı belgelere el koyan mali polisin, zanlılar tarafından aralarında Belçika, İngiltere ve İspanya'nın da bulunduğu bazı ülkelere yapılan para transferlerini de mercek altına aldığı belirtildi. 
     Cezayir'de üslenmiş durumdaki SİC-SDMC, geçen haziran ayında Moritanya'nın sınır bölgesinde gerçekleştirilen ve 15 Moritanya askerinin ölümüyle sonuçlanan eylemi üstlenmiş silahlı bir grup olarak tanınıyor. 
     İtalya İçişleri Bakanı Giuseppe Pisanu, geçen ay yaptığı açıklamada, İtalya'da son 4 yıllık zaman diliminde uluslararası terörizme bağlantılı oldukları gerekçesiyle tutuklanan kişi sayısının 203'e ulaştığını söylemişti. 
     
</TEXT>
</DOC>
