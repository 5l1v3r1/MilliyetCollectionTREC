<DOC>
<DOCNO> 370955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo27.html </URL>
<DATE> 2005/08/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Alonso İstanbul fantastik bir pist 
</HEADLINE>
<TEXT>

     Formula 1 Türkiye Grand Prix'si öncesi pilotlar İstanbul Park Pisti'nin zorlu, aynı zamanda da heyecanlı olduğunu söyledi. 
     Renault pilotu Fernando Alonso, Ferrari pilotu Rubens Barrichello, Sauber Petronas pilotu Felipe Massa, Red Bull Racing pilotu Christian Klein ve Minardi pilotu Robert Doornbos, İstanbul Park Pisti'nde ortak basın toplantısı düzenledi. 
     Pilotlar sıralamasında lider durumda bulunan İspanyol Alonso, İstanbul'da bulunmaktan mutluluk duyduğunu söyledi. İstanbul Park Pisti'nin değişik bir pist olduğuna dikkat çeken Alonso, ''Bu pisti pilotların seveceğine inanıyorum. Zorlu bir pist'' dedi. 
     Brezilyalı Berrichello da pisti yarın tanıma imkanı bulacaklarını ifade ederek, ''Bugün pistte biraz yürüme imkanı buldum. Özellikle ilk dönüş ilginç. Yarın antrenman turlarında pisti tanıyacağız'' diye konuştu. 
     Gelecek sezon Ferrari adına yarışacak olan Brezilyalı Felipe Massa ise İstanbul Park Pisti'nin virajlar ve inişlerle birlikte fantastik bir pist olduğunu söyledi. Massa, pistle ilgili yarın daha fazla fikir edineceklerini kaydetti. 
     Avusturyalı Klein ise yeni bir pistte yarışmanın heyecanını yaşadığını ve burada yarışmak için sabırsızlandığını ifade etti. 
     Hollandalı Doornboos ise İstanbul'da bulunmanın güzel olduğunu kaydederek, ''Farklı bir pist. Playstation'da gördüm. Yarın daha iyi tanıma imkanı bulacağım'' diye konuştu. 
     Bu arada, gelecek sezon Ferrari'de yarışacak olan Massa, Schumacher ile takım arkadaşı olmanın kendisi için şans olacağını belirtirken, gelecek sezon Ferrari'den ayrılacak olan Barrichello ise takım direktörü Jean Todt ve Ferrari çalışanlarına teşekkür etti. 
     
</TEXT>
</DOC>
