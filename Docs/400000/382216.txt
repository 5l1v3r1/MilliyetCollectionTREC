<DOC>
<DOCNO> 382216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko06.html </URL>
<DATE> 2005/09/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yapı Kredi Genel Kurulu bugün yapılıyor... 
</HEADLINE>
<TEXT>

     Yapı ve Kredi Bankası’nın YKB yüzde 57.4 oranındaki hissesinin Koç Finansal Hizmetler’e devri kapsamında, bankanın Olağanüstü Genel Kurulu bugün toplanacak. 
     Basına kapalı olarak gerçekleştirilecek olağanüstü genel kurul toplantısında, YKB’nin yeni yönetim kurulu üyelerinin de seçilmesi bekleniyor. 
     Çukurova Holding, çeşitli Çukurova Grubu şirketleri ve Mehmet Emin Karamehmet ile Koç Finansal Hizmetler A.Ş. ve Koçbank Nederland N.V. 
     arasında Yapı Kredi Bankası’nın yüzde 57.4 oranındaki hisselerinin satışına ilişkin olarak 8 Mayıs 2005 tarihinde hisse satış sözleşmesi imzalanmıştı. Koçbank tarafından 7 Eylül’de Yapı Kredi’ye yapılan başvuruda, banka hisselerinin satışı işleminde taraflar arasında son aşamaya gelindiği, bu çerçevede en kısa zamanda hisse devrinin ve kapanış işlemlerinin gerçekleşmesini sağlamak üzere bankanın genel kurul toplantısının yapılmasına ihtiyaç duyulduğu ve taraflar arasında mutabık kalınan kapanış tarihinin 28 Eylül 2005 Çarşamba günü olduğu belirtilmişti. Yapı Kredi Yönetim Kurulu da, 8 Eylül’de yaptığı toplantıda, "hisselerin satışının gerçekleşmesine yardımcı olunması amacıyla, malik sıfatına sahip olacak alıcının bu sıfatı kazanır kazanmaz Banka yönetim ve denetimini tayin etme isteği ve bu isteğin karşılanması için" olağanüstü genel kurul toplantısının bugün yapılmasını kararlaştırmıştı. Borsa bültenlerinde de yer verilen YKB’nin Olağanüstü Genel Kurul Toplantısı’na sunulacak faaliyet raporuna göre, toplantıda, Ocak-Temmuz dönemine ait yönetim kurulu, denetçi raporları ile bilanço ve kar-zarar tablosu ele alınarak onaya sunulacak. Ayrıca, yönetim kurulu üyeleri ve denetçilerin görev sürelerinin sona erdiği tarihe kadar olan faaliyetlerinin ayrı ayrı ibraları konusu ele alınacak. Toplantı gündeminde ayrıca, yönetim kurulu üye sayısının belirlenmesi ve yeni yönetim kurulu üyelerinin seçilmesi de yer alıyor. -FAALİYET RAPORUNDAN- Olağanüstü Genel Kurul toplantısına sunulmak üzere hazırlanan, 1 Ocak 2005-31 Temmuz 2005 hesap dönemine ait Faaliyet Raporu’na göre, 31 Temmuz 2005 itibariyle Yapı Kredi’nin menkul değerleri 5.7 milyar YTL’ye, aktif toplamı yüzde 2 oranında artarak 25.1 milyar YTL’ye, toplam öz kaynakları 4.5 milyar YTL’ye ulaştı. Bankanın sermaye yeterlilik rasyosu ise yüzde 16.6 düzeyinde gerçekleşti. Söz konusu dönemde kredilerin büyüklüğü 11 milyar YTL, toplam mevduat 15.1 milyar YTL düzeyinde gerçekleşirken, banka, 2005 Temmuz ayında kredi kartları pazarında yüzde 24’lük işlem hacmi piyasa payıyla liderliğini sürdürdü. Bankanın tüketici kredileri, kredi kartı alacakları ve ticari kredilerden oluşan YTL kredi portföyü yılın ilk 7 ayında yüzde 20 artış gösterirken, itfa planına bağlanmış olan yaklaşık 80 milyon dolar tutarındaki kredi takip hesaplarına intikal etmesine rağmen yabancı para kredileri 3.6 milyar dolara çıktı. Bankanın bu dönemde para piyasalarından borçlanması yüzde 25 azalarak 2.3 milyar YTL’ye düştü. Yapı Kredi Bankası’nın 2005 yılının ilk 7 ayında vergi ve karşılıklar öncesi faaliyet karı 331 milyon YTL’ye ulaşırken, bazı krediler ve getirisiz aktiflerle ilgili olarak ayrılan 370 milyon YTL tutarındaki karşılıklar ve 17 milyon YTL tutarındaki vergi karşılığı sonucu bu dönemde 56 milyon YTL tutarında net zarar gerçekleşti. Raporda yer alan YKB Yönetim Kurulu mesajında, bankanın 2005 yılının ilk yedi aylık döneminde, sahiplik sorununun yarattığı belirsizlikler nedeniyle bilançosunu büyütme konusunda zorluk yaşadığı vurgulanıyor. 
     
</TEXT>
</DOC>
