<DOC>
<DOCNO> 369506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun28.html </URL>
<DATE> 2005/08/13/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
ABD'de açılması planlanan kadavra sergisine izin engeli... 
</HEADLINE>
<TEXT>

     ABD’nin Florida eyaletinin Tampa şehrinde gelecek hafta açılması planlanan tartışmalı kadavra sergisi, izin engeline takıldı. 
     Florida Başsavcısı Charlie Crist, "kadavraları sergilenecek kişilerin, ölmeden önce kendilerinin ya da ailelerinin, örneklerin kullanılması konusunda izin verdiklerine dair kanıt" talep eden, kadavraların kullanılmasını denetleyen Florida Anatomi Kurulu’nun istediği onayı gerekli gördüğünü kaydetti. 
     Tampa Bilim ve Endüstri Müzesi, bu konunun Anatomi Kurulu’nun yetki alanına girmediğini iddia ederken, kararın 20 Ağustos’ta açılması planlanan sergiyi nasıl etkileyeceği netlik kazanmadı. 
     Müze Müdürü Wit Ostrenko, serginin planlandığı şekilde 20 Ağustos’ta açılması gerektiğini savunarak, "yapıcı bir diyalogla sorunu çözmek niyetinde olduklarını" belirtti. Ancak serginin Atlanta organizatörü Arnie Geller, kadavraların kimliklerinin bilinmediğini bu yüzden de heyetin istediği belgeleri sağlamanın imkansız olduğunu ifade etti. 
     
</TEXT>
</DOC>
