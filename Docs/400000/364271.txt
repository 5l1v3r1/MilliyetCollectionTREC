<DOC>
<DOCNO> 364271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo09.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener tozunu attı 
</HEADLINE>
<TEXT>


Sarı-Lacivertli kulüp, kombine satışlarıyla ezeli rakipleri üzerinde ezici bir üstünlük kurdu. Fenerbahçe'nin 21 bini aşkın bilet satışına karşılık, Beşiktaş ve Galatasaray 8100'de kaldı 


Tesisleşmeyle başlayan futbol hamlesini şirketleşmeyle genişleten, ligde istediği grafiği yakalamayı başaran Fenerbahçe, kombine kartlar konusunda da ezeli rakiplerine fark attı. 
Sarı - Lacivertliler, yıldız transferlerin de etkisiyle müthiş taraftar desteğini gelire çevirip, kasasını da doldurmayı başardı. Fenerbahçe, yeni sezon öncesi 25 bin kombine biletten 21 bin 200'ünü satarak, rakiplerine büyük üstünlük kurdu. Fenerbahçe'nin ezeli rakiplerinden Beşiktaş'ın ise şu ana kadarki kombine satışı yaklaşık 5 bin olurken, Galatasaray'ınki ise 3 bin 100 ile sınırlı kaldı. 
Fenerbahçe, geçen sezon lisanslı ürün satışlarında da tarihin en başarılı dönemini geçirmişti. Asbaşkan Murat Özaydınlı, 1 milyon 720 bin adet forma satışı yapıldığını ve bundan da toplam 19 milyon dolarlık gelir elde edildiğini açıkladı. Kulüplerin gelir paylarında en önemli maddeleri naklen yayın, kombine gelirleri ile tribün hasılatı ve lisanslı ürün satışları oluşturuyor. 

Kombinelere hücum 

Fenerbahçe'de özellikle Appiah'ın transferinin ardından kombine biletlere olan ilgi tavana vurdu. Yeni sezon için alt ve üst maraton, yeni yapılan numaralı ile Telsim tribünü kombine satışına çıkarılırken, toplam 25 bin biletten yaklaşık 21 bini aşkını alıcı buldu. 14 bin kişilik alt ve üst maraton, 6 bin kişilik Telsim kombine tribününde üst bölgenin tamamen satışının gerçekleştiği bildirildi. 1200 yeni yapılan numaralı tribün kombineleri, yapımda katkısı bulunan 1907 Fenerbahçeliler Derneği'ne verildi. Ayrıca yönetim, 60 bin ile 100 bin dolar arası değişen fiyatlarla 60 locadan tamamının satışını gerçekleştirdi. Yönetim elde edilen gelir konusunda net bir açıklama yapmaktan kaçınırken, bu rakamın yaklaşık 25 trilyonu bulacağı tahmin ediliyor. 

Transfer beklentisi 

Beşiktaş, şu ana kadar yaklaşık 5 bin adet kombine bilet satarken, toplam da 4 trilyon 500 milyar lirayı kasasına koydu. Almanya'da gol krallığına ulaşan ünlü futbolcu Ailton'un transferinin ardından satışların hareketlilik kazandığı vurgulandı. Bir yabancı ön libero arayan yönetim, bu transferin gerçekleşmesiyle birlikte satışların daha da artmasını bekliyor. Kartal, beş kombine alana 1 tane eski açık tribün kombinesini hediye olarak veriyor. En pahalı yer olan VIP D tribününden kombine bilet satın alanlara da promosyon olarak futbol topu armağan ediliyor. 

Aslan kıpırdandı 

Kötü bir dönem geçiren Galatasaray'ın, yeni sezon için kombine satışları ağır aksak ilerliyor. Iliç'in transferine rağmen 10 numara arayışlarının sonuçsuz kalması ve Ribery vakası taraftarın heyecanını törpüledi. Sarı - Kırmızılı kulüp, satışa çıkardığı toplam 6 bin 450 kombine biletten 3 bin 100'ünü satabilirken, elde edilen gelir 5 trilyon oldu. Yönetim ise, yapılacak bir yabancı transferle satışları katlama peşinde. Kapalı tribündeki eski kart sahiplerinin protesto edip, ilk etapta kombinelerini yenilememesi büyük sıkıntı yarattı. Ancak hafta sonunda daha önceden kombine kartları olduğu için kendilerine opsiyon tanınan taraftarların biletlerini edindikleri ve bu miktarın arttığı vurgulandı. Satışlarda promosyon yapmayan Galatasaray, sadece Denizbank kredi kartı olanlara 4 eşit taksitte ödeme imkanı sunuyor. 


</TEXT>
</DOC>
