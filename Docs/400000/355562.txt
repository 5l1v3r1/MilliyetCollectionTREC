<DOC>
<DOCNO> 355562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo08.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Brezilya klasiği 2-3 
</HEADLINE>
<TEXT>


Her gittiği turnuvaya damga vuran son Dünya Şampiyonu Brezilya, Konfederasyon Kupası'nın yarı finalinde ev sahibi Almanya'yı devirdi. Adriano attığı golle Sambacılar'a finali getiren isim oldu 


Brezilya, 2002 Dünya Kupası'nın finalinde 2-0 yendiği Almanya'ya rövanşı vermedi. Sambacılar, Konfederasyon Kupası'nın yarı finalinde ev sahibini 3-2'lik skorla mağlup ederek, ismini finale yazdırdı. Nürnberg Franken Stadı'nda seyirci desteğini de arkasına alan Almanlar maça daha iyi başladı ama golü bulan taraf Brezilya oldu. 21. dakikada Adriano'nun kullandığı frikik Alman defansına çarpıp, Lehman'ı kontürpiyede bıraktı 0-1. Hemen 2 dakika sonra bu sefer genç yıldız Podolski, ev sahibine eşitliği getirdi 1-1. 43'te Ronaldinho penaltıdan Sambacılar'ı bir kez daha öne geçirdi 1-2 Hakem Chandia'nın tartışmalı kararında Ballack ile penaltıdan golü bulan Almanlar soyunma odasına 2-2'lik beraberlikle gitti. 
İkinci yarıda daha etkili olan Brezilya maçın yıldızı Adriano ile galibiyete ulaştı. Interli süperstar, 76'da net bir vuruşla ağları havalandırıp, Almanlar'ın final rüyasına son verdi. Brezilya 29 Haziran Çarşamba günü Frankfurt'ta yapılacak finalde bugünkü Meksika - Arjantin maçının galibiyle karşılaşacak. 

Maçın karnesi 
STAT Franken Nürnberg 
HAKEM Carlos Chandia Şili 
ALMANYA Lehmann 6 - Friedrich 6, Huth 5, Mertesacker 6, Frings 5 - Deisler 5 Hanke Dk.83 , Ballack 7, Ernst 6 Borowski Dk.86 , Schneider 7 - Podolski 7, Kuranyi 5 Asamoah Dk.63 5 
BREZİLYA Dida 7 - Maicon 5 Cicinho Dk.46 7 , Lucio 6, Roque Junior 5, Ze Roberto 6 - Emerson 6, Gilberto 7 - Kaka 6 Renato Dk.77 5 , Ronaldinho 7, Robinho 6 Baptista Dk.86 - Adriano 8 
GOLLER Adriano Dk.21 ve Dk.76 , Ronaldinho Dk.43 pen. , Podolski Dk.23 , Ballack Dk.45 3 
SARI KARTLAR Deisler, Ernst Almanya , R.Junior, Cicinho, Emerson, Adriano Brezilya 

Görmemiş olalım 

Almanya'da düzenlenen Konfederasyon Kupası'nın yarı finalinde bugün Arjantin ile karşılaşacak olan Meksika doping skandalından ucuz kurtuldu. Meksika Futbol Federasyonu, iki oyuncusu Salvador Carmona ve Aaron Galindo'ya uygulanan doping testlerinin pozitif çıktığını açıkladı. Ancak FIFA yarı final öncesi herhangi bir kaosa neden olmamak için testlerin kendisi tarafından yapılmadığı gerekçesiyle Meksika'ya herhangi bir yaptırım uygulanmayacağını belirtti. FIFA, Yeşil - Beyazlılar'ın 3 maç sonrası doping testine giren 6 oyuncusunun da temiz çıktığını vurguladı. Meksika'nın Brezilya'yı 1-0 yendiği maçta forma giyen Carmona ve Galindo skandalın patlak vermesinin ardından ülkelerine geri gönderilmişlerdi. 


</TEXT>
</DOC>
