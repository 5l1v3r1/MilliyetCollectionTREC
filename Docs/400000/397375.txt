<DOC>
<DOCNO> 397375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo07.html </URL>
<DATE> 2005/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Anelka'nın Almanya 2006'da Fransız milli kadrosuna girmesi kesin gibi 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
ANELKA’nın Fransız Milli Takımı’na dönmesi Teknik Direktör Raymond Domenech’in 2006 Almanya Dünya Şampiyonası planlarını altüst etti. 
     Anelka’nın Fenerbahçe formasıyla tekrar eski formuna kavuşması Fransız futbolcuyu Domenech’in önümüzdeki günlerde açıklayacağı 23 kişilik Almanya 2006 kadrosunda ilk sıraya yerleştirdi. Fransız basınına göre büyük bir sürpriz olmaması halinde Anelka Almanya’daki kadroda var ve ilk 11’de oynaması ise büyük olasılık. 
     Fransız gazeteleri, Anelka’nın tekrar milli takıma dönmesiyle Domenech’in ileri uçta büyük form gösteren Thierry Henry, David Trezeguet ve Ludovic Giuly arasında seçim yapmakta zorlandığını yazdı. Bu dörtlünün arasına Djibril Cisse ve Sydney Govou’nun da eklenmesiyle teknik direktörün forvette bir enflasyon yaşadığını yazan gazetelerde ’Anelka’nın üstün formu Domenech’in Almanya planlarını altüst etti’ şeklinde yorumlar yapıldı. 
     Gazeteler ayrıca, taraftarların Almanya’da en çok görmek istediği forvet oyuncuların arasında da Anelka’nın başı çektiğini belirtti. Fransız spor yazarlarına göre Raymond Domenech Anelka’yı kesinlikle Almanya kadrosuna dahil edecek. Domenech’in Anelka ile yaşadığı problemin unutulduğuna işaret eden yazarlar bu futbolcunun en son 17 Nisan 2002’de Rusya karşısında giydiği milli forma sonrasında yaptığı açıklamaların ardından 3.5 yıl geçtiğini ve Nico’nun Kosta Rika ve Almanya milli maçlarında tekrar kadroya dahil edilerek muhteşem bir dönüş yaptığını hatırlattı. 
     
</TEXT>
</DOC>
