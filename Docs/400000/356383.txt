<DOC>
<DOCNO> 356383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur40.html </URL>
<DATE> 2005/06/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hemşirelerden Petek Dinçöz'e tepki 
</HEADLINE>
<TEXT>

     Sağlık-Sen ve Türk Sağlık-Sen, Şarkıcı Petek Dinçöz’ü klibinde, Karikatürist Bedri Koraman’ı da çizdiği bir karikatürle hemşirelere hakaret ettikleri iddiasıyla protesto etti. 
     Sağlık-Sen Bursa Şubesi Üyesi Hemşire Elif Pişkinsüt, Bursa Sağlık Müdürlüğü önünde yaptığı basın açıklamasında, Petek Dinçöz’ün son klibinde hemşireleri ve hemşirelik mesleğini "ayaklar altına alacak biçimde davranışlarda bulunduğunu" iddia etti. 
     Pişkinsüt, hemşirelik mesleğini "rencide edici" tarzda çekilen bu klibi yayınlayan televizyonlardan duyarlı olmalarını beklediklerini söyledi. 
     Sağlık-Sen Çorum Şube Başkanı Menderes Turbay, A.A muhabirine yaptığı açıklamada, Türkiye’de 75 bin hemşirenin zor şartlar altında hizmet vermeye çalıştığını ifade ederek, "Hiç kimsenin, ekonomik çıkarları için bir meslek grubunu rencide etmeye hakkı yoktur. Bu kişinin kasetini satın almayarak ve klibini izlemeyerek, tepkilerimizi dile getirelim" dedi. 
     RTÜK’e klibin yayınının kaldırılması yönünde talepte bulunduklarını bildiren Turbay, klibin yayını durdurulmadığı taktirde yurt genelinde tepki göstereceklerini söyledi. 
     
     KORAMAN’A TEPKİ 
     Türk Sağlık-Sen Konya Şube Başkanı Ekrem Can da sendika üyesi hemşirelerle birlikte Konya Numune Hastanesi bahçesinde yaptığı açıklamada Koraman’ı eleştirdi. 
     Hıncal Uluç’tan sonra şarkıcı Petek Dinçöz ve Koraman’ın hemşireleri küçük düşürdüğünü öne süren Can, hemşireleri aşağılayıcı hareketlere her geçen gün bir yenisinin daha eklendiğini ifade etti. 
     Kimsenin hemşireleri kendi çıkarlarına alet etmeye hakkı olmadığını vurgulayan Can, Koraman hakkında cumhuriyet savcılığına suç duyurusunda bulunulduğunu söyledi. 
     Can, basın açıklamasının ardından hemşirelerle birlikte, Koraman’ın karikatürünün fotokopilerini yırtarak çöpe attı. 
     
</TEXT>
</DOC>
