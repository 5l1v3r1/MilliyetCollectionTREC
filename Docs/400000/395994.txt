<DOC>
<DOCNO> 395994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yazar/oztrak.html </URL>
<DATE> 2005/11/18/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Zayıflayan bütçe performansı 
</HEADLINE>
<TEXT>


Bütçe rakamlarına bakarak hem bazı ekonomik verileri tahmin etmek hem de yıl sonu hedeflerine ulaşılması olasılığıyla ilgili öngörüde bulunmak mümkün. 
Bu hafta yayımlanan ekim ayı bütçesindeki ithalattan alınan katma değer vergisi tahsilatına baktığımızda, ithalatın ekim ayında 10,5-11,0 milyar dolar aralığında gerçekleşeceği anlaşılıyor. TİM'in yayımladığı geçici rakamlara göre ise ekim ayında ihracat 6,7 milyar dolar. Geçici rakamlarda olabilecek muhtemel sapmaları dikkate aldığımızda ekim ayında dış ticaret açığının 4 milyar dolara ulaşması mümkün. Geçen yılın aynı ayında bu açığın 2,2 milyar dolar olduğu dikkate alınırsa bu çok yüksek artış, cari açıktaki büyümenin de yeniden hızlanacağını gösteriyor. 

Tahmin düşürüldü 
Yıl sonu bütçe tahminlerinin gerçekleşme olasılığına bakıldığında Muhasebat Genel Müdürlüğü'nün yayımladığı rakamlar bu yılın başında 27,3 milyar YTL olarak programlanan yıllık faiz dışı fazlanın FDF daha onuncu ayda 29,4 milyar YTL'ye ulaştığını gösteriyor. Ancak buna bakarak bütçe uygulamasının başarısı hakkında karar vermek zor. 
Çünkü 27,3 milyar YTL olması programlanan 2005 yılı FDF'si 2006 bütçesi hazırlanırken 31,4 milyar YTL'ye yükseltildi. Bunun nedeni özelleştirme, kamu bankalarından alınan temettüler ve faiz gibi gelirlerin sene başında öngörülenden daha yüksek gerçekleşmesi. Bu gelirleri içermeyen ve gayri safi milli hasılanın GSMH yüzde 6,5'i seviyesindeki kamu kesimi FDF hedefiyle uyumlu konsolide bütçe FDF hedefi ise sene başında 24,5 milyar YTL idi. 
Sosyal güvenlik kuruluşlarının açıklarının kontrol altına alınamaması nedeniyle yeni tahminde FDF 23,5 milyar YTL'ye düşürüldü. Bu durumda geçen yıl yüzde 5,1 olan açığın GSMH içindeki payı bu yıl yüzde 4,8'e geriliyor. Yani bu yılın bütçe performansının geçen yılınkinin altında olacağı resmen de kabul edilmiş. 
Ancak bu performansa ulaşmak için dahi gereken son iki aydaki gelir ve harcama öngörülerinin gerçekleşmesi çok zor. 

Gerçekçi değil 
Aşağıdaki tablodaki hesaplamalarda kullanılan son iki ayın tahmini bütçe rakamları, DPT tarafından yayımlanan 2006 yılı Genel Ekonomik Hedefler ve Yatırımlar Dokümanında yer alan konsolide bütçe yıllık gerçekleşme tahminlerinden, Muhasebat Genel Müdürlüğü'nce yayımlanan on aylık gerçekleşme rakamları çıkarılarak hesaplanmıştır. 
Burada gerçekçi bulmadığım kalemlere değineceğim. Öncelikle ilk on ayda yüzde 11,1 artan personel harcamaları ve sosyal güvenlik prim ödemelerinin, son iki ayda geçen yılınkinin altına düşmesi memurun maaşını tam öderseniz mümkün değil. Mal ve hizmet alımları harcamalarının son iki ayda nominal olarak geçen yılkinin yüzde 13,5 altına düşürülmesi ise çok zor. Gelirlere baktığımızda ise vergi gelirlerinde ilk on ayda gerçekleşen yüzde 21,3'lük artışın son iki ayda nasıl yüzde 39,6'ya yükseleceği de izaha muhtaç. 

İstisnai kalemler 
Diğer kalemlerdeki sıradışı bazı değişmeler, açıklanan yıl sonu tahminlerinden özel gelir ve gider kalemlerinin karşılıklı ayıklanması, buna karşılık on aylık rakamların bu düzeltmeyi içermemesinden veya son iki ayda elde edilecek TELEKOM özelleştirme gelirleri gibi istisnai kalemlerden kaynaklanabilir. 
Sonuç olarak, rakamlar ilk on ayda geçen yılın aynı dönemine göre sadece yüzde 6,2 artan program tanımlı FDF'nin son iki ayda yüzde 30,9 bir artışa ulaşmasının çok zor olacağını ortaya koyuyor. Cari açık hızlanırken, istisnai gelirlere güvenip bütçe performansını zayıflatmak, risk algılamasını ve kırılganlığı artıracaktır. 





</TEXT>
</DOC>
