<DOC>
<DOCNO> 378882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun03.html </URL>
<DATE> 2005/09/16/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
ABD'de vebalı fare paniği... 
</HEADLINE>
<TEXT>

     ABD’nin Newark kentinde bir laboratuvardan hıyarcıklı veba mikrobu taşıyan 3 deney faresinin kaybolması panik yarattı. 
     İki haftadır kayıp olan farelerin bulunması için Amerikan Federal Soruşturma Bürosu FBI yetkilileri ve biyoterörizm uzmanları devreye girerken, veba mikrobu taşıyan farelerin kaybolmasının terör bağlantısının bulunmadığı açıklandı. 
     Yetkililer, New Jersey eyaletine bağlı Newark kentindeki Kamu Sağlığı Araştırma Merkezi’nden öldürücü veba mikrobu taşıyan farelerin kaybolmasının sağlık riski yaratmasının küçük bir olasılık olduğunu savunurken, olayın kamuoyuna ve basına yansıması endişe yarattı. 
     Federal makamlar, farelerin çalınmış, başka hayvanlar tarafından yenmiş veya yanlış sayım sonucu kayıp oldukları bildirilmiş olabileceğini de belirtiyorlar. 
     
</TEXT>
</DOC>
