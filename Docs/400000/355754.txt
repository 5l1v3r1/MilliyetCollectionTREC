<DOC>
<DOCNO> 355754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo04.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş şoke oldu 
</HEADLINE>
<TEXT>


Fatih Tekke'den gelen kötü haber, Trabzonspor Teknik Direktörü'nün canını sıktı. Fıtık ameliyatı geçiren ve kampa katılamayan Kaptan'ın, Şampiyonlar Ligi ön elemesi ilk maçlarına yetişemeyeceği açıklandı 

SERKAN HACIOĞLU 


Yunanistan ve Kazakistan milli maçlarının ardından, İzmir'de fıtık ameliyatı olan Fatih Tekke'nin son kontrolünden kötü haber çıktı. Ligin bitiminin ardından, operasyon yerine Ay - Yıldızlı ekibe koşan futbolcunun Şampiyonlar Ligi ön elemelerinde oynamasının zor olduğu ifade edildi. 
Gerede kampına katılamayan ve Trabzon'da istirahat eden futbolcunun, 2 Temmuz'dan itibaren düşük tempolu çalışmalara başlaması bekleniyordu. Bordo - Mavililer'in Kaptanı'nın bu programında da bir ertelemenin söz konusu olabileceği vurgulandı. 
Bu gelişmenin, sağlık ekibi tarafından Teknik Direktör Şenol Güneş'e bildirildiği dile getirilirken, tecrübeli hocanın taktiksel anlamdaki stratejilerini Fatih'ten yoksun olarak yapacağı ifade edildi. 
Bolu kampındaki arkadaşlarıyla sık sık telefon görüşmesi yapan Fatih'in moralinin, bu haber nedeniyle oldukça bozulduğu öğrenildi. 

Tatlı tatlı idman 

Trabzonspor dün Dorukkaya'ya çıktı, kros yaptı. Taraftarının getirdiği baklavayı yiyen Bordo - Mavililer'de antrenman sayısı üçe yükseldi 

ÖMÜR AVCI DHA 

Gerede kampının beşinci gününde tempo arttıran Trabzonspor'da antrenman sayısı dünden itibaren üçe yükseldi. 
Sabahın erken saatlerinde "Kaya" yaylasına çıkan Bordo - Mavililer, burada ineklerin arasında kros çalışması yaptı. Hafta sonu tatilinden faydalanan Trabzonsporlu taraftarlar, kampa çıkarma yaptı. Özellikle İbrahim Yattara'ya büyük ilgi gösteren ve kendisini omuzlara alan taraftarlar, fotoğraf çektirmek için sıraya girdi, oyunculara baklava ikramında bulundu. 
Öte yandan milli futbolculardan Gökdeniz, Erdinç ve Hüseyin'in bugün kampa katılacağı belirtildi. 

'Paramızı yedirmeyiz' 

Trabzonspor Başkanı, havuz sistemindeki haklarını sonuna kadar koruyacaklarını söyledi, siyasilere göndermede bulundu 

ADNAN SUNGUR DHA 

Trabzonspor Başkanı Atay Aktuğ, havuz sistemi konusunda siyasilere ve Anadolu kulüplerine mesajlar gönderdi. Konuyla ilgili açıklamalarda bulunan Başbakan Yardımcısı ve Devlet Bakanı Mehmet Ali Şahin'e üstü kapalı sitem eden Aktuğ, "Futbol Federasyonu özerk bir kuruluştur. Bu konuda siyasilerin görüş belirtmesi doğru değil" diye konuştu. 
Mevcut haklarının korunması için gerekirse mahkemeye de gidebileceklerini belirten Trabzonspor Başkanı, "Hakkımızı sonuna kadar koruruz. Trabzonspor şu anda da diğer büyüklerden 3-4'er milyon dolar eksik alıyor. Sesimiz çıkıyor mu Biz de onlarla yarışıyoruz, başa oynuyoruz, reytingimiz var. Ama bir uygulama yapılıyor ve ona uyuyoruz. Bize taahhüt edilen ve cebimize girmesi gereken paranın bir başkasının cebine girmesine asla izin vermeyiz. Bizden daha iyi Anadolu takımı yok" yorumunu yaptı. 

'Bu sezon şampiyonuz' 

Bordo - Mavililer'in başarılı futbolcusu Celaleddin Koçak, bu sezon çifte hedefe odaklandı. Takımının şampiyonluğu, kendisinin de milli takıma yükselmesi için çok çalışacağını vurgulayan tecrübeli isim, ikisine birden ulaşacağını belirtti. Bu sezon şampiyonluğa ulaşacaklarına gönülden inandığını söyleyen Celaleddin, "Başımızda dünya çapında bir hocamız var. Uzun zamandır birlikte oynayan ve çok iyi arkadaşlık bağları bulunan bir ekibiz. Bunları üst üste koyduğumuzda özlenen şampiyonluğa ulaşacağımıza gönülden inanıyorum. Bu güç bizde var'' diye konuştu. 

Testten geçtiler 

Trabzonspor'un Gerede kampına rötarlı katılan Szymkowiak, Ergin ve Karel D'Haene dün laktak testinden geçti. Arkadaşları kros yapmasına rağmen teste giren bu oyuncuların son fiziksel durumları, kontrollerin ardından netleşecek. Teknik Direktör Şenol Güneş, test sonuçlarına göre gerekirse futbolcularına kişiye özel çalışma yaptırabilecek. 

Alt yapıya Akçay 

Trabzonspor, alt yapıya Pazarspor'un çalıştırıcısı Mustafa Akçay'ı getiriyor. Daha önce de Bordo - Mavililer'in alt yapısında görev alan Akçay, Ahmet Suat Özyazıcı ve Giray Bulak döneminde de antrenörlük yapmıştı. 

Pazarlık iyice kızıştı 

Brezilya'da stoper ve forvet arayan Trabzonsporlu yöneticiler, kaleci Galvao ile birlikte iki oyuncuyu daha alıp dönmek istiyor 

Kaleci Jefferson Galvao'yu almak için Brezilya'ya giden Asbaşkan Ömer Sarı ile Yönetim Kurulu Üyesi Murat Bozoğlu, stoper ve forvet için de pazarlık masasına oturdu. 
Savunma için Botafogo'nun 22 yaşındaki genç oyuncusu Rafael Marquez Pinto ile Ponto Prita'nın 26 yaşındaki oyuncusu Luciano da Silva Santos için çalışmada bulunan Bordo - Mavililer'in, bu iki isimden birini mutlaka alacağı vurgulandı. Forvette Santoslu Devied de Souza ve Cruzeirolu Frederiko Guides üzerinde duran Trabzonspor, bu iki oyuncunun bonservisinin pahalı olması nedeniyle Ponto Prita'nın 23 yaşındaki genç golcüsü De Souza'ya yöneldi. Souza'nın futbol stilinin Fenerbahçeli Nobre'yi andırdığı ve Fatih ile çok iyi bir ikili oluşturabileceği dile getirildi. Üç futbolcudan ikisiyle ilgili pazarlıkların bu akşama kadar sonuçlanması bekleniyor. 
Bordo - Mavililer'in ayrıca son olarak Messina formasını giyen Nicola Amoruso ile de ilgilendiği vurgulandı. 

Tolga Ukrayna'da 

Trabzonspor'un, Shakthar Donetsk ile bonservisi konusunda anlaştığı Tolga Seyhan, Ukrayna'da kulüp tesislerini gezip, ev bakıyor. Yeni kulübünün bulunduğu Donetsk şehrinde incelerde bulunan Tolga resmi imza atmak için gün sayıyor. Türkiye'ye bugün dönecek olan milli futbolcu, transferin tamamlanmasının ardından yeniden Donetsk'e gidecek. Teknik Direktör Lucescu'nun ısrarla istediği Tolga'ya Trabzonspor şartlı olarak izin vermiş, bu oyuncunun yerinin dolması şartıyla Shakthar'a transfer olacağını belirtmişti. 

Gönülsüz gönderme 

Şenol Güneş, gönderme kararı aldığı Karel D'Haene'nin durumuna çok üzülüyor. Belçikalı oyuncunun dört büyükler dışında her takımda rahatlıkla yer bulabileceğini vurgulayan Güneş, "Tayfun ve Özgür varken, onu elimizde tutmamız lüks olur. D'Haene'yi bırakmak zorunda kalmamız gerçekten üzücü. Çünkü dünyanın en iyi insanlarından biri. Harika bir profesyonellik anlayışı var. Hiçbir sorun yaratmaz. Onun gibi bir oyuncuyla çalışmaktan mutluluk duyuyordum" dedi. Her teknik direktörün, onun gibi kişilikli bir oyuncuyla çalışması gerektiğini ifade eden Şenol hoca, "Kulübümüzün şartları, hedefini daha da büyütmesi nedeniyle D'Haene'yle yollarımızı ayıracak olmanın üzüntüsünü yaşıyorum'' yorumunu yaptı. 


</TEXT>
</DOC>
