<DOC>
<DOCNO> 393035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun36.html </URL>
<DATE> 2005/11/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Basın sorgulanıyor... France-3, yakılan araç sayısını vermeyecek 
</HEADLINE>
<TEXT>

     Fransa'da son günlerde meydana gelen şiddet olayları, yazılı ve görsel basının rolünün de tartışılmasına yol açıyor. 
     İktidardaki Halk Hareketi Birliği UMP milletvekili Jacques Myard, basın haberlerinin, protestocu gençleri ''cesaretlendiğini'' ileri sürdü. 
     Le Parisien gazetesinin sorularını yanıtlayan Myard, ''Medya, göstericilerin esiri oldu, protestocular medyayı kullanıyor'' görüşünü savundu. 
     TF1 televizyon kanalının genel yayın yönetmeni yardımcısı Robert Namias, durumun tahmin edildiğinden daha karışık olduğunu belirtti ve ''Sorumluluklarımızın bilincindeyiz, görüntünün gücünü yadsımıyoruz, ancak belirli bir dozajı tutturmak çok zor iş'' dedi. 
     Fransa Radyo Televizyon Üst Kurulu'nun eski üyelerinden Francis Balle ise ''Gazeteciler ayna tutuyor'' diyerek, bu tür olaylarda özellikle görüntülü basının çalışmalarına destek verdi. 
     Bu arada, France-3 televizyon kanalı yönetimi, protestocu gençleri ''teşvik etmemek'' amacıyla, haber programlarında yakılan araç sayısını dinleyicilerine duyurmama kararı aldı. 
     Fransa'da bakanlar kurulu, gerektiğinde sokağa çıkma yasağı yetkisinin, yerel yöneticiler tarafından kullanılabilmesi için, 1955 yılında çıkarılan olağanüstü hal yasasının bugün yürürlüğe sokulmasını kararlaştırmıştı. 
     Sokağa çıkma yasağına tabi tutulacak iller için valilikler ayrı bir genelge yayımlayacak. 
     
</TEXT>
</DOC>
