<DOC>
<DOCNO> 376068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko30.html </URL>
<DATE> 2005/09/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Nobel ödüllü ekonomist Birikimlerinizi dolarda değerlendirmeyin 
</HEADLINE>
<TEXT>

     Dünya Bankası'nın Nobel ödüllü eski Baş Ekonomisti Joseph Stiglitz, Asyalılara ''birikimlerini dolarda değerlendirmemeleri'' tavsiyesinde bulundu. 
     Malezya'daki Global Liderlik Forumu'nda konuşan Stiglitz, bölge ülkeleri arasındaki mali işbirliğinin güçlendirilmesi ve yeni finansal piyasalar oluşturulması gerektiğini söyledi. 
     ''Asya son yıllarda önemli bir tasarruf merkezi haline geldi. Aynı zamanda bu birikimi yönetebilecek bilgi birikimine de sahip. Bu durumda akla gelen ilk soru, neden bölgedeki insanların çıkarına olacak finansal piyasalar oluşturulmadığıdır'' diyen Stiglitz, bunun olması halinde Asya'nın ekonomik büyümesinin hızlanacağını ve istikrarın artacağını kaydetti. 
     Eski ABD Başkanı Bill Clinton'a da danışmanlık yapan Stiglitz, Japonya'nın önerisiyle gündeme gelen Uluslararası Para Fonu'nun bir benzeri olacak şekilde sorun yaşayan bölge ülkelerine destek verecek Asya para fonu projesine de destek verdi. 
     Avrupa ortak parası avro benzeri bir Asya ortak parası oluşturulmasını ise hatalı bulan Stiglitz, böyle bir adım için gerekli hazırlığın olmadığını iddia etti. 
     Asyalılardan birikimlerini dolarda değerlendirmemelerini de isteyen Stiglitz, buna gerekçe olarak doların istikrarlı bir para olma özelliğini yitirmesini gösterdi. 
     Önemli paralar arasındaki paritelerdeki oynaklığın süreceğini de belirten Nobel ödüllü ekonomist Joseph Stiglitz, vergi indirimleri, sosyal güvenlik reformları ve Irak'taki savaşın yükü nedeniyle ABD'nin mali ve dış ticaret açığının artmayı sürdüreceğini, bunun da doların istikrarına darbe vuracağını ifade etti. 
     
</TEXT>
</DOC>
