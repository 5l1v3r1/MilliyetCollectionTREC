<DOC>
<DOCNO> 391468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo09.html </URL>
<DATE> 2005/11/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kerem Tunçeri Beşiktaş'ta oynadığım oyundan keyif alıyorum 
</HEADLINE>
<TEXT>

     Türkiye Basketbol Ligi'nin iddialı takımlarından Beşiktaş'ın yıldız oyuncusu Kerem Tunçeri, siyah-beyazlı takımda oynadığı oyun biçiminden keyif aldığını söyledi. 
     Ülkerspor ve Efes Pilsen gibi ligin güçlü takımlarından sonra Beşiktaş'a transfer olan Kerem, ligin ilk 3 haftasında ortaya koyduğu skorer oyunla takımın galibiyetlerinde büyük pay sahibi olurken, bu oyun biçiminden çok keyif aldığını dile getirdi. 
     Kerem, geçmişte performansından dolayı çok eleştiri aldığını belirterek, ''Ancak ben hep antrenörlerimin isteği doğrultusunda oynamaya çalıştım. Gerek Ülkerspor'da, gerekse Efes Pilsen'de hep takımı oynatmaya çalıştım. Benden böyle oynamam istendi. Yine de eleştiri aldım. Beşiktaş'ta ise antrenörüm Murat Didin ise benden skor yapmamı da istiyor. Ben de pozisyon gereği gerekli sayıları üretmeye çalışıyorum. Şu anki oyun anlayışımdan daha çok keyif alıyorum'' diye konuştu. 
     Oyun kurucu olarak her oyuncunun zaman zaman sayı yapmak isteyeceğini kaydeden milli oyuncu, ''Ben illaki top kullanacağım diye oynamıyorum. Pozisyona göre oynuyorum. Bunun yanında takımı da oynatıyorum. Pozisyon gerektiğinde sayı atıyorum. Eskiden hep pasa oynuyordum. Şimdi daha fazla sorumluluk alıyorum. Takımın bu yönde bana ihtiyacı var. Oyun kurucu olarak takıma zarar vermeden basketleri atıyorum. Bu konuda çok zorluk çektiğimi düşünmüyorum'' dedi. 
     Antrenörü Murat Didin'in kendisinden skorer bir oyun istediğini kaydeden Kerem, Didin'in Avrupa'da vizyonunu daha da geliştirdiğini ve bu yönde oyunculara katkı yaptığını söyledi. 
     
     ''BEŞİKTAŞ TARAFTARLARININ ÖNÜNDE OYNAMAKTAN MUTLUYUM'' 
     Beşiktaş taraftarlarının kendilerine verdikleri destekten memnun olduklarını ifade eden Kerem, siyah-beyazlı taraftarlarının önünde oynamaktan mutlu olduğunu dile getirdi. 
     Ülkerspor ve Efes Pilsen'de oynadığı dönemde kendisi açısından en zorlu deplasmanın Beşiktaş olduğunu ifade eden Tunçeri, sözlerini şöyle sürdürdü 
     ''Beşiktaş'ın gerçekten iyi bir seyircisi var. Karşı takımı hataya zorlayacak bir taraftar topluluğuna sahibiz. Oyuna ağırlık koyuyorlar. Bunun yanında salonda çeşitli şovlar oluyor. ABD ve Avrupa'da yapılan üst düzey şovlar bizim salonumuzda da organize ediliyor. Herşey birleştiğinde keyifli ortamların yaşandığı maçlar yaşayacağız.'' 
     
     ''TARAFTARLARIN SEVDİĞİ BİR TAKIM OLUYORUZ'' 
     Kerem, zaman ilerledikçe daha iyi oynadıklarını ve yavaş yavaş Beşiktaş taraftarlarının sevdiği bir takım olduklarını söyledi. 
     Sezon başında Türkiye Kupası'nda istedikleri sonucu alamadıklarını kaydeden Tunçeri, ''Sezon başında hem benim, hem de Mithat'ın olmaması nedeniyle iyi sonuçlar alamadık. Uyum sorununu geçtikçe daha iyi oluyoruz. Ben de elimden geldiğince takıma katkı yapmaya çalışıyorum. Ayrıca iyi oynadığımı düşünüyorum. Artık hem Avrupa kupasında, hem de Türkiye Ligi'nde Beşiktaş'ı iyi yerlere taşımak istiyoruz. Bu nedenle kendi sahamızda maç kaybetmek istemiyoruz'' diye konuştu. 
     
</TEXT>
</DOC>
