<DOC>
<DOCNO> 369903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun23.html </URL>
<DATE> 2005/08/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Almanya, İran kartını oynuyor... 
</HEADLINE>
<TEXT>

     Alman hükümeti, İran'a yönelik askeri bir müdahale seçeneğine karşı olduğunu bildirdi. 
     Alman hükümet sözcü yardımcısı Thomas Steg, bugün başkent Berlin'de yaptığı açıklamada, Başbakan Gerhard Schröder'in İran'a yönelik askeri bir müdahale seçeneğine kesin olarak karşı çıktığını söyledi. 
     Steg, Almanya, İngiltere ve Fransa'nın, İran'ın nükleer programıyla ilgili sorunu müzakereler yoluyla çözmek istediğini tekrarlayarak, ''İran'ın nükleer silahlara sahip olması önlenmeli. Tahran yönetiminin nükleer enerjiyi sivil amaçlı olarak kullanma hakkı var, ancak bunun için garantiler şart. Biz İran'ın nükleer silahlara sahip olmasını engellemek istiyoruz'' dedi. 
     ABD Başkanı George Bush'un, İran'a yönelik bir müdahale seçeneğini dışlamadığının hatırlatılması üzerine Steg, ''ABD Başkanı Bush, hatırlayacağınız gibi, İngiltere, Fransa ve Almanya'nın müzakere çabalarının başarılı olmasını dilediğini söyledi ve bizim çabalarımız henüz sona ermedi'' diye konuştu. 
     Askeri bir müdahale seçeneğinin baştan dışlanmasının İran'a yönelik baskıyı azaltıp azaltmayacağının sorulması üzerine Steg, ''Asıl başka seçenekler üzerinde durulduğunu bilse Tahran yönetimi bizimle müzakere etmek istemez'' ifadesini kullandı. 
     Dışişleri Bakanlığı sözcüsü Walter Lindner de Dışişleri Bakanı Joschka Fischer'in diplomasinin başarılı olacağına inandığını ve başka bir seçeneği düşünmediğini söyledi. 
     Lindner, Alman hükümetinin İsrail'in Gazze Şeridi'nden çekilmesi konusunda ne düşündüğü sorusuna da İsrail'in bu kararını takdirle karşıladıkları, geri çekilmenin olaysız tamamlanmasını diledikleri, bunun sürekli barış sağlanması yönünde atılacak önemli bir adım teşkil edeceği yanıtını verdi. 
     Walter Lindner, Almanya'nın Irak'taki çabalarıyla ilgili bir soruya karşılık da Alman hükümetinin Irak'ın yeniden yapılanması konusunda çabalarını sürdürdüğünü, ülkedeki tüm halk gruplarının geniş bir temel oluşturarak birlik içinde hareket etmelerini dilediklerini söyledi. 
     
     PAKİSTAN'DAN DA TEPKİ GELDİ 

     Pakistan, İran'a nükleer programından vazgeçmesi için baskı yapmak amacıyla güç kullanılmasına karşı olduğunu bildirdi. 
     İran'a karşı son çare olarak güç kullanımının düşünülebileceği yönünde geçen hafta açıklama yapan ABD'nin müttefiki olan Pakistan, İran'ın nükleer programıyla ilgili anlaşmazlığa barışçı çözüm bulunmasını ümit ettiğini ve İran ile AB arasındaki bu yöndeki görüşmeleri desteklediğini kaydetti. 
     Pakistan Dışişleri Bakanlığı sözcüsü Muhammed Naim Han, düzenlediği haftalık basın toplantısında, "Güç kullanımına karşıyız, çünkü gücün hiçbir sorunu çözeceğine inanmıyoruz. Güç kullanımı bu bölgede istikrarsızlığı artıracaktır" diye konuştu. 
     Bütün tarafların taahhütlerini yerine getirmesi gerektiğine inandıklarını belirten Han, İran'ın Nükleer Silahların Yayılmasının Önlenmesi Anlaşması NPT çerçevesinde barışçı amaçlarla nükleer enerji kullanmaya yasal hakkı olduğunu düşündüklerini de söyledi. 
     İran ile sınırı bulunan Pakistan, bölgede Hindistan ile birlikte nükleer güce sahip ülkelerden biri olarak biliniyor. 
     Washington yönetimi, Tahran'ı nükleer silah üretme arayışında olmakla suçluyor. İran ise isteklerinin, nükleer enerji istasyonları için yakıt teminiyle sınırlı olduğunda ısrar ediyor. 
     
</TEXT>
</DOC>
