<DOC>
<DOCNO> 385854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo26.html </URL>
<DATE> 2005/10/11/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
A Milli Takım, Arnavutluk maçına hazır... 
</HEADLINE>
<TEXT>

     A Milli Futbol Takımı 18. Dünya Kupası Eleme Grubu'nda, Arnavutluk ile yarın yapacağı maçın hazırlıklarını bu akşam yaptığı antrenmanla tamamladı. 
     Karşılaşmanın oynanacağı Kemal Stafa Stadı'nda Milli Takımlar Teknik Direktörü Fatih Terim yönetiminde gerçekleştirilen ve ilk 15 dakikası basına açık olan antrenmanda, futbolcuların taktik ağırlıklı bir çalışma yaptıkları öğrenildi. 
     Antrenman öncesi Fatih Terim, futbolcularıyla saha ortasında kısa bir toplantı yaptı. Tüm futbolcuların katıldığı antrenmana Arnavutluk'taki Türk okulu olan Turgut Özal Koleji'nin öğrencileri de geldi. Öğrenciler, antrenman öncesi Fatih Terim ve oyunculardan Rüştü ile Alpay'a çiçek verip birlikte fotoğraf çektirdiler. 
     Bu arada, Devlet Bakanı Ve Başbakan Yardımcısı Mehmet Ali Şahin, Futbol Federasyonu Başkanı Levent Bıçakcı ve yönetim kurulu üyeleri otelde hep beraber iftar yaptılar. 
     
</TEXT>
</DOC>
