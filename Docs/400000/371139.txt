<DOC>
<DOCNO> 371139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun29.html </URL>
<DATE> 2005/08/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şok suçlama Rum uçağı düşürüldü... 
</HEADLINE>
<TEXT>

     Yunanistan'ın başkenti Atina yakınlarında pazar günü düşen uçağın, ''kendiliğinden mi düştü yoksa düşürüldü mü '' tartışmaları sürerken, bir Rum milletvekili, uçağın düşürülmüş olmasının muhtemel olduğunu savundu. 
     Simerini gazetesinin haberine göre, milletvekili Ayis Agapiu ve Yunan gazeteci Kira Adam, dün yaptıkları açıklamalarda, Boeing'in düşürülmesi emrinin verilmiş olması ihtimalinin açık olduğunu söylediler. 
     Mahi gazetesi de ''Milletvekilinden İlios ile İlgili Şok Suçlama'' manşetiyle verdiği habere göre, Rum milletvekili Stavros Evagoru, 16 Aralık 2004'te kayınpederinin aynı uçakla Varşova'ya gittiğini ve o seferde çok ciddi oksijen sorunu yaşandığını, kayınpederinin bu nedenle solunum şikayetleri bulunduğunu anlattı. 
     Rum gazeteleri, kazayla ilgili olarak Rum Sivil Havacılık Dairesi'nden bilgi almak üzere AB'den iki uzmanın 24 ağustosta Rum kesimine gideceğini belirtirken, bir gazetede de, uçağın düşüş nedeninin belirlenmesine ilişkin araştırmalara birkaç gün önce Atina'ya giden 3 Amerikalı uzmanın da katıldığı kaydedildi. 
     Rum gazeteleri, düşen uçağın pilotuyla İlios mühendisi arasındaki konuşmayı manşete çekerken, soruşturma polislerinin incelediği konuşma kayıtlarına göre, uçağın Larnaka Havaalanı'ndan kalkışından hemen sonra pilotun, şirket bürosuyla irtibata geçerek teknik sorunlar bulunduğunu söylediğini ve uçağın elektrik sigorta sisteminin nerede olduğunu öğrenmek istediğini bildirdiler. 
     Rum basınına göre, şirketin makine mühendisiyle pilot, ''parazit'' nedeniyle iletişim kuramadı. 
     
     ALMAN PİLOTUN AİLESİ ARADI 
     Rum Simerini gazetesi, düşen uçağın Alman pilotu Marten Hans Jurgen'in ailesinin ilk kez ortaya çıktığını belirterek, ailenin polisi arayarak pilota ait şahsi eşyaları talep ettiğini yazdı. 
     
     CESETLER ÇÜRÜMÜŞ VAZİYETTE GELMİŞ 
     Politis gazetesi, uçak kazasında ölenlerin cesetlerinin Güney Kıbrıs'a ''çürümüş'' vaziyette geldiğini, şikayetlerin ölenlerin yakınları tarafından Rum adli tabiplere iletildiğini ve sorumluluğun Yunan makamlarına yüklendiğini yazdı. 
     Haberde, DİKO partisinin Avrupa parlamentosundaki milletvekili Marios Matsakis'in, cesetlerin çürümeye yüz tutması nedeniyle kimlik tespitinin zorlaştığını ifade ettiği belirtildi. 
     Habere göre, Yunan Adli Tabipler Birliği ise yaptıkları çalışmalar konusunda Rum meslektaşlarının ifade ettiği endişeleri kınadıklarını kaydetti. 
     
     LARNAKA HAVAALANINDA ALARM 
     Bu arada, Larnaka Havaalanı'nda dün gece Moldova Havayollarına ait bir uçağın, kalkıştan hemen sonra kontrol kulesine bir sorunla karşı karşıya kaldığını belirterek, acil iniş izni istemesi üzerine havaalanının alarm durumuna geçirildiği bildirildi. 
     Fileleftheros gazetesi, alarmın ardından, uçağın havalimanına normal iniş yaptığını ve 25 yolcusunun Larnaka'daki bir otele yerleştirildiğini belirtti. 
     
</TEXT>
</DOC>
