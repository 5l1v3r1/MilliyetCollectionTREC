<DOC>
<DOCNO> 375586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur16.html </URL>
<DATE> 2005/09/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Eğitime en büyük destek İstanbul'dan... 
</HEADLINE>
<TEXT>

     Yaklaşık 2.5 yıl önce başlatılan ''Eğitime Yüzde 100 Destek Kampanyası''na en fazla destek İstanbul'dan geldi. İstanbul'u, Kocaeli ve Konya takip etti. 
     Milli Eğitim Bakanlığı'ndan edinilen bilgiye göre, kampanya kapsamında bugüne kadar Türkiye genelinde 960 okul binası, 13 bin 14 derslik ve bin 928 ek bina dersliği desteğinde bulunuldu. Kampanyada 4 bin 189 okulun onarımı da yapılacak. 
     İşadamlarının, vergi muafiyetiyle teşvik edilerek eğitime desteğinin sağlandığı kampanya, birçok ilde ilgi gördü. 
     Bugüne kadar kampanyaya en fazla destek 64 okul binası, bin 382 derslik ve 137 ek bina dersliğiyle İstanbul'dan geldi. İstanbul'u 34 bina, 760 derslik ve 76 ek bina dersliğiyle Kocaeli 44 bina, 677 derslik ve 100 ek bina dersliğiyle Konya izledi. Bu illeri Antalya, Bursa, Ankara, İzmir, Gaziantep ve Adana takip etti. 
     Destek kampanyasına doğu illerinde de çok sayıda işadamının katkısı oldu. Bölgede, en fazla bina ve derslik Bingöl'de yapılırken, bunu Adıyaman, Ağrı, Ardahan, Bartın, Diyarbakır ve Van izledi. 
     Kampanyaya Batman'da sadece arsa bağışlanırken, Bayburt'ta 1 bina, 2 derslik, Hakkari'de 1 bina, 5 derslik, Karaman'da 1 bina 3 derslik, Muş'ta 2 ek derslik, Nevşehir'de 1 ek bina desteğinde bulunuldu. 
     Bina ve derslik sayısına göre yapılan sıralamada, İstanbul birinci sırada yer alsa da destek miktarlarının illerin ekonomik büyüklüğü, sanayisi ve nüfusuna oranlanması durumunda listede değişiklikler olabileceği kaydedildi. 
     
</TEXT>
</DOC>
