<DOC>
<DOCNO> 379380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/sazak.html </URL>
<DATE> 2005/09/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Koru buluşması 
</HEADLINE>
<TEXT>



DİSK'in 'Türkiye solunun geleceği'ni tartışmak üzere düzenlediği toplantı 14-15 Ekim tarihlerinde Bolu Koru Otel'de yapılacak. 
Sol siyasetteki 'boşluk' ve AKP karşısında topluma bir iktidar seçeneği sunma beklentisi DİSK yönetimini harekete geçirdi. Haziranda akademisyenlerin de katılacağı bir çalışma için Ören'de toplanılması planlanmıştı. Ancak 3 Ekim'deki Türkiye-AB müzakerelerinin seyri de düşünülerek sonbaharın beklenmesi uygun bulundu. 
Koru'daki buluşmanın 14-15 Ekim'de yapılacağı bir çağrı notuyla DİSK Genel Başkanı Süleyman Çelebi tarafından katılımcılara duyuruldu. 
Listedeki bazı isimler şunlar 
"Ayşe Buğra, Burhan Şenatalar, Bülent Tanla, Emre Kongar, Erinç Yeldan, Erol Katırcıoğlu, Erol Tuncer, Ersin Salman, Fuat Keyman, Meryem Koray, Necdet İpekyüz, Özlem Onaran, Rıdvan Budak, Sadun Aren, Tarık Akan, Zekeriya Temizel." 
DİSK yönetiminin, 'soldaki değişim süreci' açısından 'inisiyatif' alma gereği duyduğu toplantıyla ilgili değerlendirmesi şöyle 
"Türkiye, izlenen politikalar sonucunda umutsuz ve karamsar insanlar ülkesi oluyor. Halk geleceğe güvenle bakabilmek için yeni bir çıkış arıyor. Toplumda sol bir iktidara olan ihtiyaç artıyor. Buna karşılık sol siyasetteki boşluk her geçen gün kendini daha fazla hissettiriyor. Solda duran hiçbir siyasal parti topluma bir iktidar seçeneği sunamadığı gibi, güçlü bir siyasal muhalefet de üretemiyor. Toplumun geniş kesimleri sol siyasetin durumunu tartışıyor, var olanı eleştiriyor ve çıkış yolları arıyor. 
Bunun bir nedeni, hiç kuşkusuz, AKP hükümetinin topluma özlediği yaşam koşullarını sunamamış olmasıdır. AKP özellikle ekonomik ve sosyal alanda halkın büyük kesiminin beklentilerine çözüm üretemiyor. Ne işsizlik ne eğitim ne de sağlık alanında yaşanan sorunları çözebiliyor. Tersine sorunlar her gün büyüyor ve geçim sıkıntısı aileler için dayanılmaz hale geliyor. AKP, izlediği politikalarla işsizliği ve sosyal adaletsizliği artırıyor, bu nedenle güvensizlik ve karamsarlık duygularını daha da genişletiyor." 
DİSK'e göre AKP karşısında seçenek ararken, 'aşırı milliyetçi ve toplumda kutuplaşmayı tırmandırıcı' bir yörüngeye sapmadan sol eksenli bir siyaset üretilmesi ve mevcut partilerin yol açtığı boşluğun doldurulması gerekiyor. 
İşte akademisyenler, sol iktisatçı ve siyasal bilimciler Koru'da seçenekleri masaya koyup DİSK'in en geniş platformu oluşturma çabasına katkıda bulunmaya çalışacaklar. 
14-15 Ekim'e dikkat 
Sol geleceğini arıyor. 



</TEXT>
</DOC>
