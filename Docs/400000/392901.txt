<DOC>
<DOCNO> 392901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas10.html </URL>
<DATE> 2005/11/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gençlerin yüzde 40'ı filmlerden özenerek sigaraya başlıyor 
</HEADLINE>
<TEXT>

     ABD’de yapılan bir araştırmada, ergenlik çağındakilerin yaklaşık yüzde 40’ının sigaraya, filmlerde gördükleri sahnelerden özenerek başladıkları ortaya çıktı. 
     Filmlerde sigara içilen sahnelerin gençler üzerindeki etkisini saptamak için Dartmouth Tıp Okulu’ndan bilimadamlarının yaptığı araştırmaya, 10-14 yaşları arasındaki 6522 çocuk katıldı. 
     Çocuklara, 1998-2000 yıllarındaki "hit" filmler arasından rastgele seçilen 50 filmlik bir listeden, gördükleri filmleri göstermeleri istendi. 
     Amerikan Pediatri Akademisi’nin yayın organı "Pediatrics" dergisinde yayınlanan araştırmada, sigaraya başlayan her 100 ergenden 38’inin filmlerde gördüğü için sigaraya başladığı belirlendi. 
     Sigaraya başlamayı etkileyen diğer unsurlar düşünüldüğünde bile, fimlerde sigara içilen sahnelere daha çok maruz kalan gençlerin sigaraya başlama olasılıklarının, az film izleyenlere oranla 2.6 kat fazla olduğu belirlendi. 
     Araştırmaya kaleme alan profesör James Sargent, "filmlerdeki sigara içilen sahnelerin ergenlik çağındakilerin sigaraya başlamasında böyle önemli bir etkisi olmasının nedenlerinden biri, filmlerin 10-14 yaş arasındaki çocuklar üzerinde güçlü bir toplumsal etkisi olmasıdır" dedi. 
     Araştırmacılar, Hollywood’dan filmlerde sigara içilen sahnelere yer vermemelerini istediler. 
     
</TEXT>
</DOC>
