<DOC>
<DOCNO> 396007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun07.html </URL>
<DATE> 2005/11/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Göstericiler, APEC zirve merkezine ulaşmaya çalıştı 
</HEADLINE>
<TEXT>

     Güney Kore'nin Pusan kentinde başlayan Asya Pasifik İşbirliği Forumu APEC zirvesinin yapıldığı alana ulaşmaya çalışan binlerce gösterici, güvenlik güçleri tarafından basınçlı suyla dağıtılmaya çalışıldı. 
     Yaklaşık 4 bin kişilik küreselleşme karşıtları, Pusan'daki zirveyi protesto eden yürüyüş yaptı. Polis, zirve merkezi yakınlarındaki yola, barikat amacıyla yük konteynerleri yığdı. 
     Barikata ulaşarak geçmeye çalışan göstericiler uyarıları dikkate almayınca, polis kalabalığı dağıtmak için basınçlı su kullandı. 
     ABD Başkanı George Bush, Rusya Devlet Başkanı Vladimir Putin ve Çin Devlet Başkanı Hu Jintao'nun da aralarında bulunduğu 21 ülke liderlerinin katıldığı zirve için on binlerce güvenlik görevlisi, zirve merkezi ve liderlerin kalacağı oteller etrafında konuşlandırılmış durumda. 
     Zirvede serbest ticaret görüşmeleriyle, kuş gribi tehdidi ve terörle mücadele konularına ağırlık verilmesi bekleniyor. 
     
</TEXT>
</DOC>
