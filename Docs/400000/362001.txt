<DOC>
<DOCNO> 362001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun02.html </URL>
<DATE> 2005/07/18/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Londra saldırılarının ardından Irak savaşı El Kaide'yi faal hale getirdi 
</HEADLINE>
<TEXT>

     Londra’daki metro istasyonlarıyla bir otobüse 11 gün önce düzenlenen terör saldırılarıyla sarsılan İngiltere’de yayımlanan bir rapor, Irak savaşının El Kaide’yi faal hale getirdiğini öne sürdü. 
     Uluslararası İlişkiler Kraliyet Enstitüsü RIIA adlı tanınmış araştırma merkezinin raporunda, "Hiç şüphe yok ki, Irak’taki durum, Birleşik Krallığa ve daha geniş ölçekte terörizme karşı koalisyona bazı zorluklar dayatıyor" denildi. 
     Raporda, "Irak savaşının El Kaide’ye propaganda yapma, adam ve para toplama konularında ’gaz verdiği’, terörizmle mücadeleyi böldüğü, El Kaide’ye bağlı teröristlere hedef ve uygulama alanı sunduğu ve Bin Ladin’i adalet önüne çıkarabilecek fırsatları ortadan kaldırdığı" üzerinde duruldu. 
     İngiliz hükümetinin, ABD ile birlikte el ele terör karşıtı bir politika izlerken karar mekanizmasında Washington kadar söz sahibi olmadığı, "direksiyondaki sürücü koltuğunun arkasında oturan bir yolcu gibi davrandığı" ifade edilen raporda, Londra’daki terör saldırılarının Irak savaşı ile ilgisi olmadığını belirten İngiltere Başbakanı Tony Blair de eleştiriden nasibini aldı. 
     "İngiltere riskli bir durumda, çünkü Afganistan ve Irak savaşlarını başlatan ve El Kaide’ye karşı mücadelede baş rol oynayan ABD’nin en yakın ortağı konumunda" ifadesine yer verilen raporda, İngiltere’nin 2001 yılından önce aşırı dinci terörü tanımadığı, İngiliz gizli servislerinin sadece İrlanda Cumhuriyetçi Ordusu IRA 
     ile meşgul olduğu 1990’lı yıllarda İngiltere’de bazı kişilerin terör girişimleri için para topladığının belirlendiği kaydedildi. Raporda, ancak bu durumun ihmaller nedeniyle yeterince takibe alınmadığı, bunun ceremesinin ise bugün El Kaide tehdidi olarak çekildiği görüşü savunuldu. 
     
</TEXT>
</DOC>
