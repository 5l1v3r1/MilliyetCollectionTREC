<DOC>
<DOCNO> 389435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun10.html </URL>
<DATE> 2005/10/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Katrinazedeler için dansözlü yardım gecesi 
</HEADLINE>
<TEXT>

     NAFİZ ALBAYRAK Boston DHA 

      ABD’nin Louisiana, Missisippi ve Alabama eyaletlerinde geçtiğimiz haftalarda büyük bir yıkıma neden olan Katrina Kasırgası’ndan etkilenen afetzedelere Bostonlu dansözlerden destek geldi. 
     Yaklaşık 160 bin evin tamamen yıkıldığı, 1 milyonu aşkın kişinin de evlerini terk etmek zorunda kaldığı Katrina Kasırgası’nda zarar görenler için Boston’da düzenlenen gecede sahneye çıkan Amerikalı dansözler, Türkçe müzikler eşliğinde felaketzedeler için kıvrak danslarıyla bir gösteri düzenledi. ABD’lilerle birlikte az sayıda Türkün de izlediği, Middle East Gece Kulubü’nde düzenlenen gecede tek tek ve grup olarak sahneye çıkan dansözler, yabancı şarkıların yanı sıra Sezen Aksu, Tarkan, Levent Yüksel ve Serdar Ortaç gibi sanatçıların şarkıları eşiliğinde göbek attı. 
     200 milyar dolarlık hasara yol açan Katrina Kasırgası kurbanları için düzenlenen gecede, dansöz giysileri ve değişik aksesuarlar da satışa sunuldu. Gecede sahneye çıkan Mavi Dans Grubu, sergilediği Türk halk oyunları gösterisiyle izleyicilerden büyük alkış topladı. 
     
     KATRINA, BUSH’A DESTEĞİ DE DİBE VURDURMUŞTU 
     Louisiana, Mississippi ve Alabama eyaletlerini saatte ortalama 233 kilometre hızla vuran Katrina Kasırgası, özellikle sanat ve caz kenti olarak bilinen New Orleans’ta büyük yıkıma neden olmuştu. 
     Sel sularının şiddetiyle mezarlıklarda gömülü tabutları bile topraktan sökerek dışarı çıkaran Katrina, ABD Başkanı George W. Bush’un siyasi reytingini en alt düzeylere düşürmüştü. Kamuoyu desteği yüzde 42 ile dibe vuran Bush, kasırganın tüm sorumluluğunu üstlendiğini açıklamıştı 
     
</TEXT>
</DOC>
