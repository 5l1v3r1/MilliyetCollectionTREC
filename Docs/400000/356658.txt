<DOC>
<DOCNO> 356658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy21.html </URL>
<DATE> 2005/06/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çiçek Türkiye'nin büyüklüğü AB'yi rahatsız ediyor 
</HEADLINE>
<TEXT>

     Adalet Bakanı Cemil Çiçek, Türkiye’nin büyüklüğünün AB’yi rahatsız ettiğini ifade ederek, "Türkiye’nin AB üyeliği söz konusu olmadan, AB ekonomik güç olabilir ama stratejik güç olamaz" dedi. 
     Cemil Çiçek, Ankara Sanayi Odası’nın ASO Meclis Toplantısı’nda katıldı. ASO Başkanı Zafer Çağlayan’ın konuşması sırasında tansiyonun yükselmesi nedeniyle Çiçek’in burnunun kanaması salonda telaşa neden oldu. Burnunun kanaması üzerine salondan bir süre ayrılan Çiçek, daha sonra konuşmasını yaptı. 
     Demokrasinin, örgütlü toplumun gerçekleştiği yerlerde faydalı sonuçlar vereceğini belirten Çiçek, Türkiye’nin belli dönemler dışında sorunlarını çözerek geleceğe bakan bir ülke olmadığını, bugünlere sorunlarını sonraki dönemlere bırakarak geldiğini ifade etti. Çiçek, Türkiye’nin sorunlarını çözmesi, küçültmesi ve yeni sorunlara karşı tedbirlerini alması gerektiğini anlattı. 
     Ötelenen sorunların nedeninin siyasette ve politikalarda istikrarsızlık olduğunu vurgulayan Çiçek, "Türkiye’de istikrar ön şartsa, hem siyasi hem de buna bağlı olarak politikalarda istikrar olmalı" dedi. 
     Türkiye’nin 3 Kasım seçimlerinde siyasi istikrarı yakaladığını, ekonomik istikrar programını her türlü sıkıntıya rağmen sürdürdüğünü anlatan ve sonuçlarını görmeye başladığını anlatan Çiçek, Türkiye’nin sorunlarını çözmek istiyorsa, 2 istikrarı birarada sürdürmek zorunda olduğunu kaydetti. 
     İstikrar konusuna son günlerdeki seçimlerde uygulanan yüzde 10 barajının indirilmesi gerektiği yönündeki tartışmalar nedeniyle vurgu yaptığını belirten Çiçek, yüzde 10 barajının 1980 sonrasında istikrar sağlanması amacıyla getirildiğini ve ilk kez 1983 seçimlerinde uygulandığını, zaman zaman yüzde 10 barajının dahi siyasi istikrarı sağlamaya yetmediğini söyledi. Çiçek, "’Önümüzdeki dönemde Türkiye’de en önemli konu nedir ’ derseniz, bu istikrarın her halükarda sürdürülmesidir. Meclis dışında kalan düşüncelerin de yansıması için de bu ikisini dengeleyebilecek bir formülü her zaman bulmamız mümkündür" diye konuştu. 
     AB İlerleme Raporu’nda da barajların düşürülmesi gibi ifadelerin yer aldığını belirten Çiçek, Türkiye’nin kendi şartlarına uygun yoldan gitmek suretiyle beklentilerini karşılaması gerektiğini söyledi. 
     Çiçek, "Aksi halde Türkiye’de seçimleri yaparsanız, 10-12 parti çıkar, sonuçta Türkiye’yi yönetemezsiniz. Parlamento bir platform olur ama ülke yönetilmez. O zaman başka arayışlar gündeme gelir" dedi. 
     
     AB 
     AB’nin bir toplumsal proje olduğunu belirten Çiçek, şöyle konuştu 
     "AB hedefinden vazgeçmediysek, ki vazgeçmek için neden yok, Ulusal Program olarak taahhüt ettikleriniz gerçekleşmesi söz konusu olacaksa, çok parçalı bir yapıyla bu reformları yapmanız mümkün değildir. ikili, üçlü dörtlü koalisyonlarla Türkiye’de köklü değişimleri yapmanın zor olduğunu biltecrübe biliyoruz. 
     Başka ülkeler koalisyonlarla idare edilebiliyor olabilir, onların unu da tuzu da kurudur. Tarihi süreçleriyle birlikte uzlaşma kültürünü de büyük ölçüde gerçekleştirmişlerdir. Bu reformların gerçekleşmesi büyük ölçüde tek başına bir partinin iktidarda olmasına bağlıdır. Öyle olmasaydı Türkiye’nin 17 Aralık sürecine gelmesi fevkalade zor olurdu. 
     Reformları gerçekleştirmeniz zor olurdu, 3 Ekim müzakerelerine gelme imkanı da olmazdı. Siyasi istikrar Türkiye’de olumlu adımların atılmasında en önemli şartların başında geliyor." Türkiye’nin AB’ye tam üyeliği hedeflediğini yineleyen Çiçek, Ulusal Program’ın yeni çerçeveye göre yeniden gözden geçirilebileceğini söyledi. 
     
     "TÜRKİYE’YE BAŞKA TEKLİF YAPILAMAZ" 
     Gözden geçirmelerin AB’ye tam üyelik için olduğunu ifade eden Çiçek, şöyle devam etti 
     "Türkiye’nin bunun dışında beklentisi olamaz, Türkiye’ye başka bir teklif de yapılamaz. Bunu herkesin iyi bilmiş olması gerekir. AB ülkelerinin son zamanlarda verdikleri sözden cayma anlamına gelebilecek bir kısım tekliflerini anlayışla karşılamıyoruz, doğru da bulmuyoruz, taahhütlere de aykırı buluyoruz. AB çağdaş değerleri temsil ediyorsa, bunun başında verdiği sözleri tutmak gelir. Her defasında Türkiye’ye ’Bunu neden yapmadınız, şunu niye yapmıyorsunuz’ diyorlarsa biz de diyoruz ki, ’Siz de verdiğiniz sözde durun, durmalısınız, aksi takdirde inandırıcılığınızı kaybedersiniz.’ Türkiye bu noktaya gelmiştir, bir pozisyon değişikliğini de yakalamıştır. Eskiden onlar bizim AB değerleriyle olan ilişkimizdeki samimiyeti test ediyorlardı, şimdi Türkiye geriye dönük bu hükümet döneminde olumlu çabaların sonucu olarak, bu pozisyon değişikliğini elde etmiştir. Artık Türkiye AB’nin o değerlere sadakatını test eder noktaya gelmiştir. Bu da önemli bir kazanımdır. 
     Çünkü biz o müzakereleri sürdürürken söylenen şudur, ’Siyasi kriterlerin yerine getirilmesi müzakerelerin başlaması için yeterlidir.’ Bu AB tarafından yapılan açıklamalarda da vardır. 3 Ekim müzakerelerine giderken kimsenin ipe un sermeye hakkı yok, bu doğru da değildir, çağdaş bir yaklaşım da olmaz." 
     
     "AB ŞAŞIRDI" 
     Çiçek, Türkiye’nin son 3-4 seneye gelinceye kadar hep taahhütlerini ıskaladığını, bu nedenle zaman ve imkan kaybettiğini belirterek, şunları kaydetti 
     "AB şuna da şaşırdı. 63’den belli bir tarihe gelinceye kadar, ’Bunların eski alışkanlıkları var. Yaparız ederiz derler ama bunların hiç birisini yapmazlar, öyle bir şart koyalım ki, nasıl olsa yapamayacakları için siz yapmadınız’ gibi bir mazereti önümüze getirmek istediler. Millet destek verdi ve Türkiye kendisinden istenen hususları bu süre içinde siyasi reformlar olarak yasal bazda düzenlemelerini gerçekleştirdi ve AB bu noktada gerçekten şaşkınlık içinde kaldı. Türkiye bu noktada herkesi şaşırtan bir performans göstermiştir. 
     Bu tarihe gelinceye kadar biz Türkiye’de Avrupa’yı tartışıyorduk. 
     Türkiye bir pozisyon değişikliği daha yakaladı. Şimdi orada kendi içlerinde Türkiye’yi konuşuyorlar. Şimdi kendi kendilerini tartışmaya başladılar. Açıkça söyleseler de söylemeselerde Türkiye’nin büyüklüğü bunları rahatsız ediyor. Ama Türkiye dünde büyüktü bugünde büyük. 
     Yarın bugünden daha büyük olacaktır." AB’nin kültür farklığını ortaya koymaya başladığını belirten Çiçek, Türklerin Anadolu’ya girdikleri 1071 yılından beri Müslüman olduklarını, Türkiye’nin kültür yapısının hiç bir suretle AB’nin temsil ettiği demokratik ters düşen bir yapıda olmadığını söyledi. 
     "Biz AB’ye kimsenin dengesini bozmak üzere girmiyoruz, kimsenin hakkına hukukuna saygısızlık adına girmek istemiyoruz, aynı değerleri paylaşan bölgesinde kıtasında barışa huzura katkı sağlayan bir ülke sıfatıyla girmeye çalışıyoruz" diyen Çiçek, Türkiye’nin AB’ye üyeliği söz konusu olmadan Avrupa’nın ekonomik güç olabileceğini, ancak stratejik güç olamayacağını söyledi. Çiçek, hem demokratik değerleri hem de kendi inancının birbiriyle örtüştüğü dünyadaki yegane İslam ülkesinin Türkiye olduğunu belirterek, "Onun için Türkiye’nin kıymetini AB iyi değerlendirmelidir" dedi. 
     
     "TOPLUMSAL MÜCADELE GEREK" 
     Adalet Bakanı Çiçek, insanların, ne zaman hak ve hukuk söz konusu olsa adalete gitmek yerine sorunu siyasetle çözme yolunu seçtiklerini belirtti. Kestirme çözüm yollarının hukuku yozlaştırdığını, rantlara sebep olduğunu ifade eden Çiçek, "Adaleti temsil eden yargıdır. 
     İnsanlar, adalet istemeli, işine geleni istememeli" dedi. 
     Dayağı yiyenin de atanın da siyasetçiye geldiğini ifade eden Çiçek, bu çarpık ilişkinin adalete güvensizliğe neden olduğunu söyledi. 
     Türkiye’de büyük soygunlar ve yolsuzluklar olduğunu, ancak toplumsal tepkinin ortaya konulamadığını kaydeden Çiçek, bu sorunları 3 hakim ve savcının gayretiyle ortadan kaldırmanın mümkün olmadığını 
     ifade etti. "Ben siyasetçi olarak değil, yüreği yanan bir vatandaş olarak konuşuyorum" diyen Çiçek, bu konuda toplumsal mücadele verilmesi gerektiğine işaret etti. 
     
     "HAKİM KAPORTACI DEĞİL Kİ" 
     Hukuk Muhakemeleri Usulü Kanunu’nda değişiklik çalışması üzerinde çalışıldığını, bunun yanı sıra alternatif uyuşmazlık çözümleri konusunda da çalışmaları bulunduğunu anlatan Çiçek, "Araba kazası yapan hakime geliyor. Bizim hakim kaportacı değil ki" dedi. 
     Türkiye’nin 30 binin üzerinde hakim ve savcıya ihtiyacı bulunduğunu, 8-9 bin hakimle işleri yürütmeye çalıştıklarını belirten Çiçek, hakim ve savcıların kısa sürede yetişmediğini, mesleğe kabul edilenlerin en az 3 yıl sonra mesleğe başlayabildiğini anlattı. Çiçek, "Bizim yapacağımız kayısı, elma fidanlarını dikmek" diye konuştu. 
     Adalet isteniyorsa yeterli kadronun verilmesi gerektiğini ifade eden Çiçek, AK Parti’nin kadrolaştığının söylendiğini kaydetti. Çiçek, ancak 1972’den beri uygulanan yöntemlerle hakim ve savcı aldıklarını söyledi. 
     
     BAŞÖRTÜSÜ 
     Çiçek, "20 yıldır başörtüsü ile uğraşıyoruz, kafanın içiyle değil dışıyla uğraşıyoruz" diyerek, eğitimde kalite düşüklüğü olduğunu, hukuk fakültesinden mezun olanların kıdemli zabıt katibi kadar bilgi sahibi olmadıklarını kaydetti. 
     Cemil Çiçek, "Cüppe giyince hakim olunmuyor, olaylara da hakim olamıyor. Diploma kalite anlamına gelmiyor. Eğitimin kalitesi konusunda YÖK’e büyük görevler düşüyor" dedi. 
     Türkiye’de doktorun ve polisin nöbet tuttuktan sonra bir gün izin yaptığını belirten Çiçek, hakim ve savcıların özellikle 1 Haziran’dan sonra devamlı çalıştıklarını anlattı. 
     
</TEXT>
</DOC>
