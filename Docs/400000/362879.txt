<DOC>
<DOCNO> 362879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas14.html </URL>
<DATE> 2005/07/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Estetik uzmanından güneş uyarısı... 
</HEADLINE>
<TEXT>

     Son yıllarda özellikle kadınların güzel ve genç görünebilmek için yaptırdığı estetik operasyon sonrası en az 3 ay ile bir yıl arasında güneşten ciddi şekilde korunmak gerektiği bildirildi. 
     Çukurova Üniversitesi ÇÜ Tıp Fakültesi Estetik, Plastik ve Rekonstrüktif Cerrahi Ana Bilim Dalı Öğretim Üyesi Doç. Dr. Metin Yavuz, AA muhabirine yaptığı açıklamada, estetik operasyonların gerekli koruma önlemleri alınması durumunda yaz aylarında da yapılmasının hiçbir sakıncasının olmadığını belirtti. 
     Yavuz, burun, göz kapağı, dudak ve kaş gibi özellikle yüze uygulanan estetik ameliyatlar sonrasında hastanın güneş ışınlarından korunmak için mutlaka önlem alması gerektiğine işaret ederek, bunun için geniş kenarlı şapka ve koruma faktörlü güneş kremlerinden de faydalanılabileceğini anlattı. 
     Güneş ışınlarının yaranın iyileşmesini olumsuz etkilediğini, iyileşme sürecini yavaşlattığını vurgulayan Yavuz, şunları kaydetti 
     "Güneşe karşı önlem alınmaması durumunda izler normalden daha kalın ve belirgin bir hal alabilir. Yüz germe operasyonları sonrasında ise hasta güneş ışınlarına maruz kalırsa sorun daha fazla yaşanır. 
     Önlem almayanların yara izlerinde belirginleşme, operasyon bölgesindeki yüzde anormal renk değişimi olabilir. Hatta, oluşabilecek kötü izleri giderebilmek için yeni bir operasyon gerekebilir." Metin Yavuz, özellikle burun ameliyatlarında güneş ışınlarının deri dokusunun iyileşmesini engelleyebileceğini, bu nedenle normalden daha geniş ve kalın izler kalabileceğini anlattı. 
     
     "YARA BİR YILDA İYİLEŞİR" 
     Yavuz, ameliyat yaralarının tamamen iyileşmesinin bir yıl süreceğini, bu nedenle özellikle güneşe karşı koruyucu kremlerin düzenli bir şekilde kullanılması gerektiğini vurgulayarak, "Operasyon sonrası en az 3 ay ile bir yıl arasında güneşten ciddi şekilde korunmak gerekir. Aksi takdirde, ameliyatlardan sonra güneş ışınlarına maruz kalmak, amaca yönelik ideal sonucun alınmasını engeller" dedi. 
     Metin Yavuz, estetik operasyon geçirenlerin güneşten korunması gerektiğini, ancak denize girebileceklerini ifade ederek, şöyle konuştu 
     "Biz ’denize girin ancak, güneşte uzun süre kalmayın’ diyoruz. 
     Yapılan operasyondaki enfeksiyon riskini oluşturan bir hafta ile 15 gün arasındaki süre atlatıldıktan sonra denize girilebilir. Ancak, denize girmek için güneş ışınlarının etkisini yitirdiği akşam saatleri ya da sabahın çok erken saatleri tercih edilmeli." 
     
</TEXT>
</DOC>
