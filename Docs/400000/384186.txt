<DOC>
<DOCNO> 384186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko26.html </URL>
<DATE> 2005/10/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Euromoney Dergisi'nden OYAK Bank'a ödül... 
</HEADLINE>
<TEXT>

     Euromoney Dergisi, gayrimenkul yatırımlarında en iyi ticari banka ödülüne Oyak Bank'ı layık gördü. 
     Oyak Bank'dan yapılan açıklamaya göre, Euromoney'in 2005 Eylül IMF sayısında, ülkeler bazında gayrimenkul yatırımları ile ilgili ödüllere yer verildi. 
     Gayrimenkul yatırımlarında ilk kez ödül verilirken, bireysel bankacılıkta konut kredisi konusunda Oyak Bank en iyi ticari banka seçildi. 
     Oyak Bank'dan yapılan açıklamada, Oyak Bank'ın henüz tüketici kredileri pazarının hareketlenmemiş olduğu 1997 yılından itibaren, inşaat firmalarıyla iş ortaklıkları gerçekleştirdiği, müşterilere alternatifler oluşturduğu ve yurt dışından ucuz kaynak temin ederek, 10 yıl vadeli dövize endeksli kredi vermeye başladığı bildirildi. 
     Bugüne kadar 20 bine yakın kişinin Oyak Bank aracılığı ile ev sahibi olduğu kaydedilen açıklamada, ''2005 yılının Ağustos ayı itibariyle, Oyak Bank konut kredilerinde bir önceki yılın aynı dönemine göre 2.5 kat, 2003 yılının aynı dönemine göre ise 8 kat artış sağlanmıştır. Bu doğrultuda, 2005 yılı içinde tahsis edilen krediler, önceki yıllarda verilen krediler toplamını geçmiştir'' denildi. 
     Açıklamada, bankanın piyasadaki öncü pozisyonunu 2006 yılında da giderek artan pazar payıyla sürdürmeyi hedeflediği vurgulandı. 
     
</TEXT>
</DOC>
