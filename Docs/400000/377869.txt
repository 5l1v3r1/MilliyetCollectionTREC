<DOC>
<DOCNO> 377869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur31.html </URL>
<DATE> 2005/09/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta kaçırılan kuyumcu Ailem parayı bulmasaydı beni keseceklerdi 
</HEADLINE>
<TEXT>

     Irak’ta, direnişçiler tarafından kaçırılan ve rehin tutulduktan yaklaşık 1.5 ay sonra 170 bin dolar fidye karşılığında serbest bırakılan kuyumcu Enver Ünvar, "Aileme ulaştım, durumu anlattım ve direnişçilerle ailem pazarlığa başladı. 
     Hatta 200 bin dolara terzi arkadaşım Feyyaz Alişan’ı da bırakacaklardı. Kuzenim ve oğlum Irak’a gelerek anlaştıkları 170 bin doları verdikten sonra, sadece beni bıraktılar" dedi. 
     Ünvar 55 , AA muhabirine yaptığı açıklamada, sabah Adana’daki evine geldiğini belirterek, eşi, çocukları ve akrabalarına yeniden kavuşmanın mutluluğunu yaşadığını ve bu nedenle kurban kestiklerini söyledi. 
     Ailesinin pazarlıkları sonucu direnişçilerin kendisini 170 bin dolar karşılığında serbest bıraktığını ifade eden Ünvar, "Ancak yetkililerden ciddi yardım ve destek göremedik. Ailem parayı bulamasaydı bizi keserek öldüreceklerdi" dedi. 
     Ünvar, şunları kaydetti 
     "ABD üslerinde kuyumculuk yapmak için Irak’a gitmiştim. 30 Temmuz’da otobanda Felluce yakınlarında, yanımda Türk terzi Feyyaz Alişan ile kaçırıldık. Bizi çok kötü ve atıl durumda bulunan bir köy evinin zemin katına attılar. Sürekli gözümüz bağlı ve hareketlerimiz kontrol altındaydı. Bize çok kötü davranmadılar, ancak 200 bin dolar fidye verilmezse bizi keserek öldüreceklerini söylüyorlardı. 
     Aileme ulaştım, durumu anlattım ve direnişçilerle ailem pazarlığa başladı. Hatta 200 bin dolara terzi arkadaşım Feyyaz Alişan’ı da bırakacaklardı. Kuzenim ve oğlum Irak’a gelerek anlaştıkları 170 bin doları verdikten sonra, sadece beni bıraktılar. Feyyaz Alişan’ı bırakmadılar. 
     Kabus dolu günler yaşadık. Direnişçiler ABD ile iş yapan herkesi kendilerine düşman görüyor." Bir daha Irak’a gitmeyi kesinlikle düşünmediğini belirten Ünvar, "Kimse, bu durumla karşılaşmadan yaşadıklarımı bilemez. Borcum olduğuna, yasadışı ticaret yaptığıma dair dedikodular üretilmiş. Bunu kabul etmiyor ve iftira atanları affetmiyorum" diye konuştu. 
     
     ALİŞAN’IN AİLESİ PERİŞAN 
     Bu arada, kaçırılan Feyyaz Alişan’ın eşi Ülkü Alişan da Enver Ünvar’ın evine gelerek eşinin durumuyla ilgili bilgi aldı. 
     Eşinin kurtarılması için başvurmadığı yer kalmadığını, kendisinden istenen 200 bin dolar fidyeyi karşılayabilmesinin mümkün olmadığını ifade eden Ülkü Alişan, şöyle konuştu 
     "Çok zor durumdayız. Eşim 16 Nisan’da çalışmak için Irak’a gitti. 
     Enver Ünvar ile birlikte kaçırıldı. İstenen fidyeyi bulamam. Ne yapacağımızı şaşırdım. Her tarafa başvurdum. Sadece kendimize ait bir evimiz var. Eşimin hayatta kalması için evi satmaya hazırım. Ancak ev büyük para etmiyor. Eşimin hayatından endişe duyuyorum. Bizlere sahip çıkılmasını ve yardımda bulunulmasını bekliyorum." 
     
</TEXT>
</DOC>
