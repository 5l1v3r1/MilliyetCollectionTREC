<DOC>
<DOCNO> 380785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun01.html </URL>
<DATE> 2005/09/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gül PKK konusunda ABD'den daha fazla destek bekliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "Terör örgütü PKK KONGRA-GEL’in Kuzey Irak’taki varlığının devam etmesi Türkiye’nin ve Irak’ın güvenliğine ciddi bir tehdit oluşturmaktadır. Teröre karşı savaşta ABD’nin güçlü bir müttefiki olarak, bu konuda ABD’den daha fazla destek bekliyoruz" dedi. 
     BM Genel Kurul çalışmaları için New York’ta bulunan Bakan Gül, New York’taki iki Türk kuruluşunun verdiği öğlen yemeğine katılarak, "Türkiye Gelecek İçin Güvenilir bir Ortak" başlıklı bir konuşma yaptı. 
     Türkiye’nin içinde bulunduğu geniş bölgede, ABD ile işbirliği içerisinde, barış, güvenlik ve istikrara katkıda bulunan, önde gelen bir ülke olduğunu söyleyen bakan Gül, şunları kaydetti 
     "Türkiye ve ABD ortak değerlere dayanan güçlü müttefiklik ilişkilerine sahiptir. Pek çok konuda iki ülke aynı hedefleri ve idealleri paylaşmaktadır. Ülkelerimizin ve tüm dünyanın refahını artırmak için bu ilişkileri ve ortalığımızı geliştirmeliyiz. 
     Dünyamız, bir taraftan birbirine daha bağımlı hale ve paradoksal olarak da daha belirsiz hale gelirken, hızlı bir değişim içerisindedir. Küreselleşme ve teknoloji bir taraftan yeni ve büyük fırsatlar getirirken, öte yandan güvensizliğe yol açmaktadır. 
     Konvensiyonel olmayan ve asimetrik tehditler, özellikle de terörizm ve kitle imha silahlarının yayılması, insan yaşamını ve medeniyetimizi tehdit etmektedir. Yabancı düşmanlığından Yahudi düşmanlığına uzanan diğer tehditlere karşı hepimiz mücadele etmeliyiz." Yeni küresel ve bölgesel ortamın çok boyutlu ve bölünemez özelliğinin herkesi daha kapsamlı, çok taraflı ve işbirlikçi bir tavra zorladığını söyleyen Bakan Gül, konuşmasını şöyle sürdürdü 
     "Uluslararası sistemin bu gelişen parametrelerinin ışığı altında Türkiye, 21. yüzyılın meydan okumalarına karşı önemli bir rol oynayabilir. Bütün bu sorunlara bizim yaklaşımımız, içinde bulunduğumuz geniş bölgede güvenlik ve istikrarı sağlama amacından kaynaklanmaktadır. Bu anlamda, Balkanlar’dan Ortadoğu’ya, Kafkaslar’dan Afganistan’a uzanan bölgedeki gelişmeler bizim dış politika gündemimize de işaret etmektedir." Türkiye’nin İsrail ile mükemmel ilişkilerinin Ortadoğu Barış Süreci ve her iki halkın yararına bir değer olduğunu ispatladığına vurgu yapan Bakan Gül, "Türkiye bütün ülkelerle, özellikle de komşularıyla iyi ilişkiler peşindedir. Bu açıdan, Yunanistan Türkiye’nin dış politikasının önemli bir boyutunu oluşturmaktadır. 
     Türkiye ve Yunanistan arasında mevcut diyalog ve işbirliği süreci 1999’da başlamış ve o tarihten bu yana hızla gelişmiştir" dedi. 
     Türkiye’nin diğer bir dış politika gündeminin ise Kıbrıs olduğunu belirten Bakan Gül, şöyle devam etti 
     "Türkiye daima sadece her iki tarafın da hayati çıkarlarını göz önüne alan samimi ve yapıcı bir yaklaşımının Kıbrıs’ta adil, kalıcı ve geçerli bir çözüm üretebileceğine inandı. Kıbrıslı Türkler ve Türkiye BM’ye verdikleri destek aracılığıyla bu tür bir çözüm isteklerini ispatlamışlardır." Diğer bir konu ise Irak diyen Bakan Gül, "Türkiye’nin Irak’taki tavrı da kendi dar çıkarlarına dayanmamaktadır. Biz, Irak siyasal ve sosyal dokusunun nihai güvenliğinin bütün grupların önceliklerini ve çıkarlarını uyuşturma yeteneklerine bağlı olduğuna inanıyoruz. 
     Amacımız toprak bütünlüğünü ve ulusal birliğini koruyan, komşularıyla barış ve refah içinde yaşayan demokratik bir Irak görmektir" dedi. 
     Öte yandan, terör örgütü PKK KONGRA-GEL’in kuzey Irak’taki varlığının devam etmesinin Türkiye’nin ve Irak’ın güvenliğine ciddi bir tehdit oluşturduğunu kaydeden Bakan Gül, "Teröre karşı savaşta güçlü bir müttefiki olarak, bu konuda ABD’den daha fazla destek bekliyoruz" ifadesini kullandı. 
     ABD ve AB ile olan ilişkilerimiz dış politikamızın iki temel taşıdır diyen Bakan Gül, "Bunlar birbirlerine alternatif olmayıp birbirini tamamlayan iki boyutu oluşturmaktadır. Önümüzdeki günlerde, 3 Ekim’de, Türkiye’nin AB ile müzakerelere başlamak için önemli bir 
     randevusu bulunmaktadır. AB ile bu tarihi randevuya doğru gün sayarken Türkiye, 17 Aralık 2004 tarihli AB Başkanlık Sonuçları’nın içeriğindeki bütün yükümlülüklerini yerine getirmiştir" şeklinde konuştu. 
     "Türkiye’nin AB üyeliğinin yeni uluslararası konjonktürde Birliğe siyasal ve stratejik yararlar kadar bir kültürel derinlik ve genişlik de kazandıracağı bugün pekçokları tarafından kabul edilmektedir" diyen Bakan Gül, şunları kaydetti 
     "11 Eylül sonrası dünyasında büyük önem kazanan Türkiye’nin kültürler ve medeniyetler arasında uyum için, bir kolaylaştırıcı olarak oynadığı rol de daha fazla farkedilir olmuştur. Çevresine istikrar ve refah kadar demokratik ve serbest piyasa değerlerini yaymaya çalışan AB’nin siyasi ve ekonomik kemalatı, Türkiye’nin diğer coğrafyalar ve kültürlere sağlayacağı köprülerle sağlanabilecektir. 
     Türkiye’nin Birliğe girişi değişik boyutlarda mesajlar da iletecektir. 
     Avrupa’nın İslam dünyası ile geniş ilişkileri üzerinde etkisi olacaktır." Türkiye’nin artan şekilde önem kazanan bir enerji, ulaşım ve iletişim ağlarının kavşağında bulunduğunu kaydeden Bakan Gül, bu özelliğiyle Türkiye’nin Avrupa ile Asya kıtalarını birbirine bağladığını ve AB’nin yeni tüketici pazarlarına ulaşmasını kolaylaştıracağını ifade etti. 
     Ayrıca, Türkiye’nin üyeliğinin Avrupa komşuluk politikasının uygulanmasında enstrumental bir rol oynayacağını belirten Bakan Gül, bunun da ilgili ülkelerde daha geniş bir reform gündeminin gelişmesine hizmet edeceğini söyledi. 
     Türkiye’nin şanlı bir tarihi ve gelecek için potansiyeli olan bir ülke olduğunu belirten Bakan Gül, Türkiye’nin köklü reformları başarıyla uygulayan istikrarlı bir demokrasi ve komşularıyla ilişkileri istikrar ve refaha hizmet eden bir bölgesel güç olduğunu kaydetti. 
     Türkiye’nin güvenliğin korunması için güvenilir bir müttefik, demokratik değerlerin ve ekonomik kalkınmanın sağlanması için ise bir ortak olduğuna dikkat çeken Gül, "Türkiye 21. yüzyıla, küresel katkılar yapmaya hazır kendine güvenli ve istikrar sağlayıcı bir aktör olarak girmiştir" dedi. 
     Türkiye’nin aynı zamanda ABD’nin sağlam bir müttefiki olduğuna vurgu yapan Bakan Gül, iki ülke arasındaki ilişkilerin sağlam temellere dayandığını ifade etti. Bakan Gül, "Yeni tecrübelerle zaman bizi test etse de, sağduyu ve gerçekçilik tarafından gösterilen nihai yön güçlü dayanışmanın gelecekte de devam edeceğini göstermektedir" dedi. 
     Bir umut ışığı olarak Türk-Amerikan ortaklığının dünyayı herkes için daha iyi bir yer yapmaya yardımcı olacağını söyleyerek konuşmasını tamamlayan Bakan Gül daha sonra soruları cevapladı. 
     Gül, Irak’ta hazırlanan anayasa taslağının pekçok ayrılık tohumları içerdiğini ve parçalanmanın da kaos anlamına geldiğini belirterek, "Parçalanmaya giden bütün yolların kapatılması gerekiyor. Yeni parlamento, yeni kanunlar ve yeni yasama ayrılıkçılara hiçbir umut vermemelidir" dedi. 
     BM Genel Kurul çalışmaları için New York’ta bulunan Bakan Gül, New York’taki iki Türk kuruluşunun ortaklaşa verdiği öğlen yemeğine katılarak bir konuşma yaptı ve soruları cevaplandırdı. 
     İran’ın nükleer çalışmaları konusunda Türkiye’nin tavrının sorulması üzerine Gül, bu tür çalışmaların şeffaflık ve Uluslararası Atom Enerjisi Ajansı UAEA ile yakın işbirliği içinde yürütülmesi gerektiğini söyleyerek, şunları kaydetti 
     "Aslında İran ile ilişkilerimiz iyi. Biz komşuyuz ve sınırlarımız 1639 yılından bu yana istikrarlıdır. Geçen hafta başbakanımız ve kendim kendileri ile biraraya geldiğimizde, kendilerine bu konunun çok önemli olduğunu söyledik. Dünyayı ikna etmeleri gerektiğini, şeffaflık ve UAEA ile yakın işbirliği yapmaları gerektiğini kaydettik. Biz bölgemizde kitle imha silahları istemiyoruz. Bu sorunun son derece bilincindeyiz." Türkiye’nin ABD ile olan müttefiklik ilişkilerine atıfta bulunularak bu ilişkilere dair yöneltilen bir soruya ise Bakan Gül, şöyle cevap verdi "Bizim ilişkilerimiz pek çok kez test edilmiştir. Herşeyden önce bu ilişkilerin ortak değerlere dayandığına inanıyoruz. Türk halkı da bu değerleri paylaşıyor. Biz bu değerleri ülkemizde uyguluyoruz. Bu yöndeki reform sürecinde önemli ilerlemeler kaydetmekten gurur duyuyoruz" dedi. Bakan Gül, ABD ile olan müttefikliğin yeni bir şey olmadığını, 50 yıla yakın bir süredir dünyanın pek çok yerinde iki ülkenin birlikte omuz omuza olduğunu kaydederek, Türkiye’nin Afganistan’da üstlendiği rolü örnek verdi. Irak konusunda ise, Türkiye’nin ülkedeki siyasi sürecin güçlü destekçisi olduğunu belirten Bakan Gül, daha önce de Kuzeyden Keşif Gücü’ne destek veren Türkiye’den şu an binlerce kamyonun Irak halkının ve koalisyon güçlerinin ihtiyaç duyduğu malzemeleri taşıdığını ve Türkiye’nin Irak’a elektrik enerjisi sağladığını kaydetti. "Irak’a Komşu Ülkeler Forumu girişimini biz başlattık" diyen Bakan Gül, Türkiye’nin bu konudaki rolünün açık olduğunu belirtti. Bakan Gül, İsrail ve Pakistan dışişleri bakanlarının İstanbul’da gerçekleştirdikleri görüşmede Türkiye’nin üstlendiği role de dikkat çekti. Ayrıca Türkiye’nin demokrasi, şeffaflık ve hesap verebilirliğin bütün bölge ülkelerinin hayrına olduğuna inandığı için Büyük Ortadoğu Projesi’nde de önemli bir rol oynadığını söyleyen Bakan Gül, trans-Atlantik ilişkiler konusunda da aynı görüşleri taşıdıklarını kaydetti. 
     
     TERÖR ÖRGÜTÜ PKK VE IRAK 

     Irak’ta güvenlik durumu ile ilgili Türkiye’nin seçenekleri nelerdir, Kuzey Irak’ta istenmeyen bir gelişme olduğunda Türkiye’nin neler yapabileceğinin sorulması üzerine ise Bakan Gül şunları söyledi 
     "Herşeyden önce Irak’ın toprak bütünlüğü ve siyasi birliği sadece Türkiye için değil, herkes için, ABD, bölge ülkeleri ve diğer komşu ülkeler için de önemlidir. Ortadoğu’daki mevcut büyük problemleri çözmeden bölgede başka bir kaos, büyük bir problem görmek istemiyorsak, bu soruna odaklanmalıyız. Konuşmamda belirttiğim gibi, kendi halkıyla ve komşularıyla barış içinde demokratik bir Irak bizim için esastır. Biz bölgede yanımızda demokratik bir ülkenin daha olmasını isteriz." Bölgede güvenlik sorununun çok ciddi bir problem olduğunu kaydeden Bakan Gül, bölgedeki güvenlik yapısının çok dengeli olması gerektiğine vurgu yaptı. Kuzey Irak’la ilgili Türkiye’nin endişeleri olduğunu kaydeden Bakan Gül, "Çünkü burası PKK teröristleri için bir sığınak haline geldi. Burada en az 4 bin terörist var. Bu konuda harekete geçilmesini beklemek meşru hakkımızdır. Halkımız da bunu görmek istiyor" dedi. 
     Irak’taki anayasal süreçten de bahseden Bakan Gül, hazırlanan yeni anayasanın pekçok ayrılık tohumları içerdiğini ve parçalanmanın da kaos anlamına geldiğini ifade etti. 
     Parçalanmaya giden bütün yolların kapatılması gerektiğine vurgu yapan Bakan Gül, "Yeni parlamento, yeni kanunlar ve yeni yasama ayrılıkçılara hiçbir umut vermemelidir. Sanırım tüm taraflardaki bütün liderler ve uluslararası toplum bu sorunun farkındadır. Biz bu konuda kendilerine yardım ediyoruz, çünkü orada kaos istemiyoruz" şeklinde konuştu. 
     
</TEXT>
</DOC>
