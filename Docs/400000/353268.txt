<DOC>
<DOCNO> 353268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy05.html </URL>
<DATE> 2005/06/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Verheugen BBC'nin "Ateş Hattı"nda kızdı Türkiye'yi AB'ye iten Chirac'tı 
</HEADLINE>
<TEXT>

     BBC’de gündemdeki isimlerin tahrik edici sorularla karşılaştığı Hard Talk programına konuk olan AB Komisyonu’nun sanayi ve rekabetten sorumlu üyesi Günter Verheugen, "Siz hep Türkiye’nin katılımının güçlü bir destekçisi oldunuz" yolundaki bir ifadeye "Affederseniz ama, bu AB’nin 40 yıllık politikası" karşılığını verdi. 
     Verheugen, Fransa ve Hollanda’daki referandumların ardından AB’de bir kriz yaşandığını belirterek olayı "Birçok yıldan beri gördüğüm en ciddi kriz" diye tanımladı. Bu güven krizinin, siyasi krizlerden daha önemli göründüğünü, çok ciddiye alınması gerektiğini ifade eden Günter Verheugen, krizin yaşanan belirsizliklerden kaynaklandığını söyledi. 
     
     GENİŞLEME YARARLI 
     Önceki Komisyon’da genişlemeden sorumlu üye olarak Türkiye’ye büyük desteğiyle tanınan Verheugen, referandumlarda genişlemenin de reddedildiğinin belirtilmesi üzerine genişlemenin olumlu siyasi ve ekonomik etkilerine dikkat çekti, genişlemenin zararlı olduğu izleniminin tamamen yanlış olduğunu savundu. 
     
     SİNİRLENDİ 
     Verheugen, "Siz hep Türkiye’nin katılımının güçlü bir destekçisi oldunuz" yolundaki bir anımsatmaya "Affederseniz, bu AB’nin 40 yıllık politikasıdır" karşılığını verdi. 
     Diğer AB Komisyonu üyelerinden Hollandalı Frits Bolkenstein’in Türkiye’nin üyeliğinin Avrupa projesini baltalayacağı ve çökerteceği yolundaki görüşlerinin okunması üzerine de Verheugen sunucu Stephen Sackur’a "Sizin ülkeniz, Türkiye’nin üyeliği ve genişleme için büyük bir destek verdi" dedi. 
     
     TÜRKİYE’Yİ CHİRAC İTEKLEDİ 
     "Frits Bolkenstein neden Türkiye’nin AB’nin altını oyacağını söylemişti " biçimindeki soruya "Bilmiyorum, ona katılmıyorum" diyen Verheugne, "Hollandalılar Türkiye’yi daima güçlü biçimde desteklemişlerdir. Güney Avrupa ülkeleri de Kuzey Avrupa ülkeleri de Türkiye’yi güçlü biçimde desteklemişlerdir. Almanya’da ve Fransa’da problem olduğu doğru değildir. Almanya’da hükümet bunun taraftarıdır" dedi. 
     Sinirli bir ses tonuyla "Fransa’da Chirac bunu bizzat iteklemiştir. O bunu itenlerden biridir" diyen Verheugen, gelişmeleri sadece AB Komisyonu kararlarıyla izah etmenin mümkün olmadığını, üye ülkelerin de bu süreçte rol oynadığını bildirdi. 
     Gunter Verheugen, "Siz Türkiye’yle görüşmelerin planlandığı gibi bu sonbaharda başlaması gerektiğini belirtiyorsunuz " ifadesine ise "Türkiye’nin durumu Avrupa’nın geleceği için çok önemlidir. Bunun gerçekleşmesi için Türkiye’yi bizim tarafımızda ve canlı bir ortak olarak tutacağız, bu ülkeye ihtiyacımız var" diye konuştu. 
     
     TÜRKİYE’NİN İSTİKRARI İÇİN YARDIM EDİLMELİ 
     Avrupa’nın gelecekteki güvenlik içinde olması gerektiğini anlatan Verheugen, "Gelecekte, Türkiye’nin bir ortak olarak istikrarının korunabilmesi için tek yol, bu ülkenin dönüşümüne yardımcı olmaktır. Türkiye’nin politikalarında ve toplumunda bu dönüşüm başlamıştır. Türkiye gerçekten değişiyor, şimdi gelişen güçlü bir demokrasi olması, hukuk kurallarına ve insan haklarına saygı duymasını görmek bizim tarafımız açısından büyük bir başarıdır" dedi. 
     Verheugen Türkiye’nin hangi dönemde olacağını bilmemekle birlikte sonunda AB üyeliğine hazır olabileceğini belirtirken, gelecekte çok değişik bir Türkiye’nin bulunacağını bildirdi. 
     
     HALK ENTEGRASYONUN ÖNEMİNİ KRİZDE ANLIYOR 
     "10 ya da 12 yılda Türkiye’nin hazır olacağına mı inanıyorsunuz " sorusuna ise Günter Verheugen, "Gerçekte bu süre tahmin edilemez. Bir acelecilik var. Irak savaşından önce Irak krizi orada duruyordu. Türkiye’nin rolü kesinlikle ve kesinlikle yaşamsaldı. Avrupa’nın görüşü de burada biraz farklıydı. Şöyle düşünelim eğer bir kriz, ciddi bir kriz komşumuzda varsa, sonra halk entegrasyonun önemini anlıyor, çünkü kriz yanıbaşınızda" dedi. 
     
     HALK BİR KENARA BIRAKILAMAZ 
     AB Komisyon Üyesi Verheugen, Fransa Devlet Başkanı Jacques Chirac örnek gösterilerek, politikacıların önce karar vermeleri sonra bu kararlarının aksi yönünde görüş bildirmelerine ilişkin değerlendirmesinin sorulması üzerine, "Chirac’la bu konularda çok uzun konuşmalarımız oldu ve o konuyla çok ilgiliydi. Verilmiş sözler olduğunu belirtiyordu. Ama burada halk bir kenara bırakılmalı demek istemiyorum. Ona tamamen karşı çıkmamalısınız, ama politikacı olarak yanlış olduğunu düşündüğünüz şeylere karşı mücadele etmelisiniz" karşılığını verdi. 

ANKA 
     
</TEXT>
</DOC>
