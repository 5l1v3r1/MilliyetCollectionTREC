<DOC>
<DOCNO> 373917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur49.html </URL>
<DATE> 2005/08/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Batman olayları sırasında öldüğü iddia edilen kişiyle ilgili soruşturma 
</HEADLINE>
<TEXT>

     Batman’da dün meydana gelen olaylar sırasında öldüğü öne sürülen Hasan İş’in ölümüyle ilgili kesin sonuç için alınan kan ve doku örneklerinin, İstanbul Adli Tıp Kurumu’na gönderileceği bildirildi. 
     Batman’da teröristlerin cenazesini almak isteyen bir grupla güvenlik güçleri arasında yaşanan arbede sırasında öldüğü iddia edilen Hasan İş 25 ile ilgili soruşturma sürüyor. 
     Emniyet Müdürü Arif Öksüz, gazetecilere yaptığı açıklamada, dün Batman’da provokasyonla karşı karşıya kaldıklarını belirterek şunları söyledi 
     "Bir grup, Beşiri kırsalında ölü ele geçirilen teröristlerin cenazelerini, bulundukları hastaneden almak istedi. Devlet olarak buna müsaade edilemezdi, biz de etmedik. Bu karışıklık sırasında hastane civarına bir ceset bırakıldı. Ceset bırakıldığında, daha polis ateş açmamıştı. Zaten yapılan otopside de ölümün, yakın ateş sonucu meydana geldiği bildirildi. Yakın ateş, yarım metreye kadar olan mesafedir. 
     Polisle kalabalık arasında hiç bu kadar yakın bir mesafe olmadı. Art niyetli olarak bazıları bunu başka yerlere çekmeye çalışıyor. Bu olay, Savcılığa intikal etmiştir. Ümit ediyorum en kısa zamanda faillerini ortaya çıkaracağız." 
     
     ADLİ TIP RAPORU 
     Çocuklarının bir arkadaşıyla yoldan geçerken polis tarafından vurulduğunu öne süren İş Ailesi’nin Avukatı Ferhat Bayındır ise şunları kaydetti 
     "Dün ölen Hasan İş’in silahla kafasına, yakın mesafeden ateş edilmiş. Batman Devlet Hastanesi’nde otopsisi yapıldı. Burada alınan otopsi raporu, olay saatiyle örtüşmüyor. Bunun üzerine itiraz ettik. 
     Talebimiz üzerine, cenaze Diyarbakır Adli Tıp Kurumu’na getirildi. 
     Bugün yapılan otopside, olay saatinin 19.00 civarında olduğu belirlendi. Hasan İş’in ölümüyle ilgili kesin sonuç için otopside kan, idrar ve doku örnekleri alındı, Batman Cumhuriyet Başsavcılığı kanalıyla İstanbul Adli Tıp Kurumu’na gönderilecek. Buradan gelecek sonuca göre hareket edeceğiz. Yasal hakkımızı arayacağız. Sanıkların bulunmasını talep edeceğiz." Bu arada, Özgür Yurttaş Girişimi üyesi bir grup, teröristlere ait cesetler kendilerine teslim edilinceye kadar her gün saat 17.00’de eylem yapmayı sürdüreceklerini belirtti. 
     
     BELEDİYE ÇALIŞANLARININ TEPKİSİ 
     Batman Belediye Başkan Yardımcısı İsmail Acar, Belediye önünde toplanan işçiler adına hazırlanan açıklamayı okudu. Acar, dün belediye binası önünde toplanan grup ile güvenlik güçleri arasında çıkan arbede sırasında olayları yatıştırmak isteyen Hüseyin Kalkan’a, güvenlik güçlerince sözlü ve fiziki saldırıda bulunulduğunu ve makam odasının kurşunlandığını iddia etti. 
     Acar, Belediye çalışanları olarak binlerce Batmanlının oylarıyla seçilmiş belediye başkanına yönelik saldırıyı kınadıklarını ifade etti. 
     
     GENEL-İŞ SENDİKASI’NIN AÇIKLAMASI 
     DİSK’e bağlı Genel-İş Sendikası’nca yapılan yazılı açıklamada, son aylarda Güneydoğu’da yaşanan olayların, son yıllarda artan barış çabalarını etkisizleştirmesi sonucunu doğurduğu belirtildi. 
     Bu tür olayların, demokrasi umutlarını zayıflattığı ifade edilen açıklamada, "demokrasi için tehdit oluşturan bu tür olayların engellenmesi ve Batman’da bir kişinin ölümüyle sonuçlanan olayların aydınlatılması, hükümetin temel görevidir" denildi. 
     Özgür Yurttaş Girişimi üyesi bir grup, Beşiri’deki çatışmada ölen 6 teröristin cesedinin kendilerine teslim edilmesini istemiş, 
     cesetlerin verilmemesi üzerine hastane önünde arbede yaşanmıştı. 
     Bu arada, KESK tarafından Toplu İş Sözleşmesi ile ilgili olarak kentte yapılması planlanan eylemler, yaşanan olaylar nedeniyle iptal edildi. 
     
</TEXT>
</DOC>
