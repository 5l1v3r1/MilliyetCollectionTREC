<DOC>
<DOCNO> 398698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy29.html </URL>
<DATE> 2005/11/28/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Erdoğan Danimarka, Roj Tv için polis raporlarını bekleniyor... 
</HEADLINE>
<TEXT>

     Başbakan Recep Tayyip Erdoğan, Roj TV konusunda Danimarka Başbakanı Anders Fogh Rasmussen'in ''polisten neticeyi beklediğini'' söylediğini belirterek, ''Oradan neticeyi almadan herhangi bir müdahale yapamayacağını kendileri ifade ettiler'' dedi. 
     Erdoğan, İspanya'dan dönüşünde Esenboğa Havalimanı'nda yaptığı açıklamada, Medeniyetler İttifakı Girişimi Akil Adamlar Grubu'nun ilk toplantısıyla EUROMED zirvesine katıldığını, her iki toplantının da başarılı ve verimli geçtiğini ifade etti. 
     Medeniyetler İttifakı Girişimi'nin ilk somut adımı olan toplantıda, uluslararası üst düzey şahıslarla bu sürecin devam edeceğini belirten Erdoğan, ortaya koyulacak eylem planıyla ilgili sürecin heyet tarafından yürütüleceğini kaydetti. 
     Eylem planının 1 yılı aşmamak kaydıyla bildirilmesi gerektiğini söyleyen Erdoğan, 2006 yılının ortalarında bunu bildirmeyi hedeflediklerini bildirdi. 
     Eylem planına son toplantıda nihai şeklin verileceğini ve BM'nin onayına sunulacağını, son toplantının da Türkiye'de yapılacağını kaydeden Erdoğan, sözlerini şöyle sürdürdü 
     ''Toplantının açılışında yaptığımız konuşmada medeniyetler ittifakının geleceğine ilişkin somut bazı düşüncelerimizi dile getirdik. Bu, bugüne kadar ki toplantılarda hep soyutta kalmış, somuta geçirilememiştir. Bunu başarmak durumundayız dedik. Farklı medeniyetler arası anlayış eksikliğine dayalı sorunlar, özellikle yaygınlaşan şiddet ve çatışma kültürü, insanlığı artık küresel çapta maalesef tehdit etmektedir. Bunu üzüntüyle ifade ediyoruz. Bu sorunlara hitap edenler, sadece sorunları tarif ederek, diyalog ihtiyacına dikkat çekmekle yetinmektedirler. Medeniyetler ittifakı çerçevesindeki çalışmaların tamamlayıcı nitelikte ama aynı zamanda farklı olması gerektiğine dikkat çektik. Farklılığını, sorunların nedenlerini analitik olarak incelenmesi ve bunun sonucunda pratik tedbirler ortaya koyması gereği olarak bunları ifade ettik.'' Akil Adamlar Grubu toplantısının ardından İspanya Başbakanı Zapatero ile birlikte basın toplantısı düzenlediklerini ve ardından EUROMED toplantısına katılmak üzere Barselona'ya gittiklerini anlatan Erdoğan, yolculuk sırasında Zapatero ile ikili ilişkileri detaylı bir şekilde görüşme imkanı bulduklarını kaydetti. Zapatero'yu Türkiye'ye davet ettiğini, Nisan'ın ilk haftasında iş adamları grubuyla Türkiye'ye gelmesinin planlandığını ifade eden Erdoğan, EUROMED Zirvesi'nde yaptığı konuşmada da medeniyetler ittifakı açısından EUROMED sürecine değinme fırsatı bulduğunu söyledi. 
     Erdoğan, ''Zirvede yaptığımız son konuşmada da EUROMED sürecinin geleceğine ilişkin perspektifimize değindik ve genişleme noktasında Balkanları da içine alacak şekilde bir çalışmanın yapılmasının önemini vurguladık'' dedi. 
     Erdoğan şöyle konuştu 
     ''Küresel teröre yaklaşımımızın nasıl olması gerektiğini anlattık. Türkiye olarak, bu süreci, başından itibaren destekledik. Bundan sonra da desteklemeye devam edeceğiz. Sürecin başlangıçta ortaya koyduğu hedeflerin kimisi gerçekleştirilmiş kimisi gerçekleştirilememiştir. 
     Zirvede bizim vurgu yaptığımız husus geçmiş yerine geleceğe odaklanmamız gerektiği konusudur. Bu zirve öncesinde Türkiye olarak, sürecin daha da ileriye götürülmesi için, çeşitli yöntemler geliştirdik. Bunlar arasında Balkanlar dışında hangi ülkeleri buna katabiliriz, bunun da üzerinde durulmasının önemli olduğudur. Bir diğer adım da bütün Avrupa Birliği dönem başkanları bunun sekreter yasını yönetiyorlar. Bu sekreterya görevinin de daimi bir sekreteryaya dönüştürülmesi ve bu daimi sekreteryanın kurulmasıyla birlikte, ekonomik, sosyal ve kültürel faaliyetlere ağırlık verilmesi önerisini gündeme getirdik. Bu önerilerimizin diğer ülkelerin de önerileriyle birlikte, Avusturya'nın dönem başkanlığı sırasında ele alınacağını ümit ediyorum.'' Başbakan Erdoğan, Akil Adamlar Grubu toplantısı ve EUROMED zirvesi esnasında devlet ve hükümet başkanlarıyla ikili görüşmeler yapma fırsatı bulduğunu belirtti. 
     
     MERKEL'LE GÖRÜŞME 
     Almanya'nın yeni şansölyesi bayan Angela Merkel ile ikili görüşme fırsatı buldukların belirten Erdoğan, ''Görüşmemiz gayet olumlu, verimli bir havada geçti. Bahar mevsiminde kendileri büyük bir işadamı grubuyla ülkemize gelecekler. Bu ilk resmi ziyaret olacak. Ziyareti takiben biz de aynı şekilde resmi ziyaret yapacağız ve işadamları ile başlatılan bu ekonomik atağı daha da geliştirme gayreti içerisinde olacağız. Almanya-Türkiye ilişkilerini kararlılıkla sürdürme niyetindeyiz, en ufak bir tereddüt söz konusu değildir'' diye konuştu. 
     Filistin Devlet Başkanı Mahmut Abbas, Lübnan Başbakanı Fuad Sinyora, İsrail Başbakan Yardımcısı Ehud Olmert ile de bir araya gelerek güncel sorunları ele aldıklarını kaydeden Erdoğan, seyahatin her açından oldukça yararlı geçtiğini belirtti. 
     
     SORULAR 
     Devlet Denetleme Kurulu'nun özelleştirmeyle ilgili raporunun sorulması üzerine Erdoğan, raporu görmediğini, raporu görmeden herhangi bir değerlendirme yapmasının yanlış olacağını söyledi. Washington Times'daki makaleye ilişkin bir soru üzerine de Erdoğan, bu konu ile ilgili Başbakanlık Basın Müşavirliği'nin gerekli cevabı net bir şekilde verdiğini söyledi. 
     Toplantıda Danimarka Başbakan Rasmussen ile Roj TV konusunu konuşup konuşmadıkları sorusu üzerine Erdoğan, şunları kaydetti 
     ''Medyada yer aldığının tam aksine sayın Rasmussen polisten neticeyi bekliyorum dedi. Şu anda polis soruşturmasını yapıyor. Sizin bana verdiğiniz belgelerin dışında ABD'den de bazı belgeler aldık dedi. Ama oradan neticeyi almadan herhangi bir müdahale yapamayacağını kendileri ifade ettiler. Teröre yaklaşım konusunda sizinle aynı düşünüyoruz, zaten biliyorsunuz ki biz terör örgütüne ülkemizde sıcak bakmıyoruz ve PKK KONGRA-GEL'in terör örgütü olduğunu zaten kabul etmişiz bu şekilde de ilan etmişiz diyorlar. Bundan sonraki süreç kendi taktirlerindedir.'' 
     
</TEXT>
</DOC>
