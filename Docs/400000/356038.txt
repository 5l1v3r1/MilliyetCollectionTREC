<DOC>
<DOCNO> 356038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko03.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener VIP'e kimin girip kimin çıktığı belli değil 
</HEADLINE>
<TEXT>


Halis Toprak'ın eşini VIP salonundan uğurlaması Meclis'te tartışma konusu oldu. Başbakan Yardımcısı Şener, işadamlarının VIP yerine ticari kişilere özel CIP salonunu kullanması gerektiğini söyledi 

ANKARA Milliyet 

Başbakan Yardımcısı Abdüllatif Şener, el konulan Toprakbank'ın eski sahibi Halis Toprak'ın eşini Atatürk Havaalanı'nın VIP salonundan yolcu etmesine tepki gösterdi. Şener, işadamlarının VIP yerine ticari kişilere özel CIP salonlarını kullanmaları gerektiğini söyledi. 

Gerekçe Liyakat Nişanı 
VIP'i kullanması tartışma yaratan Halis Toprak, VIP'ten devlet tarafından verilen 'Liyakat Nişanı' sahibi olduğu gerekçesiyle yararlanıyor. Daha önce de Adalet Bakanı Cemil Çiçek bu duruma tepki göstererek, "Devletten madalya almak kadar kolay bir şey yok. Gider 50 trilyon lira çalarsınız 1 trilyonu ile okul yaptırırsınız, biz de o kişiye büyük törenle 'iyi ki çaldın da 1 trilyonu ile okul yaptın' diye madalya veririz. Ömrübillah o salondan hizmet almaya devam eder" demişti. 
Toprak, dün de Meclis'teki Bankacılık Tasarısı görüşmeleri sırasında tartışma konusu oldu. CHP Mersin Milletvekili Mustafa Özyürek, batık bankaların sahiplerinin VIP salonlarından nasıl geçtiğine anlam veremediğini belirterek şöyle konuştu 
"VIP'ler, yol geçen hanı gibi. Müflis tüccarlar, VIP salonlarında bir bakandan daha fazla itibar görüyorlar. Türkiye'de banka dolandırmak, devleti tokatlamak, itibar kazanma vesilesi oluyor. Bankayı batırmamış olsalar bile VIP'i kullanma yetkileri yok. Demek ki üçk ğıtçılar ödüllendiriliyor." Şener de Özyürek'e aynen katıldığını ifade ederek, VIP'lerden geçişlerle ilgili Başbakanlık tarafından çalışma başlatıldığını ancak bir düzen sağlanamadığını bildirdi. 


</TEXT>
</DOC>
