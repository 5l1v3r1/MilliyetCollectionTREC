<DOC>
<DOCNO> 373503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/spo02.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarın gücü 
</HEADLINE>
<TEXT>


Daum, seyircinin takımı nasıl motive ettiğini gördüklerini söyledi. Alman hoca, farklı galibiyete rağmen hatalar yaptıklarını da belirtti, "Güçlü ekipler bunları affetmez" dedi 

YALÇIN TÜRK 


Teknik Direktör Daum, Samsunspor galibiyetinde taraftarın rolünün büyük olduğunu söyledi. 
Alman hoca, "Son bölümlerde seyircinin oyuncuları nasıl teşvik ettiğini, isteklendirdiğini herkes gördü. Diyarbakır maçında boş tribünlerin faturasını iki puan kaybederek ödedik" dedi. 
Maç içinde bazı gol pozisyonlarını göze hoş paslaşmalarla hazırladıklarını kaydeden Christoph Daum, "Ancak ben daha basit bir oyun anlayışını tercih ediyorum. Fazla paslar tribünlerin hoşuna gidebilir ama daha seri kaleye gitmeliyiz" yorumunu yaptı. 
Tecrübeli çalıştırıcı, farklı galibiyetle herkesin evine mutlu bir şekilde gittiğini belirtti, "Ancak zaman zaman ciddi hatalar yaptık. Bunları bir an önce telafi etmeliyiz. Çünkü bu hataları daha güçlü takımlar kesinlikle affetmez" diye konuştu. 
Daum, transfer konusunda ise "Yönetim ile yaptığım görüşme sonrası Zafer Biryol alındı. Zafer kendini ispatlamış bir golcü. Diğer transfer çalışmalarının ne olduğunu bilmiyorum" dedi. 
Samsunspor Teknik Direktörü Şaban Yıldırım ise bireysel hatalar yüzünden kaybettiklerini söyledi. 

Ölmez'den tepki 

Samsunspor Kulübü Başkanı Adnan Ölmez, Fenerbahçe yönetimine tepki gösterdi. 
Stada girmek için 35 dakika beklediğini belirten Ölmez, "Fenerbahçe'nin centilmenliğini ve misafirperverliğini protesto ediyorum. Taraftarların arasında tacize uğradım. Başkan olduğumu söylememe rağmen içeri alınmadım" dedi. 
Bu arada Fenerbahçe, 97 gün sonra taraftarlarıyla buluşurken, inşaatı devam eden Fenerium tribününün alt bölümü hizmete açıldı. 

'Fener turu geçemez' 

RECAİ AKSU 

Şampiyonlar Ligi'nde Fenerbahçe ile aynı grupta yer alan Schalke 04'ün yıldızları Sarı - Lacivertli takıma şans tanımadı. Milli futbolcumuz Hamit Altıntop, "Bana göre Fenerbahçe'nin hiç şansı yok. Milan ve biz bir üst tura çıkarız. Onlarla oynayacağımız iki maç da çok heyecanlı ve stresli geçecek" dedi. Kevin Kuranyi ise "Fenerbahçe'nin Alex ve Anelka gibi yıldızları var ancak fazla şanslı olacaklarını sanmıyorum" yorumunu yaptı. Teknik Direktör Ralf Rangnick ise "Fenerbahçe için yorum yapmak istemiyorum. O maça daha bir ay var" diye konuştu. 


</TEXT>
</DOC>
