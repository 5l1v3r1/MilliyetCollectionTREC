<DOC>
<DOCNO> 393505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur01.html </URL>
<DATE> 2005/11/09/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Türker İnanoğlu Maslak Show Center açıldı 
</HEADLINE>
<TEXT>

     Türker İnanoğlu Maslak Show Center TİM , törenle açıldı. 
     Dereboyu Caddesi Derbent Mevkii'ndeki tesisin açılışında konuşan Türker İnanoğlu, TİM'in, Darüşşafaka Cemiyeti'nden yap-işlet-devret modeliyle kiralanan alanda kurulduğunu kaydetti. 
     İnanoğlu, tesisin kurulmasında emeği geçenlere teşekkür ederek, ''En küçük bir devlet desteği almadan yapımını üstlendiğim bu tesis, yıllarca birçok sanatçıyı, sanatseveri ve iş dünyası mensuplarını büyük bir onurla ağırlayacaktır'' dedi. 
     Ali Kırca'nın sunuculuğunu yaptığı açılış gecesinde Demet Akbağ ve Yılmaz Erdoğan ile Cem Yılmaz'ın gösterilerinin ardından Sezen Aksu konser verdi. 
     Çok amaçlı 2 bin 500 kişilik büyük salon, birer tiyatro ve sergi salonu, 5 sinema, 5 konferans salonu ile cafe-barların bulunduğu yaklaşık 9 bin metrekarelik alana kurulu TİM'de, çeşitli ulusal ve uluslararası gösteri, kongre ve toplantıların yapılacağı kaydedildi. 
     Geceye, Sarıyer Belediye Başkanı Yusuf Tülün'ün yanı sıra sanat ve magazin dünyasından çok sayıda ünlü isim katıldı. 
     
</TEXT>
</DOC>
