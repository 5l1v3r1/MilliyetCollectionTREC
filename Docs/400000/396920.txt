<DOC>
<DOCNO> 396920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo04.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de hava puslu 
</HEADLINE>
<TEXT>


Kongre sürecine giren Trabzon'da Atay Aktuğ'un yeniden aday olmayacağı belirtildi. Başkanlık için İskender Önal, Utku Bozoğlu, Hayrettin Hacısalihoğlu ve Nuri Albayrak'ın adı ön plana atıldı 


Trabzonspor her geçen gün kan kaybederken, kongre sürecinde de birçok belirsiz nokta ortaya çıktı. Başkan Atay Aktuğ'un, yeniden aday olmayacağını yöneticilere ilettiği öğrenilirken, Özkan Sümer de yeniden başkanlığı düşünmediğini, ancak yönetime her türlü desteği vereceğini ifade etti. 
Utku Bozoğlu'nun adı ortaya atılırken, Bozoğlu'nun yanı sıra geçen seçim döneminde de gündeme gelen Nuri Albayrak, Futbol Federasyonu eski Başkanı Haluk Ulusoy'u beklediği öne sürüldü. 
Daha önce başkanlık için adı geçen eski Asbaşkan İskender Önal, "Tek liste olursa, listenin ilk sırasında da olurum, sonunda da" ifadesini kullandı. 
Kulübün eski Genel Kaptanı Hayrettin Hacısalihoğlu ise şöyle konuştu 
"Camia için değerlendirmeler yapılır, uygun yönetimler oluşturulmaya çalışılır. Camianın ağırlıklı ve birlikte olmayı düşüneceğim insanlarla ciddi boyutta görüşeceğim." 

Sakatlardan kötü haber 

Trabzonspor, Çaykur Rizespor maçının hazırlıklarına dün başladı. Çalışmaya sakatlıkları bulunan Jefferson, Volkan ve Szmykowiak katılmadı. Kulüp doktoru Ahmet Çağlar, Diyarbakır karşılaşmasında sol ayak bileğinden sakatlanan Jefferson ile sol arka adalesinde ödem oluşan Volkan'ın Rize karşısında forma giyemeyeceklerini, Szymkowiak'ın durumunun ise maç günü netlik kazanacağını söyledi. 

Yattara iddiası 

Bordo - mavililerin Teknik Direktörü Vahid Halilhodziç'in, Yattara'yı cezalandırmak için yedek bıraktığı öne sürüldü. Lee Yong ile birlikte yorgun olduğu gerekçesiyle Gineli oyuncuyu kulübede oturttuğunu açıklayan Boşnak çalıştırıcının, Yattara'yı takıma koymamasındaki asıl sebebin, otobüse geç kalması olduğu iddia edildi. Yattara, otobüse geç kalıp, herkesin beklemesine neden olmuştu. 


</TEXT>
</DOC>
