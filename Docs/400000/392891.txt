<DOC>
<DOCNO> 392891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur40.html </URL>
<DATE> 2005/11/07/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Unakıtan "Türkiye'nin bütçesi, son 20 yılın en iyisi" 
</HEADLINE>
<TEXT>

     Maliye Bakanı Kemal Unakıtan, Galataport ihalesinin, çok uzun yıllardan beri yapılmak istenip de yapılamayan bir ihale olduğunu ifade ederek, ''Devlet, Galataport ihalesinde alacaklarını garanti altına almıştır. Bugüne kadar Özelleştirme İdaresi'nin bir kuruşu batmamıştır'' dedi. 
     Bakan Unakıtan, TBMM Plan ve Bütçe Komisyonu'nda, 2006 bütçesinin tümü üzerindeki görüşmelerde, komisyon üyelerinin sorularını yanıtladı. 
     Unakıtan, CHP Muğla Milletvekili Gürol Ergin'in, ''içkiye yapılan zammın nasıl sonuç verdiği ve Türkiye'ye kaçak içki girişiyle'' ilgili sorusu üzerine, sadece içkiye zam yapmadıklarını söyledi. Unakıtan, bu zammın, içkiye karşı olmalarının bir nedeni olarak algılanmasının yanlış olacağını belirtti. 
     Diğer ülkelerde de içkiye, alkole ve sigaraya ÖTV ve yüksek miktarda vergiler konulduğunu ifade eden Unakıtan, ''Mesela yurtdışında sigara 5-4.5 avro. Bizde ise en pahalı sigara 2-2.5 avro. Oradaki maliyet ile bizdeki maliyet arasında pek fazla fark yok. Ancak aradaki vergiler çok farklı'' diye konuştu. 
     
     ''ANKARA'DA MERKEZDEN TAKİP EDİLECEK'' 

     Unakıtan, vergi çok olduğu için kaçak içki ve sigara olduğu iddiasını ise kabul etmediklerini dile getirerek, şöyle konuştu 
     ''Maalesef kaçak alkol ve kaçak sigaradan çok, vergi kaçağı var. Buna yönelik olarak teknolojiden de faydalanarak bu konuda çok ciddi mücadele etmek istiyoruz. Bu konu ile ilgili bir kanun kabul edildi. Buna göre, bundan sonra üretilecek içki ve sigaralar anında takip edilecek ve sayılacak. Otomatik sayım makineleriyle sayılacak ve üretim miktarları, Ankara'da merkezden takip edilecek.'' Bakan Unakıtan, bu sorunun yılların getirdiği bir sorun olduğunu dile getirerek, ''Birden bire, öyle hemen çözeyim... Sabahtan akşama kadar çözülmüyor. Ama bununla ilgili olarak bir çalışmanın içerisindeyiz. Er geç bunları önleyeceğiz'' dedi. 
     Unakıtan'ın, ''Bir günde vergi kaçağı önlenmez, bir günde kayıt dışı önlenmez. Bu uzun ve ince bir yoldur. Ancak burada istikrarlı tedbirler getirmek lazım'' sözleri üzerine, CHP'li Ergin, ''Sayın Bakan, bir gün değil, 1000 gün geçti'' dedi. 
     Kemal Unakıtan da bunun üzerine, ''Daha bir çok gün lazım. Maliyeci işi böyle. Kayıt dışı ile uğraşmak... 50 yıldan beri uğraşılmamış, ondan sonra biri gelsin, 1 günde, 1 yılda halletsin. Yok böyle bir şey. Kaçak arttı mı azaldı mı noktasını ölçecek bir alet yok elimizde. Bizim vergi gelirimiz arttı, bundan sonra da artmaya devam edecek'' diye konuştu. 
     SSK hastanelerinin devrinin devlete bir yük oluşturmadığını da belirten Unakıtan, SSK'lı hastaların önceden SSK eczanelerinin kuyruğunda uzun süre beklemelerine rağmen istedikleri ilacı alamadıklarını söyledi. Unakıtan, bu uygulamaya son vererek SSK'lı vatandaşın, bütün eczanelerden ilaçlarını almasını sağladıklarını kaydetti. Unakıtan, bu yüzden oluşan bazı giderleri gelirlerle karşıladıklarını bildirerek, ''Bizim bütçe hedeflerimizde bundan dolayı herhangi bir sapma söz konusu değil'' dedi. 
     
     GALATAPORT İHALESİ 

     CHP İstanbul Milletvekili Birgen Keleş'in, Galataport ihalesiyle ilgili sorusu üzerine de Bakan Unakıtan, bu ihalenin, Türkiye Denizcilik İşletmeleri tarafından yap-işlet-devret modeliyle yapılan bir ihale olduğunu anımsattı. 
     İhalenin 49 yıllık olduğunu vurgulayan Unakıtan, ihalenin Turizmi Teşvik Kanunu'na göre yapılması durumunda da sürenin 49 yıllık olabileceğini, buna engel bir durumun, mevcut ihalede söz konusu olmadığını kaydetti. Unakıtan, ihalenin herkese açık yapıldığını belirterek, ''Bu, zaten çok uzun yıllardan beri yapılmak istenip de yapılamayan bir ihale'' dedi. 
     Maliye Bakanı Unakıtan, bu ihaleyle ilgili yargı kararlarına saygılı olduklarını ifade ederek, ''Özelleştirme İdaresi'nin, Rekabet Kurulu'nun kararına uymadığı bir işlem yoktur. Özelleştirmenin genel kaidesi, Rekabet Kurulu'ndan onay alındıktan sonra özelleştirme kararı verilmesidir'' diye konuştu. 
     Galataport ihalesine yerli ve yabancı şirketlerin katıldığını anımsatan Unakıtan, ''Devlet, bu ihalede alacaklarını garanti altına almıştır. Bugüne kadar Özelleştirme İdaresi'nin bir kuruşu batmamıştır'' diye konuştu. 
     
     ''TEK SES, TEK NEFES...'' 

     Ücretlerde, vergilendirilmesinden dolayı bir düşüklük yaşanmayacağına dikkati çeken Unakıtan, ''Ekonomi yönetiminin tek çatı altında toplanacağı taahhüdünün ne olduğu'' yönündeki bir soruyu yanıtlarken de ekonomi yönetiminin zaten tek çatı gibi çalıştığını söyledi. Kemal Unakıtan, ''Öyle bir ve beraber çalışıyor ki... Tek ses tek nefes...'' dedi. 
     Bakan Unakıtan, doğalgazın fiyatını petrol fiyatlarına göre belirlediklerini ifade ederek, doğalgaza yapılan zammı diğer zamların takip etmeyeceğini bildirdi. 
     
     ''MALİYECİLER, AYAĞINI SAĞLAM YERE BASAR'' 

     CHP Trabzon Milletvekili Akif Hamzaçebi, ''2 milyar YTL'lik bir rakam bütçede yer almıyor. Bu rakam, TMSF'den gelecek gelirlere göre mi belirlendi Türkiye'nin Dünya Kupası'na katılıp katılmayacağı belli değil. Katılırsa, burada televizyon gelirleri de ortada. Bu bütçeyi, Fatih Terim ya da TMSF üzerine mi inşa ettik, bu bütçeyi seçim bütçesi olarak tanımlayabilir miyiz '' sorusunu yöneltti. 
     Unakıtan, bunun üzerine, dayanıklı tüketim mallarında, 2006 yılında bir vergi artışı olmayacağını geçmiş yıllardaki artışın yansımasının olacağını söyledi. Unakıtan, ''Yoksa o konuda ne Sayın Terim'e ne de TMSF'ye bağlıyız. Maliyeciler ayağını sağlam yere basar'' dedi. 
     Bakan Unakıtan, AR-GE'ye yapılan harcamaları, Türkiye'nin geleceğine yapılan yatırımlar olarak gördüklerini belirtti. 
     Unakıtan, CHP İstanbul Milletvekili Kemal Kılıçdaroğlu'nun, ''Frekans ihalesi neden yapılmıyor '' sorusunun da aralarında bulunduğu bazı sorulara yazılı yanıt vereceğini bildirdi. 
     Maliye Bakanı Kemal Unakıtan, 2006 yılı bütçesinin, Türkiye'nin 20 yıldan beri gördüğü en iyi bütçe olduğunu, bu bütçeyi yapan AK Parti Hükümeti'nin tarihe geçeceğini söyledi. 
     TBMM Plan ve Bütçe Komisyonu'nda, 2006 Yılı Merkezi Yönetim Bütçe Kanunu ile 2004 Mali Yılı Genel ve Katma Bütçe Kesin Hesap Kanunu tasarılarının tümü üzerinde görüşmeler tamamlanarak, bütçenin maddelerine geçilmesi kabul edildi. 
     Unakıtan, daha sonra bütçeye ilişkin sorulara yanıt verdi ve değerlendirmelerde bulundu. 
     Kendilerinden önceki birçok hükümetin, bütçelerini iyi yönetemediğini, hükümeti iyi yönetmenin, bütçeyi yönetmekten geçtiğini belirten Unakıtan, "kaynağı olmayan hiçbir harcamanın yapılmaması" ilkesi getirdiklerini ifade etti. 
     Kamu borç stokunun en büyük nedeninin, bütçe açıkları olduğuna işaret eden Unakıtan, iktidarları döneminde kamu borç stokunu indirdiklerini, gelecek yıl daha da aşağılara çekeceklerini bildirdi. 
     Bakan Unakıtan, kamu kesimi borçlanma gereğinin bir dönem yüzde 16.5'larda olduğuna, şimdi bu oranın yüzde 0.9'lara kadar indiğine dikkati çekerek, "2006 yılında bu artıya geçecek. Nominal olarak, borç düşmeye başlayacak. Bu nedenle bu bütçe, son 20 yılın en iyi bütçesidir. Buna ister kamu borç stoku gereği, ister enflasyon açısından bakın" diye konuştu. 
     Yüzde 70'lerde olan faizlerin yüzde 14'e, reel faizin ise yüzde 8'e düştüğünü dile getiren Unakıtan, "Bu oranı yüzde 7'ye indirdiğiniz anda Türkiye, şapkayı havaya atsın. Bu iş tamam. Belini kırıyoruz demektir" diye konuştu. 
     
     "ENFLASYON CANAVARI" 

     Kemal Unakıtan, enflasyonun, "sabit gelirlinin ezilmesi, gelir dağılımındaki adaletsizliğin artması" anlamına geldiğini ve bütün bunlara son verdiklerini vurgulayarak, "Enflasyon canavarı bir milleti mahveder, bizi ettiği gibi... O eski günlere dönmek yok" dedi. 
     Türkiye'nin devamlı ve istikrarlı bir büyüme gösterdiğini kaydeden Unakıtan, son 3 yıl içindeki büyüme oranının yüzde 8 olduğunu söyledi. 
     2006 yılı bütçesinin, Türkiye'nin 20 yıldan beri gördüğü en iyi bütçe olduğunu tekrarlayan Unakıtan, bu bütçeyi yapan AK Parti Hükümeti'nin ve grubunun tarihe geçeceğini savundu. 
     Unakıtan'ın bu sözlerine, CHP İstanbul Milletvekili Kemal Kılıçdaroğlu, "Yoksul sayısını artıran bir bütçe olarak tarihe geçecek" diye karşılık verdi. 
     Yapılan eleştirilerin gittikçe hafiflediğini dile getiren Unakıtan, "Ya muhalefetin gardı düşüyor. Ya bizde iyi gelişmeler var. Artık imla hatalarını eleştirmeye başladılar" diye espri yaptı. 
     
     "KAÇSA NE OLUR, KAÇMASA NE OLUR" 

     İthalatın öngörülenden fazla olduğunu, bunun, yatırım mallarının ithal edilmesinden kaynaklandığını vurgulayan Unakıtan, bu yıl içinde 19 milyar dolar yatırım malı ithal edildiğini bildirdi. 
     Bakan Unakıtan, "Sıcak para geldi, ancak kaçacak" yönünde eleştiriler yapıldığına işaret ederek, "Ne kaçar bono, tahvil. Bu da 5 milyar dolar. Kaçsa ne olur, kaçmasa ne olur. Milyar dolarları getiren adamlar bu paraları getirirken düşünmüyor, bizim muhalefet düşünüyor. Eskiden niye getirmiyorlardı " diye sordu. 
     Kılıçdaroğlu'nun, "O zaman güvenmiyorlardı" sözleri, AK Parti'li milletvekillerince alkışlandı. 
     Unakıtan, Osmanlı'dan bu yana, bütçe ve ödemeler dengesinin açık verdiğini de belirtti. 
     
     "ÇAĞIN SIKINTISI İŞSİZLİK" 

     Maliye Bakanı Unakıtan, DİE'nin Temmuz ayı verilerine göre, genç işsiz oranının yüzde 17.6 olduğunu, bu oranın Polonya'da yüzde 40.8, Yunanistan'da yüzde 26.5, İspanya'da da yüzde 22 olduğunu belirtti. 
     İşsizliği, "çağın sıkıntısı" olarak nitelendiren Unakıtan, "Biz bunu indirmeye niyet ettik, herkesin içini ferahlatacak şekilde değil belki ama indirmeye devam edeceğiz" dedi. 
     Unakıtan, Sosyal Yardımlaşma ve Dayanışmayı Teşvik Fonu'na 2000 yılında 204 milyar lira aktarıldığını, geçen yıl bu rakamın 1 katrilyon 124 trilyon lira olduğunu vurguladı. 
     
     MEMURA YAPILAN ZAMLAR 

     Bakan Unakıtan, 2003, 2004 ve 2005 yıllarında memura ortalama yüzde 61 zam yaptıklarını, en düşük memur maaşlarında bu oranın yüzde 85.5 olduğunu bildirdi. 
     SSK emeklisine ortalama yüzde 88, Bağ-Kur emeklisine yüzde 142 artış yaptıklarını kaydeden Unakıtan, asgari ücrette ise yüzde 90 oranında artış gerçekleştirdiklerini söyledi. 
     Unakıtan, emekli aylıklarından kesinti yapmadıklarını, yapmayacaklarını kaydederek, " Dünyanın hiçbir yerinde yok denmesin. Belçika, İspanya, Danimarka, Yunanistan ve Fransa'da emekli aylıkları ya da emeklilere sağlanan haklar üzerinden vergi kesiliyor" dedi. 
     Gelişmiş ülkelerde tarım nüfusunun yüzde 2.5 olduğuna dikkati çeken Unakıtan, Türkiye'de de bu oranın yüzde 32'ye indiğini belirtti. Unakıtan, "Bu düşecek, su geriye doğru akmaz. Türkiye'deki tarımın verimliliğini artırmak şart" dedi. 
     Unakıtan, motorin vergi oranlarının, İngiltere'de yüzde 67.6, Almanya'da yüzde 58.4, Danimarka'da yüzde 56.3, Türkiye'de de yüzde 55.8 olduğunu, kurşunsuz benzindeki verginin ise İngiltere'de yüzde 70.2, Almanya'da yüzde 68.5, Türkiye'de yüzde 67.1 olduğunu kaydetti. 
     
     "ÖZELLEŞTİRME KAPSAMINDA BİR SEYAHATTİ" 

     Kendisine yöneltilen, Hong Hong'a neden gittiği yönündeki soruya da yanıt veren Unakıtan, şöyle konuştu 
     "Deveye sormuşlar, boyun neden eğri, nerem doğru ki demiş. Ben buraya tatile gitmedim. Ofer ile görüşmedim. 10-16 Kasım'da, Özelleştirme İdaresi Başkanı, Türk Telekom Genel Müdürü, TCDD Genel Müdür Vekili, Danışman ve eşimle Hong Hong'a gittim. Bu, özelleştirme kapsamındaki bir seyahatti. Burada Hutchinson firmasının sahibiyle görüştük. Türkiye'ye yatırım kararı aldıkları için bizi davet ettiler. O davetten sonra, buradan açılan her ihaleye girdiler. Allah'tan kazanamadılar. 'Gittin görüştün de nasıl verdin limanı' diyecekler. 
     Yabancılar gelmeseydi, özelleştirmenin fiyatları bu kadar artar mıydı Yabancıların gelmesinden dolayı bir takım kimselerin menfaatleri biraz haleldar oluyor, ondan dolayı birtakım bağırtı çağırtı oluyor da siz CHP olarak onların mı sözcülüğünü yapıyorsunuz, özelleştirmeye mi karşısınız " Unakıtan'ın bu sözlerine Kılıçdaroğlu, "Bizi onların sözcüsü olarak gösteremezsiniz. Bu ithamı yaparsanız, biz de Bu işi kapı aralarında mı bağladınız deriz" diye tepki gösterdi. 
     
</TEXT>
</DOC>
