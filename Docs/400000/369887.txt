<DOC>
<DOCNO> 369887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun07.html </URL>
<DATE> 2005/08/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Washington Times Türkler, AB üyeliği fikrini gözden geçiriyor 
</HEADLINE>
<TEXT>

     Sağ eğilimli Amerikan The Washington Times gazetesi, Türkiye’de AB üyeliğine olan desteğin azaldığını iddia etti. 
     Seth Rosen imzalı haberde, Türkiye’nin yaklaşık 40 yıldır AB’ye üye olmak istediği hatırlatıldı ancak Birlik tarafından getirilen zorlayıcı taleplerin, Türklerin AB’ye üye olma fikrini tekrar gözden geçirmelerine neden olduğu öne sürüldü. 
     Geçtiğimiz Aralık ayında Türkiye’de AB desteğinin yüzde 75 olduğu belirtilen haberde bu desteğin Mayıs ayında yüzde 63’e düştüğü iddia edildi. 
     Haberde uzmanların, Yunan ve Fransız politikacılar tarafından dile getirilen, "Türkiye Kıbrıs Rum Kesimi’ni tanısın" talebinin Türkiye’nin değer yargılarına aykırı olduğu görüşünde olduğu ifade edildi. 
     Konu ile ilgili olarak, "Avrupalılar Türk tarafının sabrının sınırlarını anlamıyor" diyen Alman Marshall Fonu Ankara Müdürü Suat Kınıkoğlu, "Türkiye şimdilik B planını düşünmüyor ancak coşku da kayboldu" dedi. 
     Türkiye’nin üyeliği önünde en büyük engellerin Fransa ve Hollanda olduğu belirtilen haberde, Almanya’daki seçim sonuçlarının da Türkiye için kaygı verici olabileceği belirtildi. 
     Almanya’da seçim öncesi yoklamalarda, Angela Merkel liderliğindeki Hristiyan Demokratların önde gittiği ve Merkel’in Türkiye’ye tam üyelik yerine ayrıcalıklı ortaklık teklif ettiği hatırlatıldı. 
     Haberde ayrıca, Fransa’nın da Türkiye’nin üyeliği için bir referanduma gitmeyi düşündüğü belirtildi. Konu ile ilgili görüşleri alınan Onur Öymen, Fransa’nın Bulgaristan, Hırvatistan ya da Romanya’ın üyeliği için herhangi bir oylamaya gitmediğini vurguladı. 
     Bazı Fransız politikacıların, Türkiye’den sözde Ermeni soykırımını kabul etmesini istediği de belirtilen haberde, bunun Türkiye’nin kırmızı çizgilerinden ihlali anlamına geldiğinin altı çizildi. 
     Haberde ayrıca, Avrasya Stratejik Araştırmalar Merkezi uzmanı Hasan Ali Karasar’ın "İnsanlar çifte standarttan dolayı büyük bir hayalkırıklığı yaşıyor. Bizden istedikleri geleneklerimize, kültürümüze, tarihimize ve stratejik konumumuza aykırı" görüşlerine de yer verildi. 
     Konu ile ilgili görüşleri alınan Bilkent Üniversitesi Uluslararası İlişkiler Profesörü Hasan Ünal "AB’nin yapmak istediği, kabul edilemez taleplerle Türkiye’nin ’Biz vazgeçtik üye olmak istemiyoruz’ demesini sağlamak" diye konuştu. 
     
</TEXT>
</DOC>
