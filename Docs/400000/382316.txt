<DOC>
<DOCNO> 382316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo19.html </URL>
<DATE> 2005/09/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Alpay Rapolder ile bir sorunum yok, olamaz da... 
</HEADLINE>
<TEXT>

     Cüneyt Karadağ 

Almanya'nın 1.Lig Bundesliga FC Köln takımında oynayan milli futbolcu Alpay, Teknik Direktör Uwe Rapolder ile aralarında gerginlik olduğu iddialarını yalanladı. 
     Antrenmandan sonra hocasıyla yarım saat süre özel bir görüşme yapan Alpay daha sonra birlikte soruları cevaplandırdılar. 
     Kendisini FC Köln'e getiren kişinin bizzat Uwe Rapolder olduğunu belirten Alpay, ''Hocam ile aramızda hiçbir sorun yok, olamazda. Rapolder, benim milli takıma seçilmemden dolayı da destek veriyor'' dedi. 
     Rapolder de Alpay ile herhangi bir sorununun olmadığını vurgulayarak, kendisinin Türk milli takımına seçilmesinden dolayı büyük mutluluk duyduğunu belirtti. 
     Rapolder, ''Ben kendisine sadece iyileşmeden milli takıma gitmen sana zarar verebilir dedim. Uzun suredir gribal enfeksiyonu vardı. Kararı kendisine bıraktım. Hatta geçtiğimiz hafta Leverkusen'e karşı bu nedenle forma giyemedi. Alpay'ın sağlık durumu şu anda iyi'' dedi. Gribal enfeksiyon nedeniyle yaklaşık 2 haftadır antrenmanlara çıkamayan Alpay, yeniden takımı ile anterenmanlara başladı. 
     A Milli Futbol takımının 8 Ekim'de İstanbul'da Almanya ile yapacağı özel karşılaşma için kadroya çağrıldığını belirten Alpay, Ekim ayı başında Nürnberg ile yapacakları lig karşılaşmasından sonra İstanbul'a gideceğini belirtti. 
     
</TEXT>
</DOC>
