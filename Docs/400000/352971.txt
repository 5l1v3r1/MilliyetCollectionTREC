<DOC>
<DOCNO> 352971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo03.html </URL>
<DATE> 2005/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Brezilya Yunanistan'ı parçaladı 
</HEADLINE>
<TEXT>

     Milliyet İNTERNET 

      Konfederasyon Kupası'nda son Dünya Şampiyonu ve son Avrupa Şampiyonu'nu karşı karşıya getiren maçta, sambacılar şov yaptı. Yunanistan'ın katı defansını Adriano, Robinho ve Juninho ile aştı 3-0. 
     Bir tarafta Ronaldinho, Kaka ve Adriano gibi yıldızlarla dünyanın en iyi hücum yapan takımı Brezilya, diğer tarafta dünyanın en iyi savunma yapan ekiplerinden Yunanistan. İki ekibin Almanya'daki randevusu hücum futbolu ve savunma futbolunun da savaşıydı aynı zamanda. Yaptığı defansla Euro 2004'te tüm rakiplerini yıldıran ve kupaya uzanan Yunanistan'ın Brezilya karşısında ne yapacağı merak konusuydu... 
     Beklenenin aksine karşılaşmaya hızlı başlayan ve topu ayağında tutan Yunanistan oldu, sambacılar ilk 10 dakikadan sonra oyunun kontrolünü ele geçirdi. Yunanistan yine topyekun savunma yapıyor, Brezilya ise özellikle ortadan yaptığı kısa paslarla savunma blokunu geçmeye çalışıyordu. 
     
Brezilya ilk yarı boyunca bulduğu pozisyonlarda kaleci Nikopolidis'i geçemezken 41. dakikada sahneye Interli süperstar Adriano çıktı. Sol kanattan içeriye bindirme yaparken kimsenin beklemediği anda muhteşem bir şut çıkardı ve izleyenler ancak topu Yunanistan ağlarında görebildi 1-0. 
     İkinci yarının hemen başında Güney Amerikalılar farkı ikiye çıkardı. Sol kanattan yapılan ortayı en gerideki Robinho bomboş kaleye gönderdi 2-0. 
     Ve dakikalar 81'i gösterirken bu sefer sahneye çıkma sırası Juninho'daydı, ünlü oyuncu kazanılan serbest vuruşta süper bir şutla topu Yunanistan barajının üstünden köşeye bıraktı 3-0. 
     Brezilya grupta ilk maçlar sonunda grupta liderliğe yükselirken, Yunanistan son sırayı aldı. 
     

KÜNYE Stat Leipzig Merkez Hakemler Lubos Michel, Roman Slysko, Martin Balko Slovakya Brezilya Dida, Cicinho, Lucio, Roque Junior, Gilberto,Emerson, Ze Roberto, Kaka Dk. 78 Juninho Pernambucano , Ronaldinho Dk. 71 Renato , Robinho, Adriano Dk. 71 Ricardo Oliveira Yunanistan Nikopolidis, Goumas, Basinas, Kirgiakos, Seitaridis Dk. 46 Vyntra , Karagounis, Katsouranis, Zagorakis, Dk. 73 Amanatidis , Giannakopoulos, Charisteas, Vryzas Dk. 46 Papadopoulos Goller Dk. 41 Adriano, Dk. 46 Robinho, Dk. 81 Juninho Pernambucano Brezilya Sarı kartlar Gilberto Brezilya , Kirgiakos, Karagounis Yunanistan      
     Meksika dalgası 

     Orta Amerika ülkesi, Almanya'da organize edilen FIFA Konfederasyon Kupası'ndaki ilk maçında Japonya'yı dize getirdi. Naelson ve Fonseca'nın attığı gollerle zafere ulaştı FIFA Konfederasyon Kupası'nın ikinci günündeki B Grubu'nun diğer mücadelesinde Meksika, Japonya'yı 2 - 1 mağlup etti. 
     Almanya'nın Hannover kentinde oynanan karşılaşmada, Meksika, 12. dakikada Atsushi Yanagisawa'nın attığı gol ile yenik duruma düşmesine rağmen ilk yarının son bölümünde toparlandı. 39. dakikada sahneye çıkan Antonio Naelson skoru 1-1'e getirdi ve takımını ümitlendirdi. 
     İkinci yarıya oldukça istekli ve hızlı başlayan Meksika, aradığı galibiyet golüne 64. dakikada Francisco Fonseca ile ulaştı. Mücadelenin geri kalan bölümünde başka gol olmayınca, Orta Amerika ekibi 24 bin taraftarın izlediği karşılaşmadan galip ayrılarak, B Grubu'ndaki ilk maçından 3 puan çıkarmayı başardı. 
     Yedincisi düzenlenen turnuvaya bugün ara verilecek, yarın ise Tunus-Almanya, Avustralya-Arjantin maçları oynanacak. 

     
</TEXT>
</DOC>
