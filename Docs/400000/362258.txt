<DOC>
<DOCNO> 362258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/guncel/gun05.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turların '40'ı çıktı 
</HEADLINE>
<TEXT>


Anayasa Mahkemesi seçimlerinde 6 oya ulaşan yok. Fulya Kantarcıoğlu, dün ilk kez 4 oyu yakaladı 

ANKARA Milliyet 

Anayasa Mahkemesi Başkanlığı için yapılan seçimlerin 40. turunda da sonuç alınamadı. Daha önceki turlarda 4 oya kadar çıkmayı başaran tek isim Fulya Kantarcıoğlu, dün yapılan seçimlerde de 4 oyu yakaladı. Seçilmek için yeterli 6 oya ulaşamayan Kantarcıoğlu, adaylardan birisinin yarıştan çekilmesi durumunda Anayasa Mahkemesi'nin yeni başkanı seçilmeye en yakın isim olarak görülüyor. 

Turlara devam 
Anayasa Mahkemesi Başkan Vekili Haşim Kılıç, dün yapılan toplantı sonunda seçim yarışına ilişkin bilgi verdi. Kılıç, 10 tur seçim yapıldığını, ancak hiçbir adayın seçilmek için gerekli salt çoğunluğa ulaşamadığını ifade etti. 
Başkanlık için bugüne kadar yapılan 40 tur sonunda hiçbir aday seçilmek için yeterli oyu alamadı. Daha önce yapılan turlarda 4 oya kadar çıkmayı başarabilen tek isim olan Kantarcıoğlu, dün yapılan turlardan 3 veya 4'ünde yine 4 oy almayı başardı, ancak başkan seçilebilmek için yeterli 6 oya ulaşamadı. Seçimlerin dünkü turlarında adaylardan Tülay Tuğcu 3, Ahmet Akyalçın ve Haşim Kılıç 2'şer oy alırken, Mehmet Erten'e 1 oy çıktı. 
Kılıç, ay sonuna kadar belirlenecek günlerde turlara devam edileceğini, ağustosta seçim yapılmayacağını, temmuz sonuna kadar başkan seçilmezse turlara eylülde devam edileceğini bildirdi. 


</TEXT>
</DOC>
