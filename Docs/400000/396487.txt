<DOC>
<DOCNO> 396487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun07.html </URL>
<DATE> 2005/11/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Filistin'de seçimlerin erteleneceği iddiası 
</HEADLINE>
<TEXT>

     Parlamento seçimlerinin 25 Ocak'ta düzenlenmesi planlanan Filistin'de, Devlet Başkanı Mahmud Abbas'ın Seçim Komisyonu'na, seçimlerin ertelenme ihtimaline göre hazırlanması talimatını verdiği ileri sürüldü. 
     İsrail'de yayımlanan Haaretz gazetesi, üst düzey Filistinli yetkililerin, ''seçimlerin birkaç hafta ertelenmesi yolunda bir niyetin olduğunu'' doğruladıklarını yazdı. 
     Habere göre, Filistin'in seçim kanununun da değiştirilerek, karma sistemden tümüyle nispi sisteme geçilmesi öngörülüyor. 
     Mevcut kanunda, Filistin Parlamentosu'ndaki 132 milletvekilliğinin yarısı bölge seçimleriyle, diğer yarısı nispi temsil usulüyle seçiliyor. 
     Devlet Başkanı Abbas, seçimlerin erteleneceği iddiaları üzerine, daha önce defalarca, seçimlerin planlandığı gibi 25 Ocak'ta yapılacağını bildirmişti. 
     Bu arada, Filistin'de seçim kampanyaları da yavaş yavaş başlıyor. El Fetih Merkez Komitesi'nden Kudüs bölgesi adayı olarak seçime girmek isteyen Filistin Ulusal Yönetimi güvenlik danışmanı ve eski Batı Şeria Güvenlik Şefi Cibril Racub, El Halil'de seçim kampanyasını yürütüyor. 
     Racub'un korumalarıyla İsrail askerleri arasında, askeri kontrol noktasında hafta sonunda bir gerginlik de yaşandı. Racub'un korumalarının silahları yüzünden yaşanan sorunun, herhangi bir olaya yol açmadan çözüldüğü bildirildi. 
     
     MALİYE BAKANI İSTİFA ETTİ 
     Öte yandan, Filistin Maliye Bakanı Salam Feyyad, Başbakan Ahmed Kurey'e, 25 Ocak'taki seçimlere katılacağını gerekçe göstererek, istifasını sundu. 
     Uluslararası Para Fonu'nda IMF da görev yapan, ABD'de eğitim görmüş bir ekonomist olarak bilinen Fayyad, istifasını açıklarken, büyük mali sorunları olan Filistin Yönetimi'ni, bu sorunları çözmekte beceriksiz olmakla suçladı. 
     
     EL FETİH'TE ÖNSEÇİMLER ERTELENDİ 
     Bu arada, Filistin'in iktidardaki El Fetih Partisi'nde geçen Cuma başlaması öngörülen önseçimler ertelendi. 
     El Fetih Seçim Komisyonu koordinatörü Ahmed Diek, seçimlerin Batı Şeria'daki 11 ve Gazze Şeridi'ndeki 5 bölgede 25 Kasım'a kadar tamamlanmış olması gerektiğini, ön seçimlerin yapılmadığı yerlerde ise adayların doğrudan parti tarafından gösterileceğini bildirdi. 
     El Fetih'in genç parlamenterlerinden Kaddura Fares ise El Fetih yönetiminin, siyasete girmek isteyen gençleri engellemek istediğini öne sürdü. Fares, El Fetih yönetiminin seçimlere karışması halinde, bundan zarar göreceklerin kendi listelerini yapmalarını ve seçime bağımsız olarak girmelerini olanaksız görmediğini söyledi. 
     Batı Şeria'da, 80 milletvekilliği için şimdiye kadar 465 adayın kayıt yaptırdığı, Gazze Şeridi'nde ise kayıtların devam ettiği belirtiliyor. 
     Batı Şeria'daki Filistin kentlerinden Eriha'da önseçimler yarın yapılacak. Öteki Batı Şeria bölgelerinde ise 25 Kasım'da yapılması öngörülüyor. Tulkarim ve Kalkilya gibi şehirlerde ise siyasi durumun karışıklığı nedeniyle seçimlerde zorluklar yaşanması bekleniyor. 
     
</TEXT>
</DOC>
