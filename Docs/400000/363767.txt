<DOC>
<DOCNO> 363767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/gun04.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kursuna ilgi yok 
</HEADLINE>
<TEXT>


Geçen yıl halaylar ve türküler eşliğinde açılan ve tam kapasiteye ulaşamayan İstanbul'un ilk ve tek Kürtçe kursu, ikinci öğretim döneminin sonunda sessiz sedasız kepenklerini indirdi 

GÜRKAN AKGÜNEŞ İstanbul 

Miting gibi açılışla hizmete giren Batman'daki Kürtçe dil kursunun yeterli ilgiyi görmemesi ve maddi sıkıntıya girerek kapanmasının ardından İstanbul'daki tek Kürtçe kursu Kürt Dili Öğretim Merkezi de kapandı. 
Geçen yıl 26 Eylül'de halaylar ve türküler eşliğinde açılan ve tam kapasiteye ulaşamayan kurs ikinci öğretim döneminin sonunda yaklaşık 20 gün önce sessiz sedasız kapısına kilit vurdu. Kurs müdürü Mevlüt Çetinkaya, kapatma kararının maddi değil siyasi olduğunu, kararın Türkiye genelinde alındığını öne sürdü. 

Eşyalar satıldı 
AB uyum yasaları çerçevesinde çıkarılan ve "Türkiye'de Türkçe dışında konuşulan farklı dil ve lehçelerin öğrenilmesine ilişkin yönetmelik" kapsamında açılan İstanbul'un ilk ve tek Kürtçe kursu da tabelasını indirdi. Aksaray'daki Gençoğlu İş Merkezi'nde, 12 Ekim'de eğitime başlayan merkez bir yılını bile dolduramadı. 600 öğrenci kapasitesiyle kurulan, son dönemde 175 kişinin öğrenim gördüğü kurs, 20 gün önce tahliye edildi. Kurstaki eşyalar satılırken, üst katta hizmet veren Kürt Enstitüsü de Bağcılar'a taşındı. 
Dilyay şirketinin çatısı altında eğitime başlayan merkez, ikinci döneminde kursu devralan emekli öğretmen Kemal Seven'in maddi desteğiyle eğitim veriyordu. Kursun 3 aylık eğitim dönemi gideri de 25 bin YTL'yi buluyordu. 
Kapatma kararının kendisiyle ilgili olmadığını, kursların bağlı bulunduğu merkez komitenin takdiri olduğunu savunan kurs müdürü Çetinkaya ise şunları söyledi 
"Bunun maddi boyutla ilgisi şüphesiz vardır. Ancak biz bunun tarihsel misyonuna önem biçtik. Belki Türkiye demokratikleşme konusunda adım atar, toplumsal barış sağlanır. Biz söylüyoruz. Halk da sahiplenmedi. Kürtlerin eylemsellik anlamında kurslara sahip çıkacağını düşünüyorduk." 
Merkez komitenin kendilerine kapatma kararını 22 Nisan'da bildirdiğini ifade eden Çetinkaya, "Sonuçta benim de üzerimde bir komite vardır. Şunu da söyleyeyim, bazı okullarda kurs binası kurucuların kendi malıydı, Diyarbakır ve Doğubayazıt böyledir. Kira kaygıları olmadığı için tabelaların indirilmesi gündeme gelmedi. Dolayısıyla biz ekonomik kaygılar nedeniyle tahliye ettik" dedi. 


</TEXT>
</DOC>
