<DOC>
<DOCNO> 384408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/cemal.html </URL>
<DATE> 2005/10/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Değişim korkusu içinde yaşamak 
</HEADLINE>
<TEXT>

BRÜKSEL 

Türkiye'nin AB ile müzakere sürecinin 3 Ekim'de başlaması, Avrupa medyasında büyük haber ve yorum konusu olmaya devam ediyor. 
Hep aynı noktalar vurgulanıyor 
Artık Avrupa kapısının gerçekten açıldığı... Yolculuğun uzun sürebileceği... Fakat bu yolculuğun ancak reformcu bir rayda kalmak şartıyla devam edebileceği... Her alanda Avrupa standartlarını yakalamanın başka türlü mümkün olamayacağı... Ama Türkiye için de bu sürecin kendi başına önem taşıdığı... Çünkü bu sayede Türkiye'nin kendini her alanda Avrupa standartlarına yükselterek ileriye gideceği, zenginleşeceği, vs... 
İşte büyük resim budur 
Türkiye'de 'iktidar'ın gördüğü, 'muhalefet'in akıl erdiremediği büyük resmin çerçevesini bu noktalar çiziyor. 
Artık Türkiye'nin 3 Ekim'le birlikte gerçek bir değişim projesi oldu. Kendini yıllar içinde tepeden tırnağa nasıl değiştireceği konusunda bir reform mevzuatı var elinde. 
Bunun adı, Avrupa müktesebatı 
Türkiye'nin gündemine şimdi buna uyum giriyor. Türkiye'nin geleceği bu. Ama muhalefet, Türkiye'yi geçmişte tutma çabasında. Zaman tüneline çekmeye çalışıyor Türkiye'yi. 
Çünkü değişim korkusu içinde 
Muhalefetteki değişim korkusu, 3 Ekim'le birlikte daha beter depreşti. Değişimin Türkiye'yi nasıl ileri götüreceğini, nasıl zenginleştireceğini, demokrasi ve hukuk devleti standartlarını nasıl yükselteceğini kavrayamıyor. 
Ne yazık 
Ciddi Avrupa basınında, sürecin sonucu garanti olmasa bile, çıkılan yolculuğun Türkiye'yi iyiye götüreceği özellikle vurgulanıyor. Dünkü The Wall Street Journal'ın ikinci sayfasındaki değerlendirmede şu satırlar yer alıyordu 
"Türkiye 3 Ekim'le başlayan müzakereler sonunda AB'ye üye olamayabilir. Ama bu noktanın yabancı yatırımcıları rahatsız ettiği söylenemez. Çünkü, bu sürecin başlamış olmasını önemsiyorlar ve bu sayede Türk ekonomisinin iyiye doğru dönüşeceğine inanıyorlar." 
Yazı şöyle devam ediyor 
"Ceza Yasası'ndan bankacılık düzenine kadar yapılmış olan reformcu düzenlemelerle 3 Ekim beklentisi, Türkiye'de kısır döngüyü kırmaya başladı ve yabancı yatırımcıların ilgisini arttıran faziletli döngünün oluşumuna yol açtı. Katılım müzakereleriyle birlikte Türkiye, bundan sonra gerek bankacılık, gerek mali ve para politikaları, gerekse antitröst hukuku olsun bütün bu alanlarda AB ülkelerine benzemeye başlayacak. 'AB ile bütünleşme süreci, Türkiye'yi daha istikrarlı bir ülke yapacak bizim için önemli olan da bu' diyor yabancı yatırımcılar..." 
The Wall Street Journal'ın tahlili, özelleştirmede yaşanan büyük zıplamaya işaret ettikten sonra sözü, Türkiye'nin aş ve iş sorununun çözülmesinde yaşamsal nitelik taşıyan 'doğrudan yabancı sermaye yatırımları'na getiriyor 
"1990'larda yıllık 1 milyar doların altında seyreden doğrudan yabancı sermaye yatırımları, geçen yıl 2.57 milyar dolara yükseldi. Bu yıl 5 milyar doları geçmesi bekleniyor." 
Hiç aklınızdan çıkarmayın 
Bugün Türkiye'nin öncelikli sorunu işsizliği yenmektir. Aş ve iş sorununu çözemeyen, refah yolunda yürüyemeyen bir Türkiye, demokrasi ve hukuk düzeni dahil hiçbir şeye dikiş tutturamaz. 
Türkiye her yıl 700 bin insanına iş bulmak zorunda. Bunun ancak yarısını yapabiliyor kendi kaynaklarıyla. Öteki yarısı için yabancı sermaye lazım. Dış yatırımların hızlanmasına gelince, bir 'kalite belgesi'ne ihtiyacı vardı Türkiye'nin. 
İşte 3 Ekim'in önemi burada. 
İşte bu nedenledir ki, 3 Ekim sonrası h l armudun sapı, üzümün çöpü diyerek kırk bin dereden su getiren felaket tellallarına, dünkü yazımda söylediğim gibi, her seferinde aynı şeyi söyleyin 
Ekonomi ahmak, ekonomi 
3 Ekim'li yazılar devam edecek... 



</TEXT>
</DOC>
