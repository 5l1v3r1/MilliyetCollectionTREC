<DOC>
<DOCNO> 359782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo11.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte genç sultanlar 
</HEADLINE>
<TEXT>


Türkiye'nin ev sahipliğini yapacağı Dünya Genç Bayanlar Şampiyonası'na hazırlanan milli voleybolcularımız finali hedefliyor. Genç Sultanlar, sporseverlerden de tribün desteği bekliyor 


Dünya'nın en yetenekli genç voleybolcularının buluşacağı ve Türkiye'nin ev sahipliği yapacağı Dünya Genç Bayanlar Voleybol Şampiyonası için geri sayım başlarken, Ankara'da kampa giren Genç Sultanlar da finali hedefliyor. 
Ankara ve İstanbul'da 23 - 31 Temmuz tarihleri arasında gerçekleştirilecek şampiyonada Türk Gençliği'nin başarılı, çağdaş, dinamik ve aktif yüzünü dünyaya göstermeye hazırlanan Genç Milli Takımımız, "ablalarının" uluslararası arenadaki başarılarını sürdürmek için el ele verdi. Ankara'da yoğun bir kamp çalışması sürdüren Ay - Yıldızlı ekibi, şampiyonada mücadele edeceği A Grubu'nda zorlu rakipler bekliyor. Genç Sultanlar, Ankara Atatürk Spor Salonu'nda Hırvatistan, Sırbistan-Karadağ, ABD, Japonya ve Brezilya ile karşılaşacak. İstanbul Haldun Alagaş Salonu'ndaki B Grubu'nda ise İtalya, Rusya, Mısır, Portoriko, Dominik Cumhuriyeti ve Çin yer alacak. 
Genç Milli Takım antrenörü Adnan Kıstak katıldıkları hazırlık turnuvalarında başarılı sonuçlar elde ettiklerini ve takımın form grafiğinden son derece memnun olduğunu belirtti. Takım kaptanı Seda da sporseverleri kendilerini desteklemek için salona davet etti. 


</TEXT>
</DOC>
