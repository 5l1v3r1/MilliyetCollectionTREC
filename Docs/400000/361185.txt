<DOC>
<DOCNO> 361185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonyas11.html </URL>
<DATE> 2005/07/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Festival süresince balkona çamaşır asmak yasak 
</HEADLINE>
<TEXT>

     Artvin’in Arhavi İlçesi Belediye Başkanı Musa Ulutaş, ilçede yapılacak "Arhavi Kültür ve Sanat Festivali" dolayısıyla 1-21 Ağustos tarihlerinde balkonlara çamaşır asılmasını yasakladıklarını söyledi. 
     Ulutaş, gazetecilere yaptığı açıklamada, Arhavi Kültür ve Sanat Festivali’nin 17-21 Ağustos’ta yapılacağını belirtti. 
     İlçenin Ağustos ayında ciddi bir turizm hareketine sahne olacağını ifade eden Ulutaş, "İlçemizin en iyi şekilde tanıtımını yapmak üzere çalışma içindeyiz. Yollarımızı düzenliyoruz. Çöp sorununu çözüyoruz. 
     İlçemizin görüntüsünü olumsuz etkileyecek her türlü etkeni ortadan kaldırmaya çalışıyoruz" dedi. 
     Bu amaçla Belediye olarak 1-21 Ağustos tarihlerinde balkonlara çamaşır asılmasını yasakladıklarını bildiren Ulutaş, "Ev hanımlarımızın bize yardımcı olmalarını özellikle rica ediyorum. 
     Kurala uymayanlara da 20 YTL ceza yazılacağını açıkça söylüyorum. 
     Arhavili hemşehrilerimiz festival süresince misafirlerine en güzel ev sahipliğini yapacaklarına inancım tamdır" diye konuştu. 
     
</TEXT>
</DOC>
