<DOC>
<DOCNO> 381449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/magazin/axmag01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a 'cep'leriyle eşlik ettiler 
</HEADLINE>
<TEXT>


Şarkılara çakmakla eşlik etme modası, Tarkan'ın konserinde yerini daha işlevsel bir alete bıraktı. 30 bine yakın hayranı, cep telefonlarıyla Tarkan'ın fotoğrafını çekti, hem de konsere ışık verdi 

BORA BAĞCIBAŞI 

Avea'nın sponsorluğunda gerçekleşen 'Tarkan Konserleri'nin İstanbul durağı, önceki gece İnönü Stadyumu'nda gerçekleştirildi. 
Sahne tasarımını Eminem ve Bon Jovi gibi isimlerle çalışan Justin Collie'nin hazırladığı konser, Tarkan'ın yakında piyasaya çıkacak olan İngilizce albümdeki hit parçası 'Let Me See You Dance' ile başladı. Performansıyla 30 bine yakın hayranını eğlencenin doruklarına çıkaran Tarkan'a, 27 kişilik orkestrası, 12 kişilik dans grubu ve oryantal danslarıyla Birgül Ata eşlik etti. 
Havai fişek gösterileriyle renklenen ve yaklaşık 2 saat süren konserde Tarkan, hayranlarının 'Türkiye Seninle Gurur Duyuyor' sözlerine diz çökerek teşekkür etti. Sanatçı "Bizi kıskananlara sevgi çiçeklerimizi gönderelim, kötülüklere iyiliklerimizle cevap verelim" dedi. 



</TEXT>
</DOC>
