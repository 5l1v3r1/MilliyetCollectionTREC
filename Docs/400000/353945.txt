<DOC>
<DOCNO> 353945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun26.html </URL>
<DATE> 2005/06/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bosna Hersek'te toplu mezardan 240 ceset çıkarıldı... 
</HEADLINE>
<TEXT>

     Bosna Hersek'in doğusunda bir toplu mezarda, 1995 yılında Bosna'nın Srebrenitsa kasabasında işlenen katliamda öldürülen Müslümanlara ait olduğu sanılan 240 kişinin cesedi çıkarıldı. 
     Bosna Hersek'in Boşnak-Hırvat kesimi kayıp kişiler komisyonu yetkilisi Murat Hurtiç, Liplje köyündeki toplu mezarda 35 gün süren çalışmaların dün tamamlandığını, cesetlerin neredeyse tamamının eksik olduğunu, bunun da cesetlerin önce başka bir yere gömüldüğü ve katliamı gizlemek için daha sonra ikinci toplu mezara taşındığını gösterdiğini söyledi. 
     Hurtiç, ''Bozulmamış tek bir kafatası bulunmadı. Birkaç kemik bulduğumuz yerin, kemiklerin durumundan ötürü cesetlerin sonradan ikinci bir toplu mezara gömüldüğünü tespit ettik'' dedi. 
     Hurtiç, cesetlerin üzerinde herhangi bir belge bulunmadığını, ancak üzerlerindeki kişisel eşyaların, bu kişilerin Srebrenitsa katliamında öldürülen Müslümanlar olduğunu gösterdiğini söyledi. 
     Geçmişte sonradan kazılan toplu mezarlarda çalışan adli tıp uzmanları, cesetlerin başka yerlere taşınmasında buldozerlerin kullanıldığını ortaya çıkardı. Birçok cesede ait parçalar, iki ya da üç farklı yerde bulundu. 
     Bosna Hersek'te BM ve yerel adli tıp uzmanları, yıllardır yaptıkları çalışmada 300'den fazla toplu mezarda 16 bin 500 kişinin cesedini çıkardı. Kayıp binlerce kişi ise ölmüş sayılıyor. 
     1992-1995 Bosna savaşının sonlarına doğru Srebrenitsa'da 8 bine yakın Müslüman, Sırp kuvvetlerince katledilmişti. 
     Boşnaklar, Hırvatlar ve Sırpların karıştığı bu savaşta 260 bin kişi öldü, 1,8 milyon kişi evinden sürüldü. 
     
</TEXT>
</DOC>
