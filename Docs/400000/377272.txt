<DOC>
<DOCNO> 377272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yazar/kohen.html </URL>
<DATE> 2005/09/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Portakal acı çıktı 
</HEADLINE>
<TEXT>


DEMOKRASİYİ en çok tehdit eden faktörler nelerdir İlk akla gelenler, askeri müdahaleler ve terördür. Nitekim nice zayıf demokrasinin askeri darbelerle devrildiği, veya sağlam görünen demokratik sistemin terör yüzünden sarsıldığı görülmüştür. 
Bu faktörlere yolsuzluğu da katabiliriz. Gerçi demokrasi, yolsuzlukları, rüşveti, yönetimdeki skandalları ortaya çıkaran ve dolayısıyla toplumun özgürlüğe güvenini ve desteğini artıran bir sistem olarak kabul edilir. Ama özellikle totaliter rejimden özgürlükçü düzene geçen ülkelerde, daha yeni kurulmakta olan demokrasinin başlıca düşmanlarından biri de, yolsuzluktur. 
Nitekim yolsuzluk yüzünden gelişme sürecindeki demokrasilerin zaman zaman krizler geçirdiği, yöneticilerin kredibilitelerini kaybettiği ve sonuçta özgürlükçü sistemi tehlikeye düşürebilecek bir istikrarsızlık ortamının ortaya çıktığı da bir gerçektir. 

UKRAYNA'da hafta içinde olup bitenler, bunun ibret verici bir örneğini oluşturuyor. 
Geçen kasım ayında başkent Kiev'deki geniş meydanda toplanan on binlerce Ukraynalının, "Turuncu Devrimi" nasıl gerçekleştirdiği, herkesin hatırındadır. Demokrasi mücadelesinin öncülüğünü yapan Viktor Yuşçenko'nun, Leonid Kutçma'nın otoriter rejimini devirmek için yürüttüğü kampanyasında en çok işlediği temalardan biri de, halkı çileden çıkaran ve bezdiren yolsuzluklardı. Yuşçenko ocak ayında cumhurbaşkanı koltuğuna oturduğu zaman vaadi, ülkede insan hak ve özgürlüklerin pekiştirilmesi ile birlikte, yolsuzluklara da son verileceği idi... 
Ne yazık ki, "Turuncu Devrim" -aradaki süre kısa olmakla beraber- halkın bu konudaki beklentilerini gerçekleştiremedi. Özellikle yolsuzluklar ve kişisel çıkar çatışmalarından kaynaklanan post kavgaları, nihayet Kiev'de önceki gün Yuşçenko'nun hükümeti azletmesi ile ortaya çıkan bir siyasal krize yol açtı. Kiev'de şimdi "Turuncu Devrim"in destekçileri dahi "portakalımız acı çıktı" diyorlar .. 

BU krizden birkaç gün önce Ukrayna'da yapılan bir kamuoyu araştırması, büyük umutlar bağlanan Yuşçenko yönetiminin ne kadar düş kırıklığı yarattığını ortaya koydu. Geçen nisanda halkın yüzde 54'ü yeni iktidar sayesinde ülkenin "iyiye gittiği"ni düşünüyordu. Şimdi ise bu rakam yüzde 32'ye düştü. Buna karşılık "kötüye gidiyor" diyenlerin oranı da yüzde 23'ten yüzde 43'e yükselmiş bulunuyor. 
Bunun başlıca nedeni, halkın geniş kesiminin ekonomide bir düzelme görmemesi, kendi yaşam standartlarının düzeleceği umudunu giderek kaybetmesi ve bir de tabii yolsuzlukların, yönetimin en üst kademelerine kadar yayılmasıdır. 
Cumhurbaşkanı Yuşçenko'nun ihtişamlı yaşam tarzı, 19 yaşındaki oğlu Andrey'in lüks BMW'si ile Kiev caddelerindeki fiyakalı turları, açıkçası halkın hoşuna gitmiyordu. Buna ilaveten Yuşçenko'nun işbaşına getirdiği hükümete "paralel" olarak kendisine yakın bir yönetici kadro kurması, bu yetkililerin ülkedeki "özelleştirme" işlemlerinden kendilerine büyük pay çıkarmaları, geniş infial yaratmaya başladı. 
Yuşçenko'nun belki yaptığı en akıllıca iş ülkedeki bu yeni -ve olumsuz- havayı zamanında sezmezsi ve hükümeti değiştirmeye karar vermesi olmuştur. Eğer bu kez yolsuzluklardan ve kişisel çıkar sürtüşmelerinden arındırılmış, "temiz bir yönetim" kurabilirse, kendisi zedelenen itibarını tekrar kazanabilecek, tehlikeye giren demokrasiyi de tekrar rayına oturtabilecektir. 
Aksi halde, "Turuncu Devrim"in renk değiştirerek yeniden sahnelenmesi tehlikesi vardır... 



</TEXT>
</DOC>
