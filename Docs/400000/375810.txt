<DOC>
<DOCNO> 375810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo23.html </URL>
<DATE> 2005/09/05/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Gerets ''Tromso karşısında turu geçmemiz normal görünmeli'' 
</HEADLINE>
<TEXT>

     Galatasaray Kulübü Başkanı Özhan Canaydın, yeni transfer Marek Heinz’ın takımda iyi işler yapacağını söyledi. 
     Galatasaraylı Yönetici ve İşadamları Derneği’nin GSYİAD 
     Ortaköy’deki Esma Sultan Yalısı’nda düzenlediği, "Yaza Veda, Yeni Sezona Merhaba" gecesine katılan başkan Özhan Canaydın, burada yaptığı açıklamada, "Pires ve Kily Gonzales’in transferleri, çok sıkı pazarlıklar yapmamıza rağmen gerçekleşmedi. Biz de Heinz’ı transfer ettik. Onun da iyi işler yapacağına inanıyoruz. Milli takımından dönünce daha iyi göreceğiz" dedi. 
     Galatasaray camiasının birlik ve beraberlik içinde hareket ettiğini anlatan Canaydın, tribünlerden yapılan aleyhteki tezahüratlarla ilgili, "Taraftarımız tepkisini demokratik bir şekilde gösteriyor" derken, UEFA Kupası 1. turundaki rakipleri Norveç’in Tromso takımı içinse, "Ayın 15’inde Kuzey Kutbu’nda, Tromso’da olacağız. UEFA Kupası’nda gidebileceğimiz yere kadar gideceğiz" şeklinde konuştu. 
     
     "BÜLENT’E JÜBİLE TEKLİFİNİ YİNELEYECEĞİZ" 

     Başkan Canaydın, takımdan ayrılması tribünlerde tepkilere yol açan Bülent Korkmaz’a, Gençlerbirliği’nde başladığı antrenörlük görevinde başarılar dileyerek, "Biz onun için yine yapacağımızı yapacağız. 
     Jübile teklifimizi yineleyeceğiz" dedi. 
     Canaydın, 2006 Dünya Kupası eleme grubunda Ukrayna ile önemli bir maç oynayacak A Milli Takım’a da destek verirken, kalan 6 puanı alıp 2006 Dünya Kupası finallerine katılacaklarına inandığını, teknik direktör Fatih Terim ve futbolculara güveninin tam olduğunu söyledi. 
     
     "BASIN MENSUBUNA TEPKİ" 

     Canaydın, GSYİAD tarafından kulübe hediye edilen bir otobüs, iki minibüs ve bir otomobilin devri esnasında fotoğraf çeken basın mensuplarından birine tepki gösterdi. 
     Özhan Canaydın, otobüsün içinde poz verdiği sırada, ilerlemesini ve diğer arkadaşlarına yer vermesini istediği foto muhabirine önce, "Bak seni döveceğim" derken, magazin muhabiri olduğunu öğrenince de "Plajda insanları istediğin gibi çekebilirsin, ama burası ciddi bir kurum. Bu sana ders olsun" sözleriyle uyardı. 
     
     GERETS "TROMSO TEKNİK YÖNDEN ZAYIF" 

     Geceye katılan Galatasaray Teknik Direktörü Eric Gerets de yaptığı açıklamada, UEFA Kupası’ndaki rakipleri Tromso’nun fizik yönden güçlü, ancak teknik yönden zayıf bir ekip olduğunu ve turu geçmelerinin normal karşılanması gerektiğini söyledi. 
     Belçikalı çalıştırıcı, yeni transfer Marek Heinz için ise "Şimdi Ergün’ün talihsiz bir sakatlığı var. Heinz’ın gelmesiyle kaliteli bir rekabet olacak" dedi. 
     
     GSYİAD’IN GECESİ 

     Galatasaraylı Yönetici ve İşadamları Derneği’nin GSYİAD Esma Sultan Yalısı’nda verdiği "Yaza Veda, Yeni Sezona Merhaba" gecesi, sarı-kırmızılıları bir araya getirdi. 
     Geceye başkan Özhan Canaydın ve yöneticilerin yanı sıra, teknik direktör Eric Gerets, antrenörler Reinhard Stumpf ve Erdal Keser ile çok sayıda davetli katıldı. 
     Bu arada, Galatasaray Kulübü’ne hediye edilen otobüsün futbol takımına, minibüslerden birinin basketbol takımına ve bir minibüs ile otomobilin de yeni kurulan tekerlekli sandalye basketbol takımına hizmet vereceği açıklandı. 
     
</TEXT>
</DOC>
