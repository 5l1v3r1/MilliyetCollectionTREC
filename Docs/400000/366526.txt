<DOC>
<DOCNO> 366526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas09.html </URL>
<DATE> 2005/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Keşke yaz hiç bitmese...' 
</HEADLINE>
<TEXT>

     Gıda ve giyim gibi ihtiyaçların kolaylıkla karşılandığı, ısınma ve okul gibi giderlerin olmadığı ''yaz ayları'' dar gelirlere rahat nefes aldırıyor. 
     Ülke genelinde, varoşlarda oturan ve gecekondularda yaşayan çok sayıda ''yoksulluk sınırı''nın altındaki vatandaş, yaz aylarındaki bol miktarda bulunan hatta pazar bulunamadığı için dalında çürümeye bırakılan meyve ve sebzelerle adeta ''ziyafet'' çekiyor. 
     Kış aylarında ısınma başta olmak üzere okul ve giyim masraflarını karşılamakta güçlük çeken dar gelirli aileler, kısa süreli de olsa yaz aylarında bu sıkıntılarından uzaklaşıyorlar. 
     Güneydoğu ve Doğu Anadolu'dan yoğun göç alan bölgelerden biri olan Adana'nın Yüreğir İlçesi'ndeki ''varoş'' semtlerde yaşayan çok sayıda dar gelirli, kış aylarında 300-400 YTL ile bile geçinemezken, yaz aylarında 100-200 YTL'ye yaşamlarını sürdürüyor. 
     Adıyaman'dan yaklaşık 20 yıl önce kente göç ederek Cumhuriyet Mahallesi'nde oturmaya başlayan Şerife Dalkılıç, iklim koşulları ve pazar fiyatları nedeniyle kış aylarında adeta evden dışarı çıkamadıklarını dile getirdi. 
     Evlere temizliğe giderek ailesinin geçimini sağlamaya çalıştığını anlatan Dalkılıç, aylık ortalama 150-200 YTL kazanabildiğini, kış aylarında bu parayla geçinmekte zorlandığını belirtti. 
     Dalkılıç, eşi olmadığı için 6 çocuğa tek başına bakmak zorunda olduğunu, özellikle kış aylarında aşırı soğuklar nedeniyle soba yakmak zorunda kaldıklarını, bunun giderlerini iki kat artırdığını söyledi. 
     Ayrıca, çocukların okul masraflarının da ek bir yük getirdiğine dikkati çeken Dalkılıç, şunları kaydetti 
     ''Yaz aylarının gelmesiyle rahat nefes alıyoruz. Çünkü, kışın 6 çocuğa birden bot, mont almak zorundayım. Ayrıca, oduna dünyanın parasını veriyorum. Elektrik sobası yaksak altından kalkamayız. Yazın ise bu sorunlardan uzağız. Kış aylarında yanına dahi yaklaşamadığımız meyve-sebzelerin tadına yazın bakabiliyoruz. Keşke yaz hiç bitmese.'' 
     
     PİLAV YERİNE DOLMA 
     Dar gelirliler, özlem duydukları sebze ve meyvelere yaz aylarında kavuşurken, sofralarını da zenginleştiriyorlar. 
     İşçi oğlunun kazancıyla geçimlerini sağladıklarını belirten Elif Işık da kışın masrafsız ve ucuz olduğu için sofralarında en çok pilavın yer aldığını, yazın ise değişik tatlara kavuştuklarını dile getirdi. 
     Yazın, meyve-sebze fiyatlarının düşmesiyle kendileri gibi dar gelirli vatandaşların yüzünün güldüğünü ifade eden Işık, ''Kışın pilav ve makarna yemekten bıkmıştık. Yaz aylarında ise üretim fazla olunca, domates, salatalık, patlıcan, biber, karpuz gibi ürünler çok ucuza bulabiliyoruz. Sofralarımız zenginleşiyor. Pilav yerine dolma yiyebiliyoruz'' dedi. 
     Yoğun göç alan Anadolu Mahallesi'nde ise açılan pazarlar dar gelirlilerin yüzünü güldürüyor. Çoğunlukla düşük gelirli vatandaşların yaşadığı semtte, patlıcanın kilosu 5-10 YKr, domatesin kilosu 15-20 YKr arasında değişiyor. 
     
     KARPUZU KESEREK SATIYORLAR 
     Dar gelirlilerin yoğun olarak görüldüğü pazarlarda, ilginç uygulamalar da dikkatleri çekiyor. Pazar esnafı yoksul ve fakir aileleri düşünerek, karpuzu 2 ve 4'e bölerek satıyor. Karpuzun yarısını 20 YKr'ye satan esnaf, ''Eğer, böyle yapmazsak, çok sayıda vatandaş, karpuzun tadına bile bakamaz'' dedi. 
     El arabasıyla toptan aldığı ürünleri mahalle aralarında satmaya çalışan ve tek odalı bir evde yaşayan Yusuf Taş, yaz aylarında tarlada dalında çürümeye bırakılan ve satışından ümit kesilen ürünleri toplayarak karınlarını doyurduklarını belirtti. 
     Taş, kışın sadece bir-iki çeşit ürünle günlerini geçirirken, yazın mutfağın zenginleştiğini vurgulayarak, ''Kışın tadamadığımız meyve- sebzeleri yazın yiyoruz. Tarla ve bahçelerdeki artık ürünlerle kendimize iyi bir ziyafet çekebiliyoruz'' diye konuştu. 
     
</TEXT>
</DOC>
