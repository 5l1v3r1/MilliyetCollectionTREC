<DOC>
<DOCNO> 395461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko41.html </URL>
<DATE> 2005/11/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TÜSİAD, "Kamu Yönetiminde Etik" raporunu yarın açıklayacak 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından hazırlanan ''Devlette Etikten Etik Devlete Kamu Yönetiminde Etik'' konulu rapor, yarın İstanbul'da tanıtılacak. 
     TÜSİAD'dan yapılan açıklamaya göre, Ceylan Intercontinental Oteli'nde gerçekleştirilecek toplantının açılış konuşmalarını Adalet Bakanı Cemil Çiçek ile TÜSİAD Yönetim Kurulu Başkanı Ömer Sabancı'nın yapması bekleniyor. 
     TÜSİAD Yönetim Kurulu Başkan Yardımcısı ve Parlamento İşleri Komisyonu Başkanı Pekin Baran'ın yürüteceği oturumda, raporun yazarı ve Boğaziçi Üniversitesi İktisadi İdari Bilimler Fakültesi Öğretim Üyesi Yrd. Doç. Dr. Cüneyt Yüksel, raporu tanıtacak. 
     Rapor sunumu sonrasında, TÜSİAD Etik Altyapı Çalışma Grubu Başkanı avukat Barbaros Çağa ise konuyla ilgili yorumlarını katılımcılarla paylaşacak. 
     Geçen yıl ''Devlette Etikten Etik Devlete'' ana temalı bir dizi araştırma çalışması başlatan TÜSİAD'ın, Devlette Etik Altyapı Dizisi'nin ilk bölümü olarak hazırlanan ''Kamu Yönetiminde Etik'' çalışması, ''Kavramsal Çerçeve ve Uluslararası Uygulamalar'' ile ''Yasal Altyapı Saydamlık ve Ayrıcalıklar Tespit ve Öneriler'' başlıklı iki rapordan oluşuyor. 
     ''Kamu Yönetiminde Etik'' çalışmasını ''Siyasette Etik'' ve ''Yargıda Etik'' raporlarının takip etmesi planlanıyor. 
     
</TEXT>
</DOC>
