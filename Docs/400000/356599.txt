<DOC>
<DOCNO> 356599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko18.html </URL>
<DATE> 2005/06/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Otomotiv tahminleri yukarı revize... 
</HEADLINE>
<TEXT>

     Otomotiv Sanayii Derneği OSD Başkanı ve Ford Otomotiv A.Ş Ford Otosan Genel Müdürü Turgay Durak, ilk 5 ayda daralan pazara karşın yılın tamamı için pazar büyüklüğü tahminlerini revize ederek, 650 bin adetten 725 bine çıkardıklarını bildirdi. 
     Turgay Durak, sektörün ilk 5 ayını değerlendirmek için düzenlediği sohbet toplantısında, yılın 5 ayındaki toplam satış rakamının geçen yılın aynı dönemine oranla yüzde 15.8 azaldığını söyledi. Durak, otomobil satışlarında yüzde 26.5'lik azalmaya karşılık ticari araç satışında yüzde 1'lik artış gözlemlendiğini kaydetti. 
     Genel Müdür Durak, Ocak-Mayıs dönemini Ford Otosan için değerlendirirken de, son 3 yıldır üst üste elde ettikleri Türkiye otomotiv pazarının en çok satan markası olma ünvanını bu dönemde de koruduklarını belirtti. 
     Pazardaki yüzde 15.8'lik daralmaya rağmen toplam satışlarının yüzde 9 gerilediğini kaydeden Durak, ''toplam 47 markanın rekabet ettiği Türkiye otomotiv pazarında 2004 yılının Ocak-Mayıs döneminde yüzde 15.3 olan pazar payımız, 2005 yılında toplam 42 bin 926 adet araç satışı ile yüzde 16.5 olarak gerçekleşti'' dedi. 
     İlk 5 ayda ticari araçta 27 bin 977 adet satış ile liderliklerini devam ettirdiklerini, kamyon pazarında da pazar paylarını yüzde 26.1'e çıkararak liderlik konumuna geldiklerini anlatan Turgay Durak, otomobil pazarında yüzde 10'luk pazar payının yüzde 10.3'e yükseldiğini ve en çok satan üçüncü marka olma konumunu sürdürdüklerini bildirdi. 
     Turgay Durak, Yeni Ford Focus'un bu başarıda önemli bir rolü bulunduğunu, Mayıs ayı sonu itibariyle 2 bin 380 adet satışı gerçekleştirilen Yeni Ford Focus'un satış adedinin yıl sonu itibariyle 14 bin olmasını hedeflediklerini söyledi. 
     
     5 AYLIK İHRACAT CİROSU 1 MİLYAR DOLAR 
     Ford Otosan'ın ilk 5 aylık dönemde 99 bin 765 adet üretim gerçekleştirdiğine işaret eden Durak, şöyle devam etti 
     ''Bu rakam, geçen yılın aynı dönemine oranla yüzde 36'lık bir artış göstermektedir. Buna paralel olarak ihracat rakamlarımız da arttı. İhracatımız geçen yıla kıyasla yüzde 59 artışla toplam 73 bin 500 adede ulaştı. Aynı zamanda ihracat ciromuz da geçen yılın aynı dönemine göre avro bazında yüzde 64.8 artarak 754 milyon avro oldu. Dolar bazında ise yüzde 72.8 artarak 981 milyon dolar olarak gerçekleşti.'' Turgay Durak, 2005 yılı tahmin ve beklentilerini de, 239 bin araç üretimi, 155 bin araç ihracatı, 1 milyar 584 milyon avro ihracat cirosu, iç pazarda 130 bin 500 adet araç satışı olarak açıkladı. Durak, toplam pazar büyüklüğü tahminini de 725 bin araç olarak bildirdi. 
     Bir soru üzerine, 2004 yılı sonunda 2005 yılı için tahminlerinin 150 bin araç ihracatı, 222 bin civarı üretim, 650 bin adetlik pazar büyüklüğü olduğunu belirten Durak, tahminlerini revize ettiklerini, ilk 5 aydaki daralmaya rağmen geçen yıla benzer belki biraz daha az bir pazar beklediklerini söyledi. 
     Durak, geçen yıl 137 bin araç ihraç ettiklerini ve 115 bin araç sattıklarını bildirdi. 
     Sohbet toplantısına, Gerald Kania'nın Ford Motor Company'de bir başka göre atanması nedeniyle boşalan Genel Müdür Başyardımcılığı'na atanan Michael Flewitt de katıldı. 
     
</TEXT>
</DOC>
