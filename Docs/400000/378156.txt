<DOC>
<DOCNO> 378156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur09.html </URL>
<DATE> 2005/09/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Maganda kurşunu ayaktan etti, ilk hediyesi tabanca oldu 
</HEADLINE>
<TEXT>

     Taylan YILDIRIM DHA 

      TÜRKİYE'de maganda kurşunuyla yaşamını yitiren günahsız insanların artık ölmemesi için başlatılan silahsızlanma kampanyaları, silah sevdalılarını durduramadı. Geçen çarşamba günü İzmir'de sokak ortasında rasgele ateş eden 17 yaşındaki D.G.'nin pompalı tüfeğinden çıkan domuz kurşunuyla yaralanıp sağ bacağını diz altından kaybeden 7 yaşındaki Şehmuz Coşacak'a, yoğun bakımdan çıktıktan sonra verilen ilk hediye oyuncak tabanca’ oldu. Nişan alıp, çevresindeki yakınlarını vurmaya çalışarak oyun oynayan küçük Şehmuz'un babası Nedim Coşacak, Kimin getirdiğini bilmiyorum. Çok kötü bir davranış, hemen elinden alacağım'' dedi. 
     Geçen çarşamba saat 14.00 sıralarında Adatepe Mahallesi, 2 17 sokak 19 numara önünde meydana gelen olayda, Eskişehir'deki yakınlarının düğününe gitmek için hazırlık yapan tekstil işçisi 19 yaşındaki Ferhat Diler'in kendisiyle dolaşma isteğini geri çevirmesine kızan D.G., yanındaki gaz tabancasıyla Diler'i tehdit edip tartaklamış, daha sonra da sahibi oldukları hurda deposuna gidip pompalı tüfeği alarak geri dönmüştü. İkinci kez gediği sokakta yakınlarının uyarısı üzerine Ferhat Diler'in kaçtığını gören D.G., kendisinin sözünden kimsenin çıkamayacağını söyleyerek pompalı tüfekle peşpeşe ateş etmiş, tüfekten çıkan domuz kurşunları yaklaşık 25 metre ileride arkadaşlarıyla oynayan Ötügen İlköğretim Okulu 2'nci sınıf öğrencisi Şehmuz Coşacak'ın sağ bacağına isabet etmişti. 
     Buca Devlet Hastanesi'nde yapılan ilk müdahalenin ardından El ve Mikrocerrahi Hastanesi'ne kaldırılan Coşacak'ın bacağının yapılan kontrollerde dikilemeyecek durumda olduğu ortaya çıkmış, bunun üzerine tekrar götürüldüğü Buca Devlet Hastanesi'nde talihsiz Şehmuz'un sağ bacağı ameliyatla kesilmişti. 
     
     İLK OYUNU YAKINLARINI VURMAK OLDU 
     Yoğun bakım ünitesinde üç gün süren yaşam savaşınından galip gelen Şehmuz Coşacak, ortopedi servisine yatırıldı. Türkiye'de son haftalarda insanların suçsuz yere maganda kurşunlarıyla hayatını kaybetmesiyle başlatılan silahsızlanma hareketi’ kimi insanlarda silah aşkının önüne geçemedi. Henüz üç gün önce sokak ortasında magandanın hedefi olup sağ bacağını kaybeden, oyun çağındayken yatağa mahkum kalan Küçük Şehmuz'a yoğun bakım sonrasında verilen ilk hediye oyuncak tabanca’ oldu. Bacağının neden kesildiğini bile tam anlamadan eline tutuşturulan tabancayla yatağında vakit geçiren Şehmuz'un oyunu ise tabancayla nişan aldığı çevresindeki yakınlarını vurmaya çalışmak oldu. 
     Küçük Şehmuz'un yaşadıklarından etkilenmemesi için psikolog desteğinde artık eskisi gibi yürüyemeyeceğini söylemeye hazırlanan doktorlar da, Şehmuz'u elindeki silahla yatağında oynarken bulunca şaşkına döndü. Bu durumun Şehmuz'un geleceğinde onarılmaz etkiler bırakacağını söyleyen doktorlar, tabancanın Şehmuz'dan uzaklaştırılmasını istedi. 
     Okula başlayacağı günü heyecanla beklerken pompalı magandanın kurbanı olarak yatağa mahkum kalan Şehmuz'un elindeki tabancayı alan babası Nedim Coşacak, yakınlarına vererek hastaneden uzaklaştırmalarını istedi. Tabancayı kimin getirdiğini bilmediğini söyleyen Nedim Coşacak, Oğlum kendini bilmez bir kişinin kurbanı oldu. Artık eskisi gibi yürüyemeceğini bilmenin acısını yaşıyorum. Ona yeni elbiseler alıp okula göndermeyi beklerken, şimdi yatakta başında bekliyorum. İyileşmesinin ardından takılacak protez bacak tek tesellimiz olacak'' dedi. 
     
     OKULA GİTMEK İSTİYORUM 
     Olay anından sadece elinde silahla bir kişinin sokakta dolaştığını hatırladığını söyleyen Şehmuz Coşacak, Arkadaşlarımdan, öğretmenimden ayrılmak istemiyorum. Öğretmenin ziyaretime geldi. Bir ay sonra iyileşince benimde aralarına katılacağımı söyledi. Artık o zamanı bekliyorum'' dedi. 
     Bu arada hayati tehlikeyi atlatan Şehmuz Coşacak'ın bir hafta süreyle hastanede gözetim altında tutulacağı ardından yarasındaki iyileşme durumuna göre taburcu edileciği bildirildi. Küçük Şehmuz'a protez bacağın ise yarasının iyileşmesinin ardından takılacağı belirtildi. 
     
</TEXT>
</DOC>
