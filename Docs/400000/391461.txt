<DOC>
<DOCNO> 391461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo02.html </URL>
<DATE> 2005/11/01/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Ülkerspor Koçu Ataman "Henüz takım olamadık" 
</HEADLINE>
<TEXT>

     Basketbolda, ULEB Erkekler Avrupa Ligi'nin açılış maçında Yunanistan'ın Panathinaikos takımına yenilen Ülkerspor'un antrenörü Ergin Ataman, sakatlıklar nedeniyle henüz tam bir takım olamadıklarını söyledi. 
     Ataman, maçtan sonra yaptığı açıklamada, Türkiye Basketbol Ligi ve Avrupa Ligi'ne yeni başladıklarını ifade ederek, ''Sakat oyuncularımız var. Henüz tam bir takım olamadık. Panathinaikos bizden daha iyiydi ve kazandı'' dedi. 
     Malaga maçına kadar önlerinde 10 günlük bir süre bulunduğunu hatırlatan ve bundan böyle takım olma yolunda çalışacaklarını kaydeden Ataman, daha iyi sonuçlar alacakları iddiasında bulundu. 
     Bu arada, maçtan sonra basın toplantısı düzenlenmezken, Ergin Ataman soyunma odası çıkışında medya mensuplarına açıklama yaptı. 
     
</TEXT>
</DOC>
