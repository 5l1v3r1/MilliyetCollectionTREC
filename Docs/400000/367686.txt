<DOC>
<DOCNO> 367686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur25.html </URL>
<DATE> 2005/08/06/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Eylem hazırlığı yapan PKK mensubu 5 kişi tutuklandı... 
</HEADLINE>
<TEXT>

     Mersin’de, eylem hazırlığında olduğu iddiasıyla yakalanan terör örgütü PKK mensubu biri kadın 5 kişi tutuklandı. 
     Alınan bilgiye göre, terör örgütünün yurtdışı kampında siyasi ve bomba eğitimi alarak Mersin’e geldiği saptanan Bargıran-Sinan-Mehmet adlarını kullanan S.B, yardım ve yataklık yaptıkları iddiasıyla gözaltına alınan F.A, S.A, M.S.A. ile N.D, yapılan sorgulamalarından sonra adliyeye sevk edildi. 
     Cumhuriyet Savcılığı’nca ifadeleri alındıktan sonra nöbetçi mahkemeye çıkarılan biri kadın 5 kişi, "Terör örgütü üyesi olmak, eylem ve faaliyetlerde bulunmak, patlayıcı madde bulundurmak, kentte faaliyet gösteren kuruluşa yönelik bombalı sabotaj eylemi yapmak, sahte kimlik temin etmek ve kullanmak, yardım ve yataklık yapmak" iddialarıyla tutuklandı. 
     Mersin Emniyet Müdürlüğü’nce düzenlenen operasyonda, eylem hazırlığında olduğu belirlenen terör örgütü PKK mensubu 5 kişi, 1,5 kilogram plastik patlayıcı ve 20 kilo patlayıcıları güçlendirici kimyasal maddeyle birlikte ele geçirilmişti. 
     
</TEXT>
</DOC>
