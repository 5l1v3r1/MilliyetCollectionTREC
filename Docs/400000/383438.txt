<DOC>
<DOCNO> 383438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/guncel/axgun01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhatabı YÖK değildi' 
</HEADLINE>
<TEXT>


Milli Eğitim Bakanı Çelik, "Başbakan Erdoğan, YÖK'ten kendisine verilmemiş bir yetkiyi kullanmasını istemez" dedi 

ANKARA Milliyet 

Milli Eğitim Bakanı Hüseyin Çelik, YÖK Başkanı Erdoğan Teziç'in, özel sektör üniversitelerinin kurulması konusunda Başbakan Recep Tayyip Erdoğan'ın bilgi eksikliği bulunduğu yönündeki eleştirisine, "Erdoğan, bu konunun anayasal bir engelden kaynaklandığını çok iyi biliyor. Başbakan, YÖK'ten kendisine verilmemiş bir yetkiyi kullanmasını istemez" diye tepki gösterdi. 

'Hatırlatma yaptı' 
Teziç, Üniversitelerarası Kurul toplantısından sonra, Anayasa'da devlet ve vakıf üniversitelerinin kurulmasına ilişkin düzenleme olduğunu ancak özel sektör üniversitelerine ilişkin ifadenin yer almadığını söylemiş ve yetkilerini aşan işlem yapamayacaklarını vurgulamıştı. 
Çelik, dün yaptığı yazılı açıklamada, Erdoğan'ın "Niye özel sektör üniversiteleri kurulmuyor Kafaları basmıyor" sözlerinin muhatabının YÖK olmadığını belirterek, "Bir Başbakan'ın anayasal ve yasal engellerden ve her türlü kısıtlayıcı uygulamadan şik yetçi olması, siyasal gücü nispetinde bunlara müdahale etmek için girişimde bulunmasından daha demokratik bir şey olamaz. 
Erdoğan'ın, bilim adamı yetiştirme görevinin YÖK ve üniversitelere ait olduğunu söylemesi bir görevin hatırlatılmasından ibarettir. Başbakan söz konusu ifadeleri özelleştirme, değişim, dönüşüm ve yeniliğe karşı çıkanlara yönelik kullanmıştır" dedi. 


</TEXT>
</DOC>
