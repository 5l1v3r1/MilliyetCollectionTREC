<DOC>
<DOCNO> 362685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun24.html </URL>
<DATE> 2005/07/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Interpol'ün aradığı Türk, Bulgaristan'dan sığınma istedi 
</HEADLINE>
<TEXT>

     İsviçre'de cezaevinden kaçtığı için Interpol tarafından aranırken Bulgaristan'da gözaltına alınan bir Türk vatandaşının, Bulgaristan'dan siyasi sığınma istediği açıklandı. 
     Kapıkule'den çıkış yaparak Bulgaristan'a girmeye çalışırken Kaptan Andreevo gümrük kapısında Interpol tarafından arandığı gerekçesiyle bir süre önce gözaltına alınan Murat Pura 47 adlı kişinin, İsviçre'ye gönderilmek üzere Filibe mahkemesinde görülen dava sırasında siyasi sığınma talebinde bulunduğu belirtildi. 
     Filibe kentinde yayımlanan Maritsa gazetesinin haberine göre Pura, ''dolandırıcılık yapmak'' ve ''sahte evrak düzenlemek'' gibi çeşitli suçlardan dolayı hapis cezasına çarptırıldıktan sonra 2003 yılında Zürih'te bulunduğu cezaevinden kaçmayı başardı. 
     Haberde, firardan sonra Türkiye'ye nasıl gittiği bilinmeyen Pura'nın, dün mahkemede verdiği ifadede, 1997 ile 2000 yılları arasında silah ticareti yapan işadamı olarak Bulgaristan'da bulunduğunu söylediği belirtildi. 
     Pura, adını açıklamadığı silah ticareti yapan lisanslı bir Bulgar şirketinin temsilcisi olarak, Bulgaristan'dan Siera Leone'ye otomatik silah, mermi ve havan topu sattığını öne sürdü. 
     Gazetenin haberine göre, Filibe Savcılığı, Pura'nın ifadelerinin doğru olmadığını, sanığın bir an önce hapis cezasının kalan 941 günlük kısmını çekmek üzere İsviçre'ye gönderilmesini istedi. 
     Pura'nın davanın yeni duruşma tarihinin mahkeme tarafından daha sonra belirleneceği belirtildi. 
     
</TEXT>
</DOC>
