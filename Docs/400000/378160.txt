<DOC>
<DOCNO> 378160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur13.html </URL>
<DATE> 2005/09/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Doğalgaza deprem önlemi... 
</HEADLINE>
<TEXT>

     İstanbul Gaz Dağıtım Sanayi ve Ticaret A.Ş. İGDAŞ Genel Müdürü Levent Tüfekçi, kentte olası depremde yangınların önüne geçmek ve halkın can güvenliğini sağlamak için 12 Aralık 2005 tarihinden itibaren doğalgaz alacak binalara deprem anında sismik hareketi hissederek gazı otomatik olarak kesecek cihazların takılmasını zorunlu hale getirdiklerini bildirdi. 
     AA muhabirine, olası depreme yönelik çalışmaları hakkında bilgi veren İGDAŞ Genel Müdürü Tüfekçi, İstanbul’da bulunan 9 bin 400 kilometre polietilen ve çelik doğalgaz hattının kopma mukavemetinin yüksekliği nedeniyle depreme karşı emniyetli olduğunu söyledi. 
     Boru hatlarının yanı sıra 550 bölge regülatörü, 460 bin de servis kutusu bulunduğunu, regülatörlerde ve servis kutularında hatta kopma anında basınç düşmesine bağlı olarak gazı otomatik olarak kapatan bir mekanizma bulunduğunu anlatan Tüfekçi, bunlara ilave olarak çelik hatlar üzerinde mevcut 15 adet uzaktan sinyal göndererek gazı otomatik olarak kapatan vanalara, bu yıl sonuna kadar 100 adet daha ilave yapacaklarını dile getirdi. 
     Tüfekçi, bu vanaları da zemin etüt haritalarında zemini problemli görülen yerlerden geçen çelik hatlar üzerine yerleştireceklerini kaydetti. 
     Bu çalışmaların, olası afet durumunda insan faktörünü minimize ederek riski azaltmak amacı taşıdığını ve alınan altyapı tedbirleriyle sokaklarda büyük bir problem yaşayacaklarını sanmadığını vurgulayan Tüfekçi, "Bizim için önemli olan, olası deprem anında iç tesisatlarda oluşacak hasar sonucu gaz çıkışının ortaya çıkaracağı riskleri kontrol altına almak" dedi. 
     
     ORTA HASARLI BİNALARDA YANGIN RİSKİ 
     Levent Tüfekçi, olası depremde orta derecede hasar görecek doğalgazlı binaların, yangın çıkma riski yüksek binalar olduğunu belirterek, "Bu riski ortadan kaldırmak ve halkın can güvenliğini sağlamak için, 12 Aralık 2005 tarihinden itibaren doğalgaz alacak binalara deprem anında sismik hareketi hissederek gazı otomatik olarak kesecek cihaz takılmasını zorunlu hale getirdik" diye konuştu. 
     Japonya’da da doğalgaz yangınlarından dolayı çok sayıda ölüm olayı yaşandığını hatırlatan Tüfekçi, bu uygulamayı, Bakanlar Kurulu’nun 26 Temmuz 2002 tarihinde yayınlanan Yangın Yönetmeliği’nin 113. 
     maddesinde yer alan doğalgaz kullanım esasları çerçevesinde, olası deprem anında sismik harekete duyarlı, binanın doğalgaz ve elektriğini otomatik olarak kesen cihazın bulundurulmasının zorunlu kılınmasına dayanarak başlattıklarını anlattı. Tüfekçi, yönetmeliğin ardından iç tesisat şartnamelerini revize ederek Enerji Piyasası Düzenleme Kurulu’nun onayına sunduklarını ve bu süreçte de söz konusu cihazlarla ilgili olarak TSE’nin 2002 yılında standart çıkardığını söyledi. 
     
     CİHAZLARIN TANESİ 400 DOLAR 
     Cihazları üreten firmaların da 2003 yılı sonuna kadar bu standartla ilgili belgeleri aldıklarını ve şu anda İstanbul’un değişik yerlerinde, özellikle insanların toplu yaşadığı mekanlarda bu cihazlardan takıldığını kaydeden Tüfekçi, iç tesisat şartnamelerinde yapılan değişiklikle, 12 Aralık 2005 tarihinden itibaren gelecek projelerde bu cihazların konulmasını zorunlu kıldıklarını, cihazı takmayanların projelerinin ise onaylanmayarak gaz verilmeyeceğini bildirdi. 
     Genel Müdür Tüfekçi, İstanbul’da doğalgazlı 484 bin 908 binadan 233 bin 114 binanın, doğalgaz kullanımına 2002-2005 yılları arasında 
     başladığını belirterek, insanların toplu halde bulunduğu oteller, hastaneler, okullar, sağlık ocakları, kamu kurum ve kuruluşları, itfaiye, spor tesisleri, sinema ve tiyatrolar başta olmak üzere, bu binalara da 2006 yılı sonuna kadar cihaz takılmasını, geriye dönük olarak takip edeceklerini belirtti. 2002 yılından önce abone olan diğer doğalgaz kullanıcıları için de cihaz takılmasının zorunlu olması için ilgili kurumlarla yazışma yaptıklarını ifade eden Tüfekçi, bu kurumların bir an önce karar almalarını beklediklerini söyledi. İGDAŞ Genel Müdürü Tüfekçi, tanesi 400 dolar civarında olan ve her binaya 1 adet takılacak cihazların, yetkili üretici firma ve İGDAŞ’tan yetki belgesi almış 1118 iç tesisat firmasıyla birlikte yapılacağını dile getirerek, buna ilişkin eğitim çalışmalarının da 3 Ekim’de başlayacağını bildirdi. Şu anda 4 firmanın TSE’den belge aldığını kaydeden Tüfekçi, İGDAŞ’ın öncülük yaptığı bu uygulamanın, deprem riski taşıyan diğer illerde de başlayacağını sözlerine ekledi. 
     
</TEXT>
</DOC>
