<DOC>
<DOCNO> 391378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko06.html </URL>
<DATE> 2005/11/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hazine'nin piyasalarda yarattığı baskı azalıyor... 
</HEADLINE>
<TEXT>

     Hazine’nin borçlanmasının piyasalarda yarattığı baskı azalıyor. İç borç stokunun geniş tanımlı para arzına oranında mart ayından bu yana görülen düşüş eğilimi eylül ayında da devam etti. Geçen yılsonunda yüzde 121.7 olan mali baskınlık oranı yüzde 112.8’e kadar geriledi. Nakit bazlı iç borç stokunun geniş tanımlı para arzına oranı ise eylül ayında yüzde 87.5 olan ağustos ayı düzeyinde kaldı. 
     Hazine ve Merkez Bankası’nın verilerinden yapılan hesaplamaya göre, faiz oranlarındaki düşüşün de etkisiyle borçlanmanın piyasalarda yarattığı baskı azalıyor. 
     Hazine’nin verilerine göre faiz dahil olmak üzere 2004 yılında toplam 183 milyar 553 milyon YTL iç borç geri ödemesi yapılırken, bu yıl ocak-eylül döneminde yapılan iç borç geri ödeme tutarı 129 milyar 782 milyon YTL oldu. Geçen yıl 163 milyar 596 milyon YTL olan iç piyasadan yapılan borçlanma tutarı bu yılın ilk dokuz ayında 118 milyar 243 milyon YTL oldu. 
     Böylece geçen yılın tümünde 19 milyar 957 milyon YTL olan Hazine’nin piyasada bıraktığı para bu yıl ilk dokuz ayda 11 milyar 539 milyon YTL oldu. 
     Geniş tanımlı para arzı büyüklüğünü gösteren M2Y eylül ayı sonunda geçen yılsonuna göre yüzde 16.25 oranında büyüyerek 215 milyar 555 milyon YTL’ye ulaştı. Aynı dönemde iç borç stoku ise yüzde 8.34 oranında artarak 224 milyar 482 milyon YTL’den 243 milyar 207 milyon YTL’ye çıktı. İç borç stokunun geniş tanımlı para arzı büyüklüğüne oranı eylül ayı itibariyle yüzde 112.8’e düştü. Böylece iç borç stokunun geniş tanımlı para arzına oranında mart ayından bu yana görülen düşüş eylül ayında da sürdü. 
     Toplam iç borç stoku dikkate alındığında mali baskınlık oranı bu yıl ocak ayında yüzde 121.7’den yüzde 128.9’a, şubat ayında yüzde 130’a yükselmiş, mart ayında yüzde 125.5’e, nisan ayında yüzde 123.9’a, mayıs ayında yüzde 
     122.9’a, haziran ayında yüzde 118.8’e, temmuz ayında yüzde 
     116.5’e, ağustos ayında da yüzde 113.5’e düşmüştü. 
     
     NAKİT BAZDA MALİ BASKINLIK ORANINDAKİ DÜŞÜŞ DURDU 

     Nakit iç borç stoku, yılın ilk 3 çeyreklik döneminde yüzde 13.9 artışla 165 milyar 579 milyon YTL’den 188 milyar 643 milyon YTL’ye çıktı. Hazine’nin borçlanma yükümlülüğünün 
     piyasalarda yarattığı baskıyı ölçmek için kullanılan mali baskınlık oranı eylül ayında yüzde 112.8’e kadar gerilerken, nakit iç borçlanma stoku baz alındığında mali baskınlık oranının yüzde 87.5 oranıyla ağustos ayı düzeyini koruduğu görülüyor. Nakit iç borç stokunun geniş tanımlı para arzına oranının ocak ayında yüzde 89.8’den yüzde 96.4’e, şubat ayında yüzde 97.7’ye çıktığı, martta yüzde 94.4’e, nisanda yüzde 94’e, mayısta yüzde 93.5’e, haziranda yüzde 90.6’ya, temmuzda yüzde 89.4’e, ağustosta yüzde 87.5’e düşmüştü. 

ANKA 
     
</TEXT>
</DOC>
