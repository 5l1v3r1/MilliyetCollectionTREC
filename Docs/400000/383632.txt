<DOC>
<DOCNO> 383632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo17.html </URL>
<DATE> 2005/10/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Trabzonspor, geçen sezonki performansının uzağında... 
</HEADLINE>
<TEXT>

     Trabzonspor, geçen sezonun ilk 8 haftasındaki başarılı grafiğini bu sezon gerçekleştiremedi. 
     Geçen sezonun ilk 8 haftasında 7 galibiyet ve 1 beraberlik elde eden bordo-mavililer, bu sezon ise aynı dönemde 3 galibiyet, 3 mağlubiyet ve 2 beraberlik aldı. 
     Bordo-mavililer, geçen sezon 22 puan toplama başarısı gösterirken bu sezon ise 11 puan toplayabildi. 
     Trabzonspor, ilk 8 haftada 19 kez rakip fileleri havalandırırken bu sezonun ilk 8 haftasında 10 gol attı. 
     
     FATİH'İN DÜŞÜŞÜ 
     Geçen sezon 31 golle gol kralı olan Fatih Tekke de geçen sezonun ilk 8 haftasındaki golcülüğünü tekrarlayamadı. 
     Geçen yıl söz konusu dönemde 8 gol atan bordo-mavili takımın kaptanı, bu sezon ilk 8 haftada 4 gol kaydedebildi. 
     
     GÖKDENİZ'İN YOKLUĞU 
     PFDK tarafından 10 ay ceza alan Gökdeniz Karadeniz'in yokluğu da Trabzonspor'u etkiledi. 
     Geçen sezonun ilk 8 haftasında 6 gol atarak takım kaptanı Fatih'den sonra en golcü oyuncu olan Gökdeniz, bu sezon ilk 4 hafta forma giyerken gol atamadı. 
     
</TEXT>
</DOC>
