<DOC>
<DOCNO> 382942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur06.html </URL>
<DATE> 2005/09/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yoldan çıkan TIR'ın 2 sürücüsü camdan fırladı tekerleklerin altında kaldı 
</HEADLINE>
<TEXT>

     Kayseri’de meydana gelen trafik kazasında 2 kişi öldü. 
     Edinilen bilgiye göre, Iğdır’dan Kayseri’ye gelmekte olan Sait Orhan’ın 40 kullandığı 76 AN 340 plakalı TIR, Sarımsaklı Köyü’nde yoldan çıkarak Reşit Ergül ve Necati Türkay’ın evlerinin bahçelerine girdi. 
     Kazada, araçtan fırlayan sürücü Orhan ile yanında bulunan diğer sürücü Ali Acun 41 , tekerleklerin altında kalarak yaşamını yitirdi. 
     Acun’un cesedi yaklaşık 2.5 saat süren çalışmalar sonrası TIR’ın altından çıkarılabildi. 
     Necati Türkay, AA muhabirine yaptığı açıklamada, şiddetli bir gürültü duyduğunu ve deprem olduğunu sandığını söyledi. 
     Dışarı çıktığında kazayı gördüğünü ifade eden Türkay, olayı jandarma ve sağlık ekiplerine bildirdiğini anlattı. 
     Kazadan sonra olay yerine gelen, aynı firmaya ait 76 AD 779 plakalı TIR’ın sürücüsü Ercan Akça ise Sait Orhan ve Ali Acun ile kazadan 30 dakika önce görüştüğünü belirtti. 
     Beştepeler mevkiindeki bir akaryakıt istasyonunda dün akşam mola verdiklerini ifade eden Akça, "Ben tek başıma olduğum için Sait ve Ali’den önce yola çıkmıştım. Dün akşam da uykum gelince akaryakıt istasyonunda mola verdim. Sabah saat 06.00’da uyandığımda istasyondalardı, ama mola verip vermediklerini bilmiyorum, benden önce yola çıkmışlardı" diye konuştu. 
     Yetkililer, takograf incelemesinde, TIR’ın kazadan 15 dakika önce 100 kilometre hıza ulaştığını tespit ettiklerini kaydederek, yolda da 
     fren izine rastlanmadığını bildirdiler. 
     Sürücülerin emniyet kemeri takmadıklarının tespit edildiğini belirten yetkililer, bu nedenle kaza sırasında her iki şoförün de camdan fırlayarak tekerleklerin altında kaldıklarını kaydettiler. 
     
</TEXT>
</DOC>
