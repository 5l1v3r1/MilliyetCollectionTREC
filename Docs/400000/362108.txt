<DOC>
<DOCNO> 362108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy13.html </URL>
<DATE> 2005/07/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
McEldowny "Türkiye ve ABD teröre karşı kenetlenmiştir" 
</HEADLINE>
<TEXT>

     ABD’nin Ankara Büyükelçiliği Maslahatgüzarı Nancy McEldowny, günümüzün en büyük tehdit ve düşmanının terör olduğunu belirterek, Türkiye ve ABD’nin bu düşmana karşı kenetlendiğini söyledi. 
     McEldowny, Öğrenci Değişim Programı’nın ISE - Eğitimde Uluslararası Hizmetler seçtiği, ABD’de eğitim görecek 85 başarılı lise öğrencisiyle tanışma çerçevesinde ABD Büyükelçiliği bahçesinde düzenlenen törende konuşma yaptı. 
     Türkiye’nin zengin tarihi ve parlak geleceğiyle büyük bir ülke olduğunu ifade eden McEldowny, Türk halkının cesaret, kültür ve konukseverliğinin dünyaca bilindiğini söyledi. 
     Türkiye ile ABD arasında süregelen ortaklık ve müttefiklik ilişkilerine işaret eden McEldowny, iki ülkesinin birbirlerini ve ortak çıkarlarını korumak için yıllardır dayanışma içinde olduğunu hatırlattı. McEldowny, gerek Kore Savaşı’nda, gerekse Soğuk Savaş ve sonrasındaki krizlerde iki ülke askerlerinin, diplomatlarının ve vatandaşlarının omuz omuza hareket ettiklerini kaydetti. 
     "İki ülke arasında sadece gerçek bir arkadaş ve müttefikin sağlayabileceği türden bir ilişkinin bulunduğuna" işaret eden McEldowny, birlikte geçmişte pek çok zorluğa göğüs gerdiklerini söyledi. 
     McEldowny, "Bugün benzeri görülmemiş bir tehdit ve düşmanla, "terörizmle" karşı karşıyayız" dedi. Terörizmin pek çok yüzü olduğunu ve beklenmedik yollara başvurduğunu ifade eden McEldowny, "Hangi şekilde ya da hangi yanlış sloganın arkasına sığınırsa sığınsın, Türkiye ile ABD bu düşmana karşı kenetlenmiştir" diye konuştu. 
     Türkiye ile ABD’nin El Kaide ve PKK’yi terör örgütü olarak kabul ettiğini kaydeden McEldowny, iki ülkenin, Usame bin Ladin ya da Abdullah Öcalan, Zerkavi veya Karayılan’ı takip ederek, adalet önüne çıkarmadaki kararlığının devam ettiğini belirtti. 
     Türkiye’de son günlerde düzenlenen terör saldırılarına da değinen McEldowny, bombalı saldırılar ister Çeşme ya da Washington’da, isterse Kuşadası veya New York’ta olsun iki ülkenin şiddeti durdurmak üzere birlikte hareket edeceklerini söyledi. 
     McEldowny, iki ülkenin ve halklarının güvende olması için ellerinden geleni yapacaklarını ve bunun için sınırları zorlamaya hazır olduklarını kaydetti. 
     Terörizme karşı bireysel ya da ortaklaşa olarak daha fazla mücadele edilmesi gerektiğini belirten McEldowny, terörün milleti, dini ya da mazereti olamayacağını söyledi. 
     McEldowny ayrıca Irak, Afganistan, Balkanlar, Kafkaslar ve Orta Asya’da demokrasi ve istikrarın sağlanabilmesi ya da dünya genelinde insan kaçakçılığı ve terörizmle mücadele gibi alanlarda iki ülkenin birlikte hareket edebileceğini belirtti. McEldowny, böylece ilişkilerin daha da sağlamlaşacağını ve zedelenmeyecek bir güvenin kurulacağını sözlerine ekledi. 
     Dünyanın 41 ülkesinde faaliyet gösteren, Türkiye’de de 1988 yılından beri hizmet veren program, lise 1, lise 2, lise 3 ve lise mezunlarına ABD’deki liselerde bir ders yılı okuma fırsatı veriyor. 
     Programa ilişkin bilgilere, "www.iseworld.org" internet adresinden ulaşılabilir. 
     
</TEXT>
</DOC>
