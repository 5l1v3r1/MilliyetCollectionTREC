<DOC>
<DOCNO> 378070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko37.html </URL>
<DATE> 2005/09/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Petrol Sanayi Derneği TÜPRAŞ nedeniyle hepimiz mutlu olmalıyız 
</HEADLINE>
<TEXT>

     Petrol Sanayi Derneği PETDER Yönetim Kurulu Başkanı ve Total Oil Türkiye A.Ş. Genel Müdürü Muammer Ekim, Türkiye'nin, Tüpraş'ı neredeyse 15 yıldır özelleştirmeye çalıştığını belirterek, ''hepimiz mutlu olmalıyız ki bu 15 yıllık çaba, ortaya rakam olarak çok iyi bir sonuç çıkarmıştır'' dedi. 
     Ekim, Total'in yeni ürünü Excellium 97 benzininin tanıtımı nedeniyle düzenlenen basın toplantısının ardından, basın mensuplarının Tüpraş'ın özelleştirilmesine ilişkin sorularını yanıtladı. 
     Türkiye'nin, Tüpraş'ı neredeyse 15 yıldır özelleştirmeye çalıştığı belirten Ekim, ''bu süre de tamamen boşa gitmemiştir. Bu 15 yıl içinde Türkiye bir defa rekabet yasasını oluşturmuştur, bunu uygulamaya sokmuştur'' şeklinde konuştu. 
     Tüpraş'ın sahiplerinin uluslararası sermaye veya yerli sermaye olmasının sektörde hiçbir şeyi değiştirmeyeceğini düşündüğünü ifade eden Ekim, ''Devlet bu tür işletmelerden elini çekiyor, esas görevine dönüyor ve Tüpraş'ın özelleştirilmesiyle bu amaç, iyi bir fiyatla yerine gelmiş oluyor'' dedi. 
     Ekim, Tüpraş'ın satış fiyatını nasıl bulduğuna ilişkin bir soru üzerine de, rafinerilerin her gün piyasada alınıp satılan birşey olmadığını belirterek, şöyle devam etti 
     ''İyi bir rekabet ortamında ortaya çıkan fiyat, gerçek fiyattır. Onun için fiyata ne düşük, ne yüksek diyebiliriz. Bütün dünyada değişik rafinericilik konusunda çok geniş faaliyetleri olan, dünyanın değişik yerlerinden, değişik konsorsiyumlar kurulmuştur. Bireysel katılımlar olmuştur. Kıyasıya bir rekabet olmuştur. Bana sorarsanız Tüpraş'ın değeri demek ki buymuş. 
     Birisi diyebilir ki düne kadar Borsa'daki değeri 4.5 milyar dolar seviyesindeydi. O da ayrı bir değerlendirmedir. Demek ki Borsa'daki değeri yanlışmış. Böyle düşünülebilir.'' Ekim, son 2 yıl içinde dünyada bir takım değişiklikler olduğunu ifade ederek, rafinericiliğin bir altın döneme doğru gittiğini, yani konjonktürün değiştiğini, 2 yıl önceki dünyanın rafineri algılamasıyla bugünkü algılamasının farklı olduğunu vurguladı. 
     
     ''YENİ YÖNETİMLE ÇALIŞMAYA DEVAM EDECEĞİZ'' 
     Muammer Ekim, Çin, Hindistan ve ABD'de tüketimin arttığını, bu artışı karşılamak üzere ihtiyaç duyulan ham petrollerin daha derin bir rafineri prosesinden geçtiğini kaydetti. 
     ''Tüpraş'ın ortaklarından biri sizin rakiplerinizden Shell oldu. Bu sizi nasıl etkileyecek '' sorusu üzerine de, Ekim, bunun kendilerini etkilemeyeceğini bildirdi. 
     Şu andaki Petrol Piyasası Kanunu'nun tüm dağıtım şirketlerine isterlerse ihtiyaçlarının tamamını ithal etme hakkı verdiğini anımsatan Ekim, ''Zaten bu yolla rafineriyi alanlar da bir rafineri fiyatı belirleyeceklerdir. Demek ki onlar da istedikleri fiyatı belirleyemezler. Çünkü eğer çok yüksek fiyat verirlerse ithal ürünler Türkiye piyasasına girer'' diye konuştu. 
     Ekim, yeni Tüpraş'ın hissedarlarının oluşturacağı yönetimle beraber çalışmaya devam edeceklerini belirtti. 
     Ekim, bir soru üzerine, Tüpraş'ın eskiden de iyi yönetilen, şartlara uymayı becerebilen ender kamu şirketlerinden biri olduğunu ifade ederek, ''Özel sektöre geçtiği zaman bazı değişiklikler olması söz konusudur. Ama çok büyük farklılıklar olacağını zannetmiyorum'' dedi. 
     Tüpraş'ın fiyat belirlemesine ilişkin bir soru üzerine de, Ekim, şunları kaydetti 
     ''Yatırımcılar bu şirketi satın almak için, çok büyük bir sermaye koymuşlardır. Yaptıkları yatırımı çıkarmak isteyeceklerdir. Bundan kar etmek isteyeceklerdir. Koydukları paranın karlılık mantığıyla geri kazanılabilmesi için yeni Petrol Kanunu, hem rafinerileri, hem de dağıtıcıları serbest fiyat uygulamalarına rekabet ortamı içinde imkan veriyor. Türkiye'de bütün rafineri şirketleri Tüpraş çatısında olmasına rağmen Tüpraş'ın rakibi ithalattır. Tüpraş artık kamu şirketi değildir, sadece kanunlara uymak mecburiyetindedir. Ticari şartlara göre fiyatları serbestçe belirleyebilirler. Ama karşılarında dağıtıcılar vardır. Dağıtıcılar, Tüpraş'ın fiyatlarıyla ithal fiyatları sürekli karşılaştırmak durumundadırlar. Tüpraş da bu fiyatların kesiştiği bir çizgide fiyat belirlemek durumundadır, aksi olamaz.'' 
     
</TEXT>
</DOC>
