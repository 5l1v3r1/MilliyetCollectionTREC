<DOC>
<DOCNO> 370468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/aspo.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yangın sönmez 
</HEADLINE>
<TEXT>


Alex'in, Teknik Direktör Daum'u hedef alan açıklamaları Fenerbahçe camiasında şok etkisi yarattı. Futbol otoriteleri, futbolcular ile Alman hoca arasındaki uyumsuzluğun iyice gün ışığına çıktığı ve bu durumun takıma ciddi zarar vereceği görüşünde birleştiler 


Fenerbahçe'de Anelka ile başlayan sorunlar yumağı, Alex'in kendi sitesine yaptığı çarpıcı açıklamalar ile daha da düğümlendi. Brezilyalı yıldızın, oyun sistemini eleştirmesi ve teknik heyet tarafından hiçbir önlem alınmamasından yakınması bardağı taşıran son damla oldu. Sarı - Lacivertli camia, Alex'in Daum'a olan tepkisiyle sarsılırken, futbol otoriteleri takımın bu gelişmelerden olumsuz yönde etkileneceği, işlerin rayına oturmasının artık zor olduğunu savundular. 

Sorun olabilir 
ŞANSAL BÜYÜKA 

Alex gibi uysal bir portre çizen futbolcunun bile Fenerbahçe'nin teknik, taktik anlayışını eleştirmesi futbolcular ile hoca arasında ciddi bir uyumsuzluk olduğunu açıkça ortaya koyuyor. Bu uyumsuzluk kısa sürede kesin bir çözüme ulaştırılamazsa Fenerbahçe için ilerde büyük sorun olabilir. Ancak Alex ve onun gibi düşünenlere de bir sorum var. Hadi Daum bu kadar kötü, bunu anladık. Ama bir takım, bizzat Alex'in kendisi başta olmak üzere, bu kadar yürüyerek, bu kadar durarak, bu kadar isteksiz futbol oynar mı 
Fenerbahçe'de hocanın teknik taktik kusurları olabilir. Bunu kabul ediyorum. Ama futbolculara da rahatın battığı açıkça ortada. Bir takım bırakın Daum'u, hocasız sahaya çıksa daha iyi oynar. Hele de bu Fenerbahçe gibi gerçekten kaliteli oyunculardan kurulu bir takımsa. Daum'un her maçtan sonra yeni bir transfer önerisinden vazgeçip mevcudu en iyi şekilde oynatması gerekiyor. Bugün Daum'un elindeki kadro Fenerbahçe'de gelmiş geçmiş hiçbir hocaya nasip olmadı. Futbolcuların durgunluğunu ve isteksizliğini söylerken Daum'u günahsız sayamayız. 

Adres yanlış 
RIDVAN DİLMEN 

Alex'in çok ağır olmasa da antrenörüne bir serzenişi var. Adres yanlış ama. Bunu kamuoyu ile paylaşması doğru değil. Çünkü patron hocasıdır. Futbolcu antrenör ilişkisinde sohbet sırasında bazı lider oyuncularla, bazı hocalar takım hakkında fikir alış - verişinde bulunurlar. Sonunda kararı hoca verir. Bu aile içinde yaşanması gereken olaylardır ve çok nadir görünür. 
Alex'in bu çıkışından sonra Daum hakkında kuşkular daha da artacaktır. Çünkü, Brezilyalı oyuncu taraftarlar tarafından çok sevildiğinden artık bakış açısı değişecektir. Ancak bu durumun takım içinde bir sorun yaratacağını düşünmüyorum. 

Bir devrin sonu 
MEHMET DEMİRKOL 

Van Hooijdonk, Anelka ve Alex... Fenerbahçe'nin dünya çapındaki 3 starı sorun olarak teknik direktörü işaret ediyorsa, artık eylem zamanı gelmiş demektir. Alex, "yeni bir şeyler üretmek zorundayız" diyor. Daum ise 2 yıldır aynı oyun planında ısrarlı. Dünyanın en pahalı Alman Teknik Direktörü başarılı bir dönemin sonunda artık tıkandı. Oyun hakkında düşünmek yerine sürekli transfer istiyor. Bu durumu konuşma özgürlükleri olan yabancı starlar açıklayabiliyor. Ama Türkler'in bu özgürlüğü yok. Şu bir gerçek ki artık Daum'u isteyen yok. 
Aziz Yıldırım başkanlığının ilk döneminde 10 teknik adam değiştirdiği için Daum'u yollamak istemiyor. Bu anlaşılabilir. Ancak takım bu kadar tıkanmışken çözüm oyuncu almak ve satmak olamaz. Inzaghi'nin Terim'in arkasından söylediklerine o zaman çok kızmıştık. Ama bugün hatırlamakta fayda var "Bazen değişiklik gerekir. Ve tüm takımı değiştiremeyeceğinize göre bir kişiyi değiştirirsiniz." 


</TEXT>
</DOC>
