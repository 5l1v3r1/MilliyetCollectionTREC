<DOC>
<DOCNO> 367248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yasam/axyas02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ortaçağ' usulü 
</HEADLINE>
<TEXT>


Bodrum'da bir işletmeci iskeleye, Ortaçağ şatolarını andıran açılır kapanır bir bölüm yaptırarak, kendi müşterileri dışındaki tatilcilerin girmesini engelledi 

YAŞAR ANTER Muğla DHA 

TÜRK turizminin gözde merkezi Bodrum'da bir işletmeci, görenlerin şaşkınlıkla izlediği bir yöntemle iskelenin kendi müşterileri dışındaki tatilciler tarafından kullanılmasını engellerken, turistlerin de tepkisini çekti. Hazine'ye her yıl 1 ile 3 bin YTL arasında para ödeyerek iskele yaptıran işletme sahiplerinin yalnızca kendi müşterilerine hizmet vermek istemesi, bu ilginç çözümü de beraberinde getirdi. 

Manivela ve zincir 
KAMUYA açık olması gereken iskelenin girişine açılır kapanır bölüm yaptıran işyeri sahibi, manivela ve zincir aracılığıyla açma - kapama işini yapacak bir de personel görevlendirildi. Müşterileri dışındaki kişilerin iskeleye girmesini oynar bölümü kaldırarak önleyen işyeri sahibi, böylece iskeleyi yalnızca kendi müşterilerine tahsis etmiş oldu. 

Tatilciler nereden denize girecek 

Burası, milyona yakın yerli ve yabancı turistin ziyaret ettiği Bodrum'un Göltürkbükü sahili... Bir işletmeci manivela ve zincir aracılığıyla iskelenin bir bölümünü açılır kapanır köprü şeklinde yaptırmış. Yaklaşık 70 iskelenin bulunduğu sahilden denize girecek yer bulmakta zorlandıklarını belirten tatilciler ise "iskeleye kapı" olarak değerlendirdikleri uygulamaya tepki gösteriyor. 


</TEXT>
</DOC>
