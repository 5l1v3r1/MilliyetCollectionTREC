<DOC>
<DOCNO> 359086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur21.html </URL>
<DATE> 2005/07/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kuzenlerin kaçamağı kanlı bitti Eğlence dönüşü ölüme gittiler 4 ölü 
</HEADLINE>
<TEXT>

     Neşat DİŞKAYA-Adem GÜVEN DHA 

      İZMİR'in Urla ilçesi'nde, eğlenceden dönen 2'si kadın 4 kişinin bulunduğu otomobil, virajı alamayıp şarampole yuvarlandı. Kazada, mobilyacı kuzenler Zafer ve Fatih Dönertaş ile yanlarındaki Hatice Aktaş ve Hayriye Batmaz öldü. 
     Kaza, bugün saat 04.00 sıralarında İzmir Çeşme Otobanı Urla Gişeleri çıkışında meydana geldi. İzmir Karabağlar'daki Dönertaş Mobilya mağazası sahiplerinden Ertuğrul Dönertaş'ın oğlu 22 yaşındaki Zafer Dönertaş, amcasının oğlu 23 yaşındaki Fatih Dönertaş ile eğlenmek için aynı semtteki bir müzikhole gitti. Burada eğlenen amca çocukları, saat 02.00 sıralarında yanlarına müzikholde çalıştıkları öne sürülen 27 yaşındaki Hatice Aktaş ve 22 yaşındaki Hayriye Batmaz'ı da alarak, 35 AP 2375 plakalı Mercedes marka otomobille ayrıldı. Zafer Dönertaş'ın kullandığı otomobil, Urla'daki otoban gişeleri çıkışında virajı alamadı. Aşırı hız ve dikkatsizlik sonucu kontrolden çıkan otomobil, yol kenarındaki çelik bariyerleri parçaladıktan sonra yaklaşık 10 metre savrulup takla atarak durdu. 
     2 AYLIK EVLİYMİŞ 
     Eski Çeşme yolu üzerinde ters dönen ve metal yığını haline gelen otomobilde, sürücü Zafer Dönertaş ile Hayriye Batmaz olay yerinde öldü. Ağır yaralı olarak Urla Devlet Hastanesi'ne kaldırılan ve ilk tedavilerinin ardından Dokuz Eylül Üniversitesi Hastanesi'ne sevkedilen Hatice Aktaş yolda, Fatih Dönertaş ise hastanede yaşamını yitirdi. 
     Kazanın ardından Dönertaş ailesinin yakınları hastaneye akın etti. Ölen amca çocuklarından Zafer Dönertaş'ın iki aylık evli, Fatih Dönertaş'ın da nişanlı olduğu belirtildi. 
     
</TEXT>
</DOC>
