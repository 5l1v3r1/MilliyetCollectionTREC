<DOC>
<DOCNO> 399262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko10.html </URL>
<DATE> 2005/11/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Karadeniz'de palamut bereketi sürüyor... 
</HEADLINE>
<TEXT>

     Karadeniz'de Ağustos ayında başlayan palamut akını devam ederken, yaklaşık 750 gram gelen palamutların çifti, Sinop Balık Hali'nde ortalama 1 YTL'den alıcı buluyor. 
     Karadeniz'de Ağustos ayından itibaren ''çingene'' olarak adlandırılan öncülerin görülmesiyle başlayan palamut akını, sezon sonuna yaklaşılmasına rağmen önceki yılların aksine artarak devam ederken, bu durum balık fiyatlarının da düşmesine neden oldu. 
     Boylarına göre Sinop Balık Hali'nde yaklaşık 750 gram gelen palamutların çifti 1 YTL'den alıcı bulurken, bu fiyatlar tezgahlara da yansıyor. 
     Balıkçılar, palamut fiyatlarının mevsime göre normalin altında olduğunu, bu durumun vatandaşların lehine olmasına rağmen kendilerinin çok fazla bir şey kazanamadıklarını söylediler. 
     Sinop Su Ürünleri Kooperatifi Başkanı Refik Çobanoğlu, kazandıklarının önemli bölümünün masraflarına karşılık geldiğini belirterek, ''Bu fiyatlarla balıkçının cebine para girmez'' dedi. 
     
</TEXT>
</DOC>
