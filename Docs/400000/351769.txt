<DOC>
<DOCNO> 351769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun31.html </URL>
<DATE> 2005/06/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanların işi yıldızlara kaldı... 
</HEADLINE>
<TEXT>

     Almanya'nın önde gelen astrologları, Hıristiyan Demokrat Birlik Partisi CDU Genel Başkanı Angela Merkel'in, gelecek dönemlerde Başbakan Gerhard Schröder'e göre daha büyük mutluluklar yaşayacağı görüşünde birleşti. 
     Astrolog Jeanne Philippi, B.Z gazetesine açıklamasında, olası erken seçim günü olarak düşünülen 18 Eylül günü dolunay olacağına dikkati çekerek, yıldızların konumunun ani sürprizlere de işaret ettiğini söyledi. 
     Buna rağmen yengeç burcundan olan Merkel'in gelecek dönemlerde daha mutlu olacağını ifade eden Philippi, koç burcundan Schröder'in yıldızlarınınsa ayrılığa ve popülarite kaybına işaret ettiğini belirtti. 
     Astrolog Winfried Noe de, yıldızların konumunun, Merkel'in mesleki alanda başarılı olacağını, ancak sağlık durumunda kötüleşme gösterdiğini söyledi. 
     Philippi ve Noe, iktidara kim gelirse gelsin ülkede ekonomik canlanma ve 2007 yılında büyük bir ekonomik patlama olacağını kaydettiler. 
     Noe, Schröder'in ve aynı şekilde koç burcundan Dışişleri Bakanı Joschka Fischer'in, hayatlarında büyük değişiklik yapacaklarını, Schröder'in tüm sorumluluklardan kaçma hissini yaşadığını, Fischer'in ise hedeflerine ulaşmak için yılmadan çaba harcayacağını belirtti. 
     Merkel'in ani ve çok iyi fikirlerle ortaya çıkacağını ifade eden Noe, oğlak burcundan Hür Demokrat Parti FDP Genel Başkanı Guido Westerwelle'ninse biraz arka planda kalacağını kaydetti. 
     
</TEXT>
</DOC>
