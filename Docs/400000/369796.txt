<DOC>
<DOCNO> 369796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur25.html </URL>
<DATE> 2005/08/14/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Münih Belediye Başkanı Ude, Erzincan'da... 
</HEADLINE>
<TEXT>

     Almanya'nın Münih Belediye Başkanı Christian Ude, ''Türkiye'den gelen göçmenlerin huzurlu bir ortamda yaşamaları için özel çaba gösteriyoruz'' dedi. 
     Tunceli'deki programını tamamlayan Ude, Erzincan'ın Işıkpınar Beldesi'nde, Erzincan Belediye Başkanı Mehmet Buyruk tarafından Boğaziçi Aile Gazinosu'nda verilen yemeğe katıldı. 
     Ude, burada yaptığı konuşmada, Münih'te yaşayan Türklerin dini ve kültürel ihtiyaçlarını karşılamaya çalıştıklarını belirterek, bu doğrultuda 3 minareli caminin temelini attıklarını söyledi. 
     Kilise ve camilerin yan yana olması gerektiğine inandığını ifade eden Ude, şunları kaydetti 
     ''Türkiye'den gelen göçmenlerin huzurlu bir ortamda yaşamaları için özel çaba gösteriyoruz. Bu çalışmamızdan dolayı eleştiriler yapıldı. Ciddi tartışma yaşandı. Ancak radikal dinci terör düşüncelerini ayırdık. Ayrıca, Alevi topluluğu için kültür merkezi kuruyoruz. Almanya'da işsizliğin sebebi göçmen olarak görülüyor. Göçmenler gelmedi, biz onları davet ettik. Bu düşünceyle hareket ediyoruz.'' 
     
</TEXT>
</DOC>
