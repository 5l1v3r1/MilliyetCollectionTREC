<DOC>
<DOCNO> 357009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko38.html </URL>
<DATE> 2005/06/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hayat pahalılığı Amerikalıları göçe zorluyor... 
</HEADLINE>
<TEXT>

     ABD'de San Francisco, Boston ve New York gibi büyük şehirlerde artan ''konut fiyatları ve hayat pahalılığının'', Amerikalıları büyük şehirlerden göçe zorladığı bildirildi. 
     Amerikalıların bu sebeplerle, akın akın ülkenin güney ve batı kesimlerindeki Florida, Arizona, Nevada ve Kaliforniya gibi eyaletlerdeki ortak büyüklükteki şehirlere göç ettikleri belirtildi. 
     Amerikan İstatistik Bürosu'nun verilerine göre, göçler yüzünden güney ve batı bölgelerindeki 10 kent, 100 binin üzerinde nüfusu olan ve nüfusu en fazla artan şehirler arasında sayılıyor. 
     Listenin ilk sırasında yer alan Arizona'nın Phoenix şehri banliyölerinden Gilbert'in nüfusunun, son dört yılda yüzde 42 oranında 46 binden fazla artarak 156 bine ulaştığı kaydedildi. 
     Gilbert'i sırasıyla Florida'nın Miramar, Nevada'nın Kuzey Las Vegas, Florida'nın Port St. Lucie, Kaliforniya'nın Roseville, Nevada'nın Henderson, Arizona'nın Chandler, Florida'nın Cape Coral ve Kaliforniya'nın Cucamonga ile Irvine şehirleri takip etti. 
     
     NÜFUSU AZALANLAR 
     Yüksek konut fiyatları ve hayat pahalılığı yüzünden en fazla nüfus kaybeden şehirlerin başında ise San Francisco ve Boston gelirken, 2000-2004 yılları arasında Boston'un nüfusunun yüzde 3,4'ü 19 bin kişi , San Francisco'nun nüfusunun ise yüzde 4,2'si 32 bin kişi bu sebepten göç etti. 
     Arizona'nın Gilbert şehrinde bir evin ortalama fiyatının 220 bin dolar olduğu belirtilirken, Boston'da 387 bin dolar, San Francisco'da ise 641 bin dolar olduğu kaydediliyor. Bu yüzden Gilbert'e her ay ortalama 1000 kişinin göç ettiği ifade ediliyor. 
     Boston ve San Francisco'nun yanısıra ülkenin Kuzeydoğu ve Ortabatısı'nda yer alan Detroit, Pittsburgh, Cincinnati ve Cleveland gibi sanayi şehirlerinin ise göç verdiği belirtiliyor. 1990'larda nüfus patlaması yaşanan bu şehirlerin artık göç alamadığı da ifade edildi. 
     
</TEXT>
</DOC>
