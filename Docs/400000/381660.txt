<DOC>
<DOCNO> 381660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur03.html </URL>
<DATE> 2005/09/26/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Çatıdan düşen hırsız öldü 
</HEADLINE>
<TEXT>

     İzmir’in Yenişehir semtinde, Milli Eğitim Bakanlığı’na bağlı Devlet Kitapları Merkez Yayınevi’ne giren hırsızlardan biri çatı katından düşerek öldü, diğeri polis tarafından yakalandı. 
     Alınan bilgiye göre, Kenan Fettullah Aktar 23 ve M.U. 17 adlı kişiler, sabaha karşı hırsızlık yapmak amacıyla, 1119. sokak 22 numarada bulunan Milli Eğitim Bakanlığı Devlet Kitapları Merkez Yayınevi binasına girdi. 
     Hırsızlardan Aktar, 4 katlı binanın çatısında bulunduğu sırada polisin geldiğini fark etti. Paniğe kapılarak beton zemine düşen Aktar, olay yerinde hayatını kaybetti. 
     Binada araştırmalarını sürdüren polis, çatıda saklanan diğer kişi M.U’yu yakaladı. M.U, ifadesi alınmak üzere Boğaziçi Karakolu’na götürüldü. 
     Polis, yayınevinden herhangi bir şey çalamayan hırsızların, binaya değerli eşya ya da para bulunduğunu sanarak girdiklerini tahmin ettiklerini bildirdi. 
     Binanın, Devlet Kitapları Müdürlüğü’nce, ders kitapları ile diğer basılı eğitim malzemelerinin dağıtımını sağlamak amacıyla depo ve sevk amacıyla kullanıldığı öğrenildi. 
     
</TEXT>
</DOC>
