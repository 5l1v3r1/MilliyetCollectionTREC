<DOC>
<DOCNO> 358230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo08.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hakan'a kapım açık' 
</HEADLINE>
<TEXT>


Milli Takım Teknik Direktörü Fatih Terim, hak eden herkesin Ay - Yıldızlı formayı giyebileceğini müjdeledi. Tecrübeli hoca, yıldız futbolcuya hazır ol mesajı gönderdi 


A Milli Takım'da Fatih Terim ile birlikte yepyeni bir dönem başlarken, gündemden düşmeyen Hakan Şükür krizi de sona erdi. 
Teknik Direktör Fatih Terim, Ay - Yıldızlı formayı hak eden herkesin giyebileceğini dile getirerek, "Hakan konusunun kişisel olarak uzatılması Milli Takım'a zarar verir. İyi olan, çalışan herkes göreve hazır olsun. Hakan Şükür'e de kapımız her zaman açık" yorumunu yaptı. 
Akdeniz Oyunları'ndaki futbol finalini izlemek üzere gittiği Almeria'da Milli Takım'ın geleceğine ilişkin fikirlerini de açıklayan Terim, uzun vadeli bir program hazırladıklarını belirtti. 
Riva veya Beylerbeyi'nde kurmayı düşündükleri Milli Takımlar Merkezi için çalışmalara başladıklarını vurgulayan tecrübeli hoca, iki gün boyunca İtalya'da bu konuyla ilgili incelemelerde bulunacağını açıkladı. 
70 saatlik çok yoğun bir program çerçevesinde Almeria'dan dün Milano'ya giden Fatih Terim, oradan da Floransa'ya geçerek Milan ile Fiorentina kulüplerini ziyaret edecek. 
Milli Takımlar Sorumlusu Serdar Güzelaydın ile bu kulüplerin tesislerinde incelemelerde bulunacak olan Terim, iki gün sonra Türkiye'ye dönecek. 

Çobanoğlu krizi 

Ay-Yıldızlılar'ın menajeri hakkında henüz net bir kararın alınmadığı ifade edildi. Teknik patron Fatih Terim, "Türkiye'ye dönünce konu netleşir" dedi 

Fatih Terim ile büyük değişim içine giren Milli Takım'da, Can Çobanoğlu bilmecesi sürüyor. Fatih Terim, Çobanoğlu için henüz bir karar verilmediğini belirterek, "Bu konuda benden çok federasyonumuzun Çobanoğlu ile görüşmesi gerekiyor. Kendisi, Akdeniz Oyunları'na gitti ve h l görevde. Türkiye'ye dönüşte bu konuda netleşir" dedi. 
Milli Takımlar Sorumlusu Serdar Güzelaydın ise yeni bir teknik ve idari şablon hazırlandıklarını açıkladı. Güzelaydın, "Çobanoğlu, Milli Takım'da teknik kadroyla, federasyon arasında köprü görevi yapıyor. Ancak yeni şablonda böyle bir görev gözükmüyor. Burada kararı bizden çok Çobanoğlu'nun vermesi gerekiyor" diye konuştu. 

Pahalı geldi 

Futbol Federasyonu'nun Olimpiyat Stadı'na taşınma projesi 1 milyon doları bulan maliyet nedeniyle şimdilik iptal edildi. Federasyonun taşınmasından sonra Olimpiyat Parkı üzerinde kurulması düşünülen ve Milli Takımlar'ın kalacağı otel ve eğitim merkezi projesi de böylece tehlikeye girdi. Bıçakcı yönetimi, Riva veya Beylerbeyi'nde kalıcı bir tesis kurma fikrine sıcak bakıyor. 

Mesçi kalıyor 

Akdeniz Oyunları'nda Olimpik Milli Takımı Mesut Bakkal ile birlikte finale kadar taşıyan Turan Mesçi'nin göreve devam edeceği öğrenildi. Fatih Terim'in, genç takımın başında başarılı işler yapan Mesçi'ye yeniden görev verme kararı aldığı bildirildi. Bu arada Terim, Olimpik Takımı'nı överek, "Bizimkiler geç açıldılar. Henüz gençler ve ileride daha iyi olacaklar. Futbolda herşey var, kazansak iyi olurdu ama gümüş madalya da bir başarı" dedi. 


</TEXT>
</DOC>
