<DOC>
<DOCNO> 375349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun40.html </URL>
<DATE> 2005/09/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bush, felaket bölgesine 7 bin asker daha gönderiyor... 
</HEADLINE>
<TEXT>

     ABD Başkanı George Bush, New Orleans'ta Katrina felaketine karşı yönetiminin yeterince ilgi göstermediği eleştirilerinin ardından, bölgeye 7 bin asker daha göndereceğini açıkladı. 
     Eleştirilere hedef olduktan sonra, Texas'taki çiftliğinde sürdürmekte olduğu tatilini erken bitirerek cuma akşamı Washington'a dönen Bush, ''Görevin büyüklüğü, daha fazla kaynak ayrılmasını gerektiriyor. Amerika'da vatandaşlarımızı ihtiyaç duydukları şeylerden mahrum bırakmayız'' dedi. 
     Bush, şu anda bölgede aktif 4 bin askerin bulunduğunu ve 72 saat içinde Kuzey Karolina'daki Fort Bragg, Texas'taki Fort Hood ve California'daki Camp Pendelton üssünden 7 bin askerin daha bölgeye gönderileceğini kaydetti. 
     Bu askerlerin dışında bölgede, ABD Ulusal Muhafız Gücü'nden 21 bin asker görev yapıyor. Bush'un açıklaması, ABD Savunma Bakanı Donald Rumsfeld ve ABD İç Güvenlik Bakanı Michael Chertoff ile bir saat süren çalışma toplantısının arkasından geldi. 
     Başkan Bush, cumartesi günlerinin olağan radyo konuşmasını bu kez Beyaz Saray'da, yanında Rumsfeld, Chertoff ve ABD Genelkurmay Başkanı Orgeneral Richard Myers olduğu halde yaptı. Bush konuşmasında, ''Bölgedeki gururlu vatandaşlarla konuştuğunuzda, içlerindeki gücün kırılmadığını görüyorsunuz'' dedi. 
     Cuma günü kasırgadan zarar gören Alabama, Mississippi ve Louisiana'da 7 saat süren bir tur yapan Bush, kongre tarafından geçirilen 10.5 milyar dolarlık Katrina yardım paketini de imzalayarak yasalaştırdı. 
     ABD'de İşçi Bayramı olan pazartesi günü Bush'un, Katrina kasırgasında zarar gören bölgeye ikinci kez ziyaret düzenlemesinin planlandığı belirtiliyor. 
     
</TEXT>
</DOC>
