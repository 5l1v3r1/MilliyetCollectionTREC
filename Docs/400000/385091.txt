<DOC>
<DOCNO> 385091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo14.html </URL>
<DATE> 2005/10/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Zafer Biryol Formayı kapabilmek için sahada her şeyimi vereceğim 
</HEADLINE>
<TEXT>

     Fenerbahçe'ye transfer döneminin son günlerinde imza atan Zafer Biryol, kadroya girebilmek için idmanlarda her şeyini vereceğini söyledi. 
     Fenerbahçe'de henüz forma şansı bulamayan Zafer, Samandıra Tesisleri'ndeki antrenman sonrası düzenlediği basın toplantısında, sarı-lacivertli takıma sakat geldiği yönündeki iddiaları yalanlayarak, yeni takımındaki 4. gününde antrenmanda sakatlandığını, sakatlığının geçme döneminde son bir haftaya girdiğini ifade etti. 
     Önümüzdeki hafta artık takımla birlikte çalışabileceğini açıklayan Zafer, bir gazetecinin, kadroda şans bulup bulamayacağı yönündeki sorusuna ise, ''Ben şans bulurum. Önemli olan benim bulduğum bu şansı nasıl kulanacağım. Bu takım Türkiye Kupası'nda, Avrupa Şampiyonlar Ligi'nde ve Turkcell Süper Ligi'nde mücadele edecek. Haliyle bugün yedek olan oyuncular da şans bulacaklar. Ama dediğim gibi önemli olan gelen şansı nasıl kullanacağınız. Formayı kapabilmek için sahada her şeyimi vereceğim, gerisi hocamızın takdiridir. Önemli olan Fenerbahçe'nin başarısıdır'' diye yanıt verdi. 
     Zafer, Fenerbahçe'de arkadaşlık ortamının çok iyi olduğunu vurgulayarak, ''Burada her şey çok güzel, başka takımlara göre değerlendirirsek, çok büyük farklar var'' dedi. 
     Fenerbahçe'ye gelmeden önceki beklentilerinin geldikten sonra değişmediğini ifade eden Zafer, bir gazetecinin ısrarla sorduğu ''Şans bulamazsan ne olur '' sorusuna ise, ''Boğulacaksan büyük denizde boğul'' yanıtını verdi. 
     
</TEXT>
</DOC>
