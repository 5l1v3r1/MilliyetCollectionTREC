<DOC>
<DOCNO> 363967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/axspo01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu öde Ailton 
</HEADLINE>
<TEXT>


Schalke 04, Brezilyalı yıldızı yeni sezon için verdiği 500 bin Euro'yu almadan serbest bırakmayacaklarını açıkladı. Beşiktaş'ın yeni transferi, Alman kulübünün böyle bir ödeme yaptığını hatırlamadığını ifade etti 


Beşiktaş'a büyük sükse yaparak gelen Ailton'un, Schalke 04'ten bu sezonun parasını peşin olarak aldığı, bunu geri vermeden serbest kalamayacağı açıklandı. 
Alman "Bild am Sonntag" gazetesi, Brezilyalı futbolcunun, Schalke 04'e olan borcunu ödemediği sürece kulüp Menajeri Rudi Assauer'in, serbest bırakılması için gerekli olan kağıdı imzalamak istemediğini ve Ailton'un bu durumda şimdilik Beşiktaş'ta oynayamayacağını yazdı. 
Beşiktaş'ın yeni transferinin, Alman kulübünden her sezon için 500 bin Euro aldığı, yeni sezonun parasını da kulüpten önceden tahsil ettiği vurgulandı. Haberde, Schalke 04'ün bu parayı geri istediği belirtildi. 
Ailton, kendisine böyle bir ödeme yapıldığını hatırlamadığını söylerken, Schalke 04 yöneticisi Josef Schnusenberg, "Her şey yazılı sözleşmede var. Biz paramızı geri alacağız" ifadesini kullandı. 
Bild ayrıca, Brezilyalı futbolcunun, "Maddi açıdan bu transfere ihtiyacım yoktu. Ancak Beşiktaş, Schalke'ye bunun için 3 milyon Euro ödüyor ve kulübün de bu paraya ihtiyacı var" demecine yer verdi. 
Öte yandan Javad için İran'ın Pas takımından haber bekleyen Siyah-Beyazlı yönetim, ön libero transferini çarşamba gününe kadar kesinleştirmeyi planlıyor. İranlı olmazsa, Bernier'de karar kılınacak. 

Fulya'dan ayda 850 bin dolar 

Beşiktaş, projeden yılda 10 milyon dolardan fazla bir kazanç sağlamanın hesabını yapıyor 

ATIF KEÇECİ 

Fulya için karar alındı, artık temelin atılması bekleniyor. Behçet Ümitlen, Yılmaz Ekergil, Ertunç Soğancıoğlu, Prof. Mim. Hasan Boduroğlu, Prof. Noyan Aslan ve Av. Ömer Koçak'tan oluşan komisyon, teklif veren 9 firmanın şartlarını değerlendirmiş, İnanlar İnşaat ile Aşçıoğlu İnşaat arasında tercihini Aşçıoğlu'ndan yana kullanmıştı. 
130 bin metrekarelik toplam inşaat alanı olan Fulya projesinde, 75 bin metrekarelik ticari alanın 41 bin 100 metrekaresi, 55 bin metrekarelik otoparkın da 45 bin 550 metrekarelik kısmı Beşiktaş'ın olacak. 
Bu ticari yapılanmada 21 bin 700 metrekarelik kısım hastane olarak planlanırken, 8 bin metrekare konut, ofis veya medikal merkez, 2 bin 150 metrekare ise yeme - içme alanı olacak. 12 bin 500 metrekarelik kısmın ise hipermarket Bir kısmı otopark olması öngörülüyor. 

Bonusu iki Mercedes 
Yapılan tahmini gelir tablosuna göre Siyah - Beyazlılar, bu projeden ayda 850 bin dolar, yılda ise 10 milyon 200 bin dolarlık girdi bekliyor. Kulübün tahmini geliri içinde otoparktan beklenti ise 3 milyon dolar... 
Aşçıoğlu İnşaat, tüm bunların yanında kulübe 7 milyon dolarla birlikte, makam aracı olarak kullanılması şartıyla 2 adet S kasa Mercedes Değeri yaklaşık 400 bin Euro hediye edecek. 

"Yükseliş başlamalı" 

Pancu, Türk Futbolu'nun Avrupa'da gerilediğini söyledi, "Yeniden rakiplerimizi korkutmalıyız" dedi 

ORHAN YILDIRIM 

Daniel Pancu, Beşiktaş'ın UEFA Kupası'ndaki başarısının Türk futbolunun imajı için gerekli olduğunu söyledi. Türkiye'de dördüncü sezonunu yaşadığını ve ekiplerimizin Avrupa'da gerileme sürecine girdiğini söyleyen Rumen oyuncu, "İlk geldiğimde 2 takım direkt Şampiyonlar Ligi'ne katılıyordu. 4 ekip de UEFA'ya. Şimdi biri son anda o da iki eleme oynayarak Devler Ligi'ne katılabilecek. UEFA ise 2 takıma düştü. Yeniden futbolumuzla Avrupa'yı korkutmalıyız. Hem Beşiktaş, hem de ülke olarak bunu yapmalıyız" dedi. 
Ailton'un takıma katılmasından korkmadığını ve rekabete hazır olduğunu ifade eden Pancu, Teknik Direktör Rıza Çalımbay'ın kendisini joker olarak düşünmesinin avantaj olduğunu vurguladı. 
Pancu, çocuğunun 19 Eylül'de doğacak olmasını ise şöyle yorumladı "5.5 yıl boyunca 19 numaralı formayı giydim ve bana çok uğurlu geldi. Ben de sordum hangi tarih diye, eylül ortası dediler. Doğum sezeryanla yapılacağı için tarih olarak 19'u seçtim." 

Çalımbay'dan ilginç yasak 

SÜLEYMAN HATISARU 

Beşiktaş Teknik Direktörü Rıza Çalımbay, futbolcularına İstanbul dışı yasağı koydu. Kamp sonrasında verilen iki günlük izni dinlenerek geçirmelerini öğütleyen başarılı çalıştırıcı, oyunculardan şehir dışına gitmemelerini istedi. Siyah - Beyazlılar bu sabah 11.00'de Belgrad Ormanı'na giderek kros yapacak. Öte yandan Siyah - Beyazlılar'da, Çalımbay'ın dışında yeni transferlerden Adem Dursun ve Kürşat'ın yanı sıra İbrahim Toraman, Murat Şahin ve Ergün'ün de Sivaslı oldukları ortaya çıktı. 

Sakatlar bugün takıma dönüyor 

Siyah - Beyazlılar'ın cuma günü yaptığı antrenmana sakatlıkları nedeniyle katılmayan Tümer, Güven, Ahmet Dursun ve İbrahim Akın'ın bugün takımdaki yerlerini alacağı açıklandı. Kulüp doktorları, Almanya'da Bayern Münih'in Doktoru Wolfarth'a muayene olan Tümer'in tedavisinin olumlu geçtiğini, diğer oyuncuların da sağlık durumlarının çok iyi olduğunu ifade etti. 

Sadece Mehmet Sedef kalıyor 

Beşiktaş alt yapısından yetişen ve A takıma çıkan Sezer Sezgin, İbrahim Kaş ve Ergün, tecrübe kazanmaları için kiralanıyor. Teknik Direktör Rıza Çalımbay'ın isteği üzerine Sezer ve İbrahim Kaş, Elazığspor ile anlaşırken, Ergün ise takım arayışlarına devam ediyor. A Takıma yükselen ve geçen sezon Akçaabat Sebat maçında 90 dakika forma giyen Mehmet Sedef ise yerini korudu. 


</TEXT>
</DOC>
