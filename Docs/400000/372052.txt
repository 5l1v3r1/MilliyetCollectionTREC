<DOC>
<DOCNO> 372052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo12.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra bizde' 
</HEADLINE>
<TEXT>



Ülkerspor'dan Efes Pilsen'e geçerek bu sezonun en flaş transferlerinden birine imzasını atan milli forvet Kerem Gönlüm, Sırbistan Karadağ'da yapılacak 2005 Avrupa Şampiyonası öncesi son derece iddialı açıklamalar yaptı. 
2.08 boyunda ve 28 yaşındaki tecrübeli forvet, 2001 yılında Türkiye'de yapılan Avrupa Şampiyonası'nda finalde Sırbistan Karadağ'a kaybedişlerini h l unutamadığını söyledi. Gönlüm, "O sırada ben kadroda değildim ama en az sahadaki takım arkadaşlarım kadar üzülmüştüm. Şimdi sıra bize geldi. O günlere göre çok daha tecrübeli ve güçlü bir kadromuz var. Zoru başaracağımıza eminim" diye konuştu. 
Kerem, Milli Takım'ın hazırlık çalışmaları ve Avrupa Şampiyonası finalleri ile ilgili düşüncelerini şöyle özetledi "Takım toplandıktan sonra Tanjevic, Hidayet'i oyun kurucu, beni de alışık olmadığım forvet pozisyonuna çekti. Coach savunmada fizik üstünlüğü kurmak ve ribaundlarda etkili olabilmek için beni üç numarada deniyor." 

Devler Rimini'de 

Bormio kampını tamamlayan A Milli Basketbol Takımımız, dün karayoluyla Rimini'ye gitti. Yaklaşık 5 saatlik bir yolculuktan sonra otele yerleşen milliler, akşam da antrenman yaptı. Dev adamlar Bormio'da oynadıkları turnuvada Gürcistan'ı yenmiş, Bulgaristan ve İtalya'ya mağlup olmuştu. 

Rakip İrlanda 

A Milli Basketbol Takımımız, Rimini turnuvasının ilk gününde İrlanda ile bu akşam TSİ 21.00'de karşı karşıya gelecek. Günün diğer maçında ise İtalya ve Finlandiya takımları karşılaşacak. Galip gelen ekipler, yarın finalde mücadele edecekler. Ay-Yıldızlı ekip 25 Ağustos'ta yurda dönecek. Bu arada Mirsad, özel işleri için Moskova'ya gitti. 

Görünmez kaza 

Milli Takım'ın son antrenmanında, görünmez bir kaza yaşandı. Kondisyoner Paolo Belleti, oyunculara halter çalıştırırken, ağırlıklardan biri yerinden koptu ve antrenörün suratına geldi. Bir anda kanlar içinde kalan Belleti'ye ilk müdahaleyi fizyoterapist Bahattin Tapan yaparken, İtalyan çalıştırıcının önemli bir sorunun olmadığı açıklandı. 




</TEXT>
</DOC>
