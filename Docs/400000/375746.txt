<DOC>
<DOCNO> 375746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko30.html </URL>
<DATE> 2005/09/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Enka'dan, Moskova'ya 95 milyon dolarlık otel... 
</HEADLINE>
<TEXT>

     Hisselerinin yüzde 52'sine Enka Grubu'nun sahip olduğu Kızıl Tepeler Şirketi'nin yaptırdığı ve Swissotel Grubu'nun işleteceği ''Swissotel Moscow''un resmi açılışı yapıldı. 
     Moskova kent merkezinde yaklaşık 95 milyon dolara malolan otelin açılış töreninde Türkiye'nin Moskova Büyükelçisi Kurtuluş Taşkent, Enka Grubu'nun Onursal Başkanı Şarık Tara, Moskova Belediye Başkanı Yardımcısı İosif Orconikidze, İsviçre ve Singapur'un Moskova büyükelçileri hazır bulundu. 
     Orconikidze, Türk yatırımcıların Moskova'da çok başarılı işler yaptığını vurgularken, Rusya'daki ilk Türk yatırımcısı olan Enka şirketler grubunun çalışmalarından övgüyle söz etti ve Moskova'nın yabancı yatırımcılar için çok cazip olduğunu bildirdi. 
     Şarık Tara da konuşmasında, Rusya'daki ilk Türk yatırımcı olduklarını ve bugüne kadar 200'den fazla esere imza attıklarını belirterek, oteli yaptıklarında hiçbir masraftan kaçınmadıklarını ve bunun sadece Rusya'nın değil Avrupa'nın en iyi otellerinden biri olduğunu söyledi. 
     Swissotel Moskova'nın Müdürü Klaus Kartmann, otelin dizaynının uzmanlar tarafından yapıldığını ifade ederek, otelde kullanılan ahşabın yangına bir saat dayanıklı olduğunu, tüm odalarda internet erişimi ve çift telefon hattı bulunduğunu söyledi. 
     Personelin kıyafetinin de itinayla seçildiğini ve Singapur'dan sipariş edildiğini kaydeden Kartmann, ''Otelimizde personelimizin giydiği üniformayı başka bir yerde göremezsiniz. Çok ince ve detaylı bir çalışma yaptık'' dedi. 
     Swissotel Moskova'da 1 kral dairesi, 21 ''Executive Suit'' ve 6 normal suit olmak üzere toplam 235 oda bulunuyor. 200 metrekare olan kral dairesinin hafta içi geceliği bin 500 avro, hafta sonu 2 bin avro, normal odaların fiyatı da 400 avro civarında olacak. 
     Swiss Otel Moskova'da 400 personel çalışırken, deneme safhasındaki otelin ilk müşterisi Koray İnşaat Yönetim Kurulu üyesi Erdoğan Turgut oldu. 
     Tüm masrafları Kızıl Tepeler Şirketi tarafından karşılanan oteli dünya çapında sayısı 28 olan Swissotel, cirodan alacağı yüzde karşılığında işletecek. 
     Otelde tüm odalarda, plazma televizyon, internet bağlantısı, otel çapında kablosuz internet erişimi, faks, 2 değişik telefon hattı, müşterinin istemesi halinde odaya doğrudan telefon hattının yanı sıra tüm odalarda bulunan expresso makinalarında sınırsız miktarda ücretsiz expresso içilebilecek. 
     Kızıl Tepeler Genel Müdürü ve Yönetim Kurulu Üyesi O. Zeki Işın, otelin 35 bin metrekarelik alana kurulu olduğunu ve ''95 milyon KDV''ye malolduğunu ifade ederek, otel inşaatının yüzde 60'ını krediyle, yüzde 40'ını da öz kaynaklarından karşıladıklarını söyledi. 
     Enka Grubu'nun Swissotel ile birlikte Rusya'daki yatırım miktarı 800 milyon doları aşarken, otelde kullanılan mobilyaların önemli bir kısmı Kelebek Mobilya tarafından yapıldı, taşlar Endonezya'dan getirildi. 
     Moskova Belediye Başkanı Yuri Lujkov'un, programında son anda meydana gelen değişiklik yüzünden katılmadığı törende, mankenlerin yaptığı kısa defile de, katılımcıların beğenisini kazandı. 
     
</TEXT>
</DOC>
