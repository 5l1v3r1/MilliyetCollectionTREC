<DOC>
<DOCNO> 366312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yasam/yas08.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok tişört denedi diye dayak yedi 
</HEADLINE>
<TEXT>


ADAPAZARI DHA 

Adapazarı'nda gittiği mağazada çok sayıda tişört denemesine rağmen hiçbirini almayan Yücel Aydın 44 , vitrindeki mankenin üzerinde gördüğü tişörtü de denemek isteyince mağaza çalışanlarından dayak yedi. Aydın, dün kızı Meliha Boztepe ile birlikte Çark Caddesi'ndeki bir giyim mağazasına gitti. Burada denediği birçok tişörtü beğenmeyerek, vitrindeki mankenin üzerinde gördüğü tişörtü de denemek isteyen Aydın, satış elemanı Ayşe Yayla'nın tepkisiyle karşılaştı. Yayla, Aydın ile çok sayıda tişört denemesine rağmen almadığı gerekçesiyle tartışmaya başladı. Bu sırada mağaza sahibi Mustafa Ovalı'nın da katılmasıyla tartışma büyüdü. İddiaya göre, Ovalı, tartıştığı Yücel'i yumrukladı. Baygınlık geçirerek mağazanın önüne yığılıp kalan Aydın, ambulansla hastaneye kaldırıldı. 


</TEXT>
</DOC>
