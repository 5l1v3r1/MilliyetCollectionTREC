<DOC>
<DOCNO> 397094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo39.html </URL>
<DATE> 2005/11/22/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Bıçakçı'dan olaylı milli maç açıklaması... 
</HEADLINE>
<TEXT>

     Futbol Federasyonu Yönetim Kurulu'nun, Beylerbeyi Atatürk Eğitim ve Araştırma Merkezi'ndeki toplantısının ardından yapılan açıklamada, İsviçre maçı sonrası yaşanan gelişmelerin herkesi derinden yaraladığı belirtilerek, ''Soruşturma kapsamına alınan tüm arkadaşlarımızın savunmalarını en iyi şekilde yapmaları için, kendilerine gereken tüm desteği sağlayacağız'' denildi. 
     Yaklaşık 3.5 saat süren toplantının ardından, hazırlanan yazılı açıklamayı Futbol Federasyonu Başkanı Levent Bıçakcı okudu. 
     ''İsviçre maçı sonrasında yaşanan gelişmeler hepimizi derinden yaraladı. Sizlerin ve kamuoyunun hassasiyetinin, futbolumuzun değerlerinin korunması adına olduğunu biliyoruz'' denilen açıklamada, şöyle denildi 
     ''Zaten bizim de öncelikli ve önemli gündemimiz bu, ancak FIFA Disiplin Komitesi'nin başlattığı soruşturma ve ardından gelecek yargı süreci sonuçlanıncaya kadar, Türk futbolunun çıkarlarının korunması adına hepinizden ılımlı, sağduyulu davranışlar sergilemenizi rica ediyoruz. 
     Sizlerin de çok iyi bildiği gibi, FIFA, Türk medyasında yer alan haber, yorum ve görüntüleri de bu soruşturma evresinde hazırlanan dosyaya delil olarak koyuyor. Medyada yer alan yapıcı ve yol gösterici eleştirileri saygıyla karşılıyor, doğal olarak bunları dikkate alıyoruz. Ancak tamamen ülkemizin aleyhine olan bazı asılsız varsayımlar ise çok kritik bir soruşturma döneminde elimizi ve tezimizi zayıflatmanın ötesinde bir işe yaramıyor. Var olan sorunlarımızı tabii ki tartışalım. Bunda doğru yolun bulunması ve Türk futbolunun daha sağlıklı bir yapıya ulaşması adına biz de yarar görüyoruz. Ama bu tartışmaların, bu kritik aşama geride bırakıldıktan sonra yapıldığında futbolumuza daha büyük faydalar getireceğinin de altını önemle çizmek istiyoruz.'' 2006 Dünya Kupası finallerine katılabilmek için büyük bir efor sarf edildiği ifade edilen açıklamada, ''Eleme maçlarından başlanılarak, play-off karşılaşmasının bitimine dek olan süreçte, A Milli Takım Sorumlusu Davut Dişli, teknik sorumlu Fatih Terim ve arkadaşlarıyla birlikte oyuncularımız büyük bir özveriyle görevlerini yaptı. Bazı oyuncularımız, maçın gergin atmosferinden etkilenerek sportmenlikle bağdaşmayan ve bizim de onaylamadığımız davranış yanlışları içerisine düştü. Bu hareketlerinin karşılığında bazıları ceza da alacak. Ancak biz, Futbol Federasyonu olarak, FIFA Disiplin Komitesi tarafından soruşturma kapsamına alınan tüm arkadaşlarımızın savunmalarını da en iyi şekilde yapmaları için kendilerine gereken tüm desteği sağlayacağız'' görüşüne yer verildi. 
     
     ''ÜLKEMİZİN SAVUNMASINI EN İYİ ŞEKİLDE YAPACAĞIZ'' 
     Türkiye-İsviçre maçının bitiminde yaşanılanları onaylamanın mümkün olmadığı kaydedilen açıklamada, Futbol Federasyonu Yönetim Kurulu'nun, bu konuyla ilgili değerlendirmeleri yaptığı ve bir görüş ayrılığı bulunmadığına işaret edildi. 
     Uyum içerisinde ve her zamankinden daha fazla birbirine kenetlenerek, belirlenen sorunların ve bu aşamada ortaya çıkan sıkıntıların üstesinden gelineceğinin bilindiği vurgulanan açıklamada, şöyle devam edildi 
     ''Önümüzdeki günlerde FIFA Disiplin Komitesi'nin soruşturmaları tamamlanacak. Ardından yargı süreci başlayacak. Bu süreç sadece Disiplin Komitesi'nin kararlarıyla sınırlı değil. Komitenin vereceği kararın ardından FIFA'nın Tahkim Kurulu'na, ardından da CAS'a başvurma haklarımız var. Ülkemizin savunmasını en iyi şekilde yapacağımıza emin olmanızı istiyoruz. Daha önce yaşanan emsal olaylarda verilen cezaları da dikkate aldığımızda, bazı çevrelerin ifade ettiği gibi, büyük bir cezayla karşılaşacağımızı sanmıyoruz. Var olduğu iddia edilen olaylar, böyle bir cezayı getirecek büyüklükte değil. Kaldı ki, ortada bir güvenlik sorunu yok. Seyircinin karıştığı bir olay da yok. Futbolcular ve bazı kenar yönetim görevlilerinin dahil olduğu bu olaylara, maalesef böylesine kritik çoğu karşılaşmada da rastlanabiliyor. 
     Spordan Sorumlu Devlet Bakanı ve Başbakan Yardımcısı Sayın Mehmet Ali Şahin'in yaptığı açıklamalardaki görüşlerine biz de katılıyoruz. Başbakanlık Teftiş Kurulu'nun son olayları incelemesinden en ufak bir rahatsızlık duymuyoruz. Çünkü Futbol Federasyonu olarak, olayla ilgili tüm aşamalarda gerekli adımları attığımızı biliyoruz. Sayın Bakan, yasa gereği gözetim ve denetim yetkisine sahip. Bunu gerekli gördüğünde kullanması da son derece doğal, ancak Futbol Federasyonu ile ilgili kararların verildiği platformun Futbol Genel Kurulu olduğunu da değerli kamuoyumuza hatırlatmakta yarar görüyoruz.'' Açıklamada, herkesten tekrar ılımlı, sağduyulu ve Disiplin Komitesi'ne sunacakları savunmaların etkisini azaltmayacak yaklaşımlar göstermesini rica edildi ve elbirliğiyle önce bu sıkıntının sonra da diğer sorunların aşılacağına olan inanç dile getirildi. 
     
     SORULARI YANITLADI 
     Futbol Federasyonu Başkanı Levent Bıçakcı, basın toplantısının ardından gazetecilerin sorularını yanıtladı. 
     Bıçakcı, A Milli Takım Antrenörü Mehmet Özdilek'in istifasıyla ilgili bir soruya, ''Sayın Özdilek'in kararını saygıyla karşılıyoruz. FIFA'nın soruşturma açtığı isimlerden bir tanesiydi. Kendisiyle her zaman beraberiz, yardımcı olacağız. Bundan sonraki gelişmeleri birlikte yaşayacağız. Kendisiyle görüştük, bunun daha sağlıklı olacağı görüşünde olduğunu savundu. Biz de istifasını kabul ettik'' yanıtını verdi. 
     FIFA'nın soruşturma açtığı oyunculara Futbol Federasyonu olarak kendilerinin de ceza verip vermeyecekleriyle ilgili bir soru üzerine Bıçakcı, ''Cezalar gelmeden, böyle bir değerlendirme yapmayı uygun görmüyoruz. Önce bu soruşturma bitsin, ondan sonra biz de önümüze bakacağız''dedi. 
     Bıçakcı, Devlet Bakanı ve Başbakan Yardımcısı Mehmet Ali Şahin'in dünkü açıklamaları konusunda da şunları kaydetti 
     ''Sayın bakanımız genel konuştu. Biz de daha sonra kendisiyle konuştuk. Genel ifadeler kullandığını söyledi. Tüm başarısız federasyonlar için, görevini yapmayan federasyonlar için olduğunu söyledi. Biz bunu kesinlikle kabul ediyoruz. Biz de zaten görevimizi layıkıyla yerine getiremiyorsak, Futbol Federasyonu Genel Kurulu'na karşı bu hesabı her zaman vermeye hazırız ve her zaman da teslim etmeye hazırız.'' 
     
</TEXT>
</DOC>
