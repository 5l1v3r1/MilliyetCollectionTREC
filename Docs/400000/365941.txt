<DOC>
<DOCNO> 365941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/ekonomi/eko02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan, enerji içeceklerine ikinci veto 
</HEADLINE>
<TEXT>


ANKARA Milliyet 

Danıştay, daha önce de halk sağlığına aykırılığını gerekçesiyle yürütmesini durdurduğu enerji içecekleri ile ilgili tebliğde yapılan değişiklikleri öngören tebliğin de yürütmesini durdurdu. 
İlk kararın ardından Tarım Bakanlığı, 4 Şubat 2005 günlü Resmi Gazetede yayınlanan karar uyarınca, tebliğinde değişiklik yaptı. Tebliğ uyarınca, içeceklerdeki kafein miktarı düşürülürken, 18 yaşın altındakilere enerji içeceği satış yasağı getirildi. İçeçeklerdeki maksimum kafein miktarı 350 mg'ye düşürüldü ve "düşük kafeinli", "yüksek kafeinli" olarak değerlendirme yapıldı. 
Tüketici Hakları Derneği, bu tebliğin de iptali ve yürütmenin durdurulması istemiyle dava açtı. Danıştay 10. Dairesi, davanın ilk aşamasını sonuçlandırarak, Tarım Bakanlığı'nın 4 Şubat 2005 tarihli tebliğinin yürütmesini oyçokluğu ile durdurdu. 


</TEXT>
</DOC>
