<DOC>
<DOCNO> 357143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas03.html </URL>
<DATE> 2005/06/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
En küçük dozdaki radyasyon bile zararlı... 
</HEADLINE>
<TEXT>

     Amerikalı bilim adamları, çok küçük dozdaki radyasyonun bile kanser ya da diğer sağlık problemi riski oluşturduğunu bildirdi. 
     Amerikan Ulusal Bilimler Akademisi tarafından Washington’da yapılan panelde, hangi miktarın altındaki radyasyonun zararsız olduğunu gösteren bir eşik olmadığını vurgulayan bilim adamları, "Radyasyonun hiçbir çeşidi ya da miktarı güvenli değildir" sonucuna vardı. 
     Nükleer alanda çalışanlar ve bazı bağımsız bilim adamlarının yıllardan beri savuna geldiği çok düşük seviyedeki radyasyon için bir eşik seviyesi bulunduğu ve bu eşiğin altındaki radyasyonun zararlı olmayacağı, hatta yararları olabileceği görüşü de panelde reddedildi. 
     Panel yöneticisi Profesör Richard Monson, bilimsel araştırmalar sonucunda radyasyona maruz kalmada herhangi bir eşik seviyesi olmadığının anlaşıldığını, iyonize edilmiş düşük seviyedeki radyasyonun zararsız ve hatta yararlı gibi gösterilmesini sağlayacak bir bulguya ise rastlanmadığını ifade etti. 
     
</TEXT>
</DOC>
