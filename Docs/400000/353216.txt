<DOC>
<DOCNO> 353216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun06.html </URL>
<DATE> 2005/06/18/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Chirac Avrupa ağır bir krizde... 
</HEADLINE>
<TEXT>

     Fransa Cumhurbaşkanı Jaques Chirac, Avrupa’nın ağır bir krizde olduğunu söyledi. 
     Chirac, Brüksel’de, AB zirvesine katılan devlet ve hükümet başkanlarının bütçe konusunda uzlaşmaya varamadığının duyurulmasının ardından yaptığı açıklamada, İngiltere’nin AB bütçesi konusundaki tavrı nedeniyle üzüntülü olduğunu belirtti. 
     Chirac, İngiltere Başbakanı Tony Blair’ın AB bütçesinde İngiltere’nin katkı payını muhafaza etmeyi reddetmesinin, diğer ülkeleri bütçe konusunda kendi olanaklarıyla başbaşa bıraktığını vurgulayarak, bunun da Avrupa’ya hasar verdiğini ve Avrupa için kötü bir sonuç olduğunu ifade etti. 
     Chirac, AB’ye yeni katılan Doğu Avrupa ülkelerinin kendi paylarının bir bölümünden feragat etmelerinin, bencil ve zengin diğer iki-üç ülkenin tavruyla tezat oluşturduğunu kaydetti. 
     AB’nin yeni üyelerinden Çek Cumhuriyeti’nin Başbakanı Jiri Paroubek, AB bütçesinin kabul edilmesi için yeni üyelerin kendi paylarından kesinti yapılması yönündeki son tekliflerinin kabul edilmediğini kaydetti. 
     Paroubek, AB bütçesi anlaşmasının geleceği için kendilerinin kalkınma yardımlarının Hollanda ve İngiltere’ye verilmesini önerdiklerini, ancak önerilerinin dikkate alınmadığını belirtti. 
     İsveç Başbakanı Göran Persson ise, bütünüyle bakıldığında AB bütçesinin çok büyük ve anlaşmada önerilen para dağılımının adaletli olmadığını ifade etti. 
     Persson, beş AB liderinden birinin bütçeye hayır oyu verdiğini belirterek, İsveç’in yakın gelecekte yeni bir öneri sunacağını bildirdi. 
     Persson, gelecekte bütçeyle ilgili görüşmelerin başarısız olmasından tamamen İngiltere’nin sorumlu olacağı uyarısında bulundu. 
     Polonya Başbakanı Marek Belka da, AB zirvesindeki atmosferin çok rahatsız edici olduğunu söyledi. 
     
</TEXT>
</DOC>
