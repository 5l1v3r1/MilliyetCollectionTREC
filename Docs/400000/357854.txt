<DOC>
<DOCNO> 357854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo09.html </URL>
<DATE> 2005/07/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
FIBA'da Türk takımların rakipleri belli oldu 
</HEADLINE>
<TEXT>

     Basketbolda FIBA'nın düzenlediği Avrupa kupalarında Türk takımlarının 2005-2006 sezonunda yer alacağı gruplar ve rakipleri belli oldu. 
     Almanya'nın Münih kentindeki FIBA Genel Merkezi'nde yapılan kura çekimine, Türkiye'den erkeklerde FIBA Avrupa Kupası'nda Fenerbahçe ve Pınar Karşıyaka, FIBA Avrupa Çalenç Kupası'nda Bandırma Banvitspor, FIBA Bayanlar Avrupa Kupası'nda da Beşiktaş, Fenerbahçe, Ceyhan Belediyesi ve Mersin Büyükşehir Belediyesi katıldı. 
     
     FIBA ERKEKLER AVRUPA KUPASI 
     4'erli 8 grupta 32 takımın yer aldığı bu kupada Fenerbahçe, E Grubu'nda Kıbrıs Rum Kesimi'nden EKA AEL Lemesos, Yunanistan'ın PAOK Selanik ve Estonya'nın BC Kalev Tallinn, G Grubu'nda da Pınar Karşıyaka, Rusya'nın Lokomotiv Rostov, Ukrayna'nın BC Kiev ve Almanya'nın Telekom Basket Bonn takımlarıyla eşleşti. 
     Kupada ilk tur grup mücadelesi 25 Ekim-29 Kasım tarihleri arasında yapılırken, gruplarında ilk 2 sırayı alan toplam 16 takım yeniden eşleşerek, 4'erli 4 grupta 13 Aralık 2005-31 Ocak 2006 tarihleri arasında 2. tur grup maçlarını yapacak. 2. turda da yine gruplarında ilk 2 sırayı alacak 8 takım, 21, 24 Şubat ve 1 Mart 2006 tarihlerinde play-off çeyrek final maçları yapmaya hak kazanacak. 
     Bu karşılaşmaşmaları kazanacak takımlar da 7-9 Nisan 2006 tarihlerinde Dörtlü Final maçlarına çıkacak. 
     
     FIBA AVRUPA ERKEKLER ÇALENÇ KUPASI 
     3'erli 8 grupta 24 takımın yer aldığı bu kupada da Türkiye'yi temsil edecek Bandırma Banvitspor, F Grubu'nda Çek Cumhuriyeti'nin Mlekarna Kunin Novy Jicin ve Avusturya'nın Superfund Bulls Kapfenberg takımlarıyla karşılaşacak. 
     Bu kupada ilk tur grup maçları 20 Ekim-24 Kasım tarihleri arasında yapılacak ve bundan sonraki turlar çift maçla eleminisayon sistemine göre oynanacak. Karşılaşmaların tarihleri şöyle 
     2. Tur 8 ve 15 Aralık. 
     Çeyrek Final 19 ve 26 Ocak 2006. 
     Yarı Final 23 Şubat-2 Mart 2006. 
     Final 14 ve 21 Mart 2006. 
     
     FIBA BAYANLAR AVRUPA KUPASI 
     4'erli 12 grupta 64 takımın katılacağı bu kupada ise Türk temsilcilerinden Beşiktaş, E Grubu'nda Yunanistan'ın Kastoria CAC, Bulgaristan'ın BC Stara Zagora ve Ukrayna'nın Kozachka Zalk Zaparozhye, Fenerbahçe, F Grubu'nda Sırbistan-Karadağ'ın KK Hemofarm Vrsaç, Bulgaristan'ın Lukoil Neftochimik Burgaz ve Rusya'nın Spartak Moskova Region, Mersin Büyükşehir Belediyesi, G Grubu'nda, Makedonya'nın WBC Kimiko Struga, Sırbistan-Karadağ'ın Jedintsvo Bijelo Polje ve İsrail'in Anda Ramat Hasharon, Ceyhan Belediyesi de H Grubu'nda Yunanistan'ın Panathinaikos, Rusya'nın BC Chevakata Volgoda ve Sırbistan-Karadağ'ın ZKK Vojvodina Nis Gaz Novi Sad takımlarıyla eşleşti. 
     Bu kupada 20 Ekim-24 Kasım tarihleri arasında yapılacak ilk tur grup maçlarını ilk 2 sırada tamamlayacak 24 ile grup üçüncüleri arasında en iyi puan ve averaja sahip 8 olmak üzere toplam 32 takım, 2. tura yükselecek. 
     2. turdan itibaren çift maçlı eleminasyon sistemine göre sürecek kupada, turların maç tarihleri şöyle 
     2. Tur 8 ve 15 Aralık. 
     3. Tur 12 ve 19 Ocak 2006. 
     Çeyrek Final 2 ve 9 Şubat 2006. 
     Yarı Final 23 Şubat ve 2 Mart 2006. 
     Final 14 ve 21 Mart 2006. 
     
</TEXT>
</DOC>
