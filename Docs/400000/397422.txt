<DOC>
<DOCNO> 397422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur20.html </URL>
<DATE> 2005/11/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İlk Öğretmenler Günü'nü buruk geçirecek 
</HEADLINE>
<TEXT>

     Konya'da, omurilik rahatsızlığı nedeniyle ara verdiği mesleğine 12 yıl sonra tekerlekli sandalyeyle dönen öğretmen, hevesle beklediği ilk Öğretmenler Günü öncesinde annesini kaybetti. 
     Yaşar Doğu İlköğretim Okulu'nda sosyal bilimler öğretmenliği yapan Celalettin Mert 38 , AA muhabirine, Marmara Üniversitesi Tarih Bölümü'nü bitirdikten sonra başladığı öğretmenlik görevine, kısa süre sonra geçirdiği omurilik rahatsızlığı nedeniyle ara verdiğini söyledi. 
     Mert, 12 yıl boyunca aralıklarla tedavi gördüğünü ve sonunda tekerlekli sandalyeyle görev yapabilecek düzeye geldiğini belirterek, ''Bu süre içinde okullarda memur olarak çalıştım, ancak öğretmenlik yapma isteğimi hiç yitirmedim. 12 yıl sonra da talebime olumlu cevap verilince çok istediğim öğretmenliğe yeniden başladım'' dedi. 
     
     ''12 YIL, ÖĞRETMENLER GÜNÜNDE GİZLİ GİZLİ AĞLADIM'' 
     Öğretmenliği çok sevdiği için 24 Kasım Öğretmenler Günü'ne ayrı bir önem verdiğini vurgulayan Mert, ''Benim için en zor günler 24 Kasım oluyordu. Öğretmenlikten uzak kaldığım 12 yıl boyunca 24 Kasım Öğretmenler Günü'nde gizli gizli ağladım'' diye konuştu. 
     Bu yıl hevesle beklediği, kutlamayı çok istediği Öğretmenler Günü öncesinde 1.5 yıldır tedavi gören kanser hastası annesi Fatma Mert'i kaybettiğini bildiren Mert, bu yıl da Öğretmenler Günü'nden uzak kalmanın burukluğunu yaşadığını söyledi. 
     Öğrencileri ile 24 Kasım için hazırlandıklarını, ancak kutlamalara katılamayacağını ifade eden Mert, şöyle konuştu 
     ''Rahatsızlığımda, yeniden öğretmen olmamda en büyük destekçim annemi kaybettim. O da benim Öğretmenler Günü'nü öğrencilerimle geçirmemi çok istiyordu. 24 Kasım Öğretmenler Günü'nü benden çok annem sabırsızlıkla bekliyordu. Ama bu yıl ikimiz de 24 Kasım'ı kutlayamadık. 5 günlük ölüm izni aldım. Kutlamalardan uzak kalacağım için çok üzgünüm.'' 
     
</TEXT>
</DOC>
