<DOC>
<DOCNO> 376848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur37.html </URL>
<DATE> 2005/09/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İstanbul'da okul servislerinin zam oranı belli oldu 
</HEADLINE>
<TEXT>

     İstanbul Büyükşehir Belediyesi Genel Sekreteri Ramazan Evren, Ulaşım Koordinasyon Merkezi UKOME toplantısında, okul servis ücretlerine yüzde 17 oranında artırım getirilmesinin kararlaştırıldığını söyledi. 
     Evren, Büyükşehir Belediyesi'nin Saraçhane'deki binasında başkanlığında yapılan UKOME toplantısı sonrası basın mensuplarına açıklamada bulundu. 
     Esnaf ve sanatkar odaları ile ticaret odası temsilcisinin de katıldığı toplantının ilk ve önemli konusunu servis ücretlerinin oluşturduğunu belirten Evren, şunları kaydetti 
     "Toplantıya teşrif eden bütün üyelerin, özellikle oda temsilcisi arkadaşlarımızın gayet yapıcı görüş beyan etmeleriyle, oda temsilcilerimizin yaptıkları teknik hesaplamalar neticesinde ortaya koydukları teklifler ve diğer temsilcilerin bu konudaki görüşleri değerlendirilmiş ve servis ücretlerine yüzde 17 oranında artırım getirilmesi kararlaştırılmıştır." Soruları da yanıtlayan Evren, "Ankara'daki zam oranının yüzde 13 olduğunun" belirtilmesi üzerine, teknik hesaplamalar sonucu bu oranda mutabık kalındığını ifade etti. Evren, "Bu oranın gerçekten her iki taraf için de uygun bir oran olduğu konusunda görüş birliğine varıldı" dedi. 
     Yeni tarifenin ilgili odanın yönetim kurulu ile Büyükşehir Belediye Başkanı Kadir Topbaş'ın onayından sonra ilan edileceğini belirten Evren, "Enflasyon oranının yüzde 7 olduğu bir dönemde neden yüzde 17 zam yapıldığına" ilişkin bir soru üzerine de şunları kaydetti 
     "Sadece enflasyon oranı değil, yakıt ve diğer işçilik ücretlerindeki artışlar da dikkate alınmak suretiyle, yapılabilecek en iyi şey yapılmıştır. Ortaya konan rakam gerçekten tarafları mağdur etmeyecek, uzlaşmaya dayanan ve örnek davranışlar sergilenmek suretiyle alınan bir karardır." İstanbul Servis Aracı İşletmecileri Odası Başkanı Halit Tayanç da basın mensuplarının soruları üzerine, çıkan karardan memnun olduklarını belirterek, "Ortak karar çıktı. Karara saygı duyduk" dedi. 
     Cuma veya pazartesi günü tarifeyi çıkaracaklarını kaydeden Tayanç, zamla birlikte en kısa mesafe ücretinin 86, en uzun mesafe ücretinin ise 200 YTL olduğunu, 25 kilometreden sonra da her kilometre için 2 YTL 50 YKR fiyat uygulanacağını bildirdi. 
     

     
</TEXT>
</DOC>
