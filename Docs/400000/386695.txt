<DOC>
<DOCNO> 386695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy13.html </URL>
<DATE> 2005/10/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Üniversitelerarası Kurul, tarama sürecini yapacak ekibi belirledi 
</HEADLINE>
<TEXT>

     Üniversitelerarası Kurul, Avrupa Birliği AB müzakere süreci kapsamında tarama sürecinde görev yapacak ekibi belirledi. 
     YÖK’te gerçekleştirilen Üniversitelerarası Kurul toplantısına, Kurul üyelerinin yanı sıra TÜBİTAK’tan temsilciler ve ÖSYM Başkanı Prof. Dr. Ünal Yarımağan da katıldı. 
     Yaklaşık 1.5 saat süren toplantının ardından YÖK Başkanı Prof. Dr. 
     Teziç, gazetecilere toplantıda ele alınan konulara ilişkin açıklama yaptı. 
     Prof. Dr. Teziç, AB müzakere süreci kapsamında müzakere çerçeve belgesindeki bilim ve araştırma başlığında yapılacak tarama sürecinde görev alacak ekibin belirlendiğini bildirdi. 
     Tarama sürecinin tanıtım toplantısının 20 Ekim’de Brüksel’de gerçekleştirileceğini anımsatan Prof. Dr. Teziç, belirlenen isimleri Devlet Bakanı ve Başmüzakereci Ali Babacan’a bildirdiklerini söyledi. 
     Alınan bilgiye göre, tarama ekibinde İTÜ Rektörü Prof. Dr. Faruk Karadoğan, ODTÜ Rektörü Prof. Dr. Ural Akbulut, Muğla Üniversitesi Rektörü Prof. Dr. Şener Oktik, Sakarya Üniversitesi Rektörü Prof. Dr. 
     Mehmet Duman, Bilkent Üniversitesi Rektörü Prof. Dr. Ali Doğramacı, Boğaziçi Üniversitesi Öğretim Üyesi Prof. Dr. Ali Baykal ve YÖK üyeleri Hacettepe Üniversitesi Rektörü Prof. Dr. Tunçalp Özgen ile Prof Dr. Fikret Şenses tarama ekibinde yer aldı. 
     YÖK Başkanı Prof. Dr. Erdoğan Teziç, "TÜBİTAK’ın yasal durumunun zafiyet gösterdiğini" savunarak, "Müzakere sürecine başlanırken, Türkiye’nin önemli bir bilim merkezinin yasal statüsünün olmaması, üyelerinin oradaki konumu, büyük bir sıkıntı yaratıyor" dedi. 
     Teziç, Üniversitelerarası Kurul toplantısının ardından gazetecilere yaptığı açıklamada, toplantıda ele alınan konulara ilişkin bilgi verdi. 
     Toplantıda, tarama sürecinde görev alacak ekibi belirlediklerini kaydeden Teziç, şunları söyledi 
     "Ancak burada hassas bir konu var. Toplantıda TÜBİTAK temsilcileri de vardı. Biliyorsunuz TÜBİTAK’ın yasal durumu hayli zafiyet gösteren bir durum arz ediyor. Müzakere sürecine başlanırken, Türkiye’nin önemli bir bilim merkezinin yasal statüsünün olmaması, mahkeme kararlarıyla üyelerinin oradaki konumu, büyük bir sıkıntı yaratıyor. Biz YÖK olarak, Üniversitelerarası Kurul olarak TÜBİTAK’ın bu yasal zemininin oluşturulmamasının getireceği rahatsızlığı, burada kendi aramızda değerlendirdik. 
     Burada şunu belirtmek istiyorum Önce Anayasa Mahkemesi’nin kanunun yürürlüğünü durdurma, ondan sonra buraya yapılan atamaların İdare Mahkemeleri tarafından iptal edilmesi artık orada oturanların hukuki varlığının olmadığının açık bir ifadesi oldu. Sorun çözülürken, burada yer alan akademisyenlerin de kendi sorumluluklarını değerlendirmelerinde isabet var. Türk bilim ve araştırma ekibi Brüksel’de kendini hukuki sakatlıkla temsil etmemeli. Bu hükümetimizin sorunu değil. Bu bir devlet sorunu. Geleceğe yönelik zafiyetle biz oralarda temsil edilmeden ve bize bu yönde sorulacak sorulara cevap verememekten rahatsızlık duyarız." 
     
</TEXT>
</DOC>
