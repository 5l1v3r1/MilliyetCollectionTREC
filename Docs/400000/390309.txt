<DOC>
<DOCNO> 390309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/gun08.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilafet gösterisine 18 yıl istemi 
</HEADLINE>
<TEXT>


MUSA KESLER İstanbul 

Yasadışı Hizb-ut Tahrir örgütü adına Fatih Camii avlusunda gösteri yaptıkları öne sürülen ve aralarında örgütün sözde Türkiye Temsilcisi Yılmaz Çelik'in de bulunduğu 19 kişi hakkında 18 yıla kadar ağır hapis cezası istemiyle dava açıldı. 
Cumhuriyet Savcısı Ali Cengiz Hacıosmanoğlu'nun hazırladığı iddianamede, 14'ü tutuklu 19 sanığın, "Türkiye'de mevcut anayasal düzeni değiştirerek yerine şeri esaslara dayalı Raşidi Hilafet devletini kurmak amacıyla anlaşma içinde oldukları" belirtildi. 
İddianamede, örgütün İstanbul Sorumlusu olduğu iddia edilen Süleyman Uğurlu ve Yılmaz Çelik'in de aralarında bulunduğu 19 sanık hakkında 4.5 yıldan 18 yıla kadar değişen hapis cezaları istendi. Ürdün'de 1950'de kurulan örgütün Türkiye, Suriye, Lübnan, Sudan, Kuveyt, Malezya ve Özbekistan'ın yanı sıra İngiltere, Almanya ve Avusturya'da da faaliyetlerini yürüttüğü öne sürülen iddianamede, örgüt şöyle anlatıldı "Bir Türkiye sorumlusu bulunuyor. 4 kişiden oluşan eyalet komitesi var. Örgütle ilişkisi olan 400 kişi hakkında dava açıldı. Bazı örgüt üyelerinin İBDA C isimli terör örgütü ile görüşmeler yaptığı tespit edildi." 
Organize çalışan örgütün gizli yapılanma içerisinde olduğunun belirtildiği iddianamede, 19 kişinin ifadelerinden de alıntılara yer verildi. 



</TEXT>
</DOC>
