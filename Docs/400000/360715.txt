<DOC>
<DOCNO> 360715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko20.html </URL>
<DATE> 2005/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Telekomda kozlar bu kez Telsim için paylaşılacak 
</HEADLINE>
<TEXT>

     1.5 yıldır TMSF'nin yönettiği Telsim için satış ilanına bu ay çıkılıyor. 8.3 milyon aboneli GSM şirketinin değer tespit çalışmaları tamamlanmak üzere. Telsim’e göz koyan yedi şirket arasında İngiliz Vodafone ve Alman T-Mobile öne çıkıyor 

Doğan Erdoğan Referans Gazetesi 

Şirket avına çıkan zengin telekom grupları kılıçlarını Türk Telekom'dan sonra bu ay Türkiye'nin iki numaralı GSM operatörü Telsim için çekecek. Tasarruf Mevduatı Sigorta Fonu'nun TMSF , Telsim için bu ay içinde satış ilanına çıkması bekleniyor. Türk Telekom'un değer tespitine ilişkin danışmanlık görevi yapan Ernst Young şirketi, Telsim için de değer tespit çalışmalarını sonuçlandırmak üzere. Şubat 2004’ten bu yana devletin yönetip denetlediği Telsim'e talip kuruluşlar arasında Türk Telekom ihalesini Oger Telecom'a kaptıran BAE’li Etisalat ve Turkcell için Çukurova ile anlaşan Rus Alfa Telecom da bulunuyor. Yerli şirket olarak ise sadece Sabancı Holding'in adı geçiyor. Telsim'le çok ciddi şekilde ilgilendiği öğrenilen yedi kuruluş şunlar Alfa Group Rusya , T-Mobile Almanya , Telenor Norveç , Hutchison Whampoa Hong Kong , Etisalat BAE , Sabancı Holding, Vodafone İngiltere . 
     
     Vodafone ya da T-Mobile alabilir 

     Ülke ve sektör raporları yayınlayan Business Monitor International'ın BMI , yeni Türkiye Telekomünikasyon Raporu'na göre talipler arasında İngiliz GSM devi Vodafone ve Alman T-Mobile isimleri öne çıkıyor.Telsim'in yeni sahibi şirketin GSM lisansı, ekipmanlar ve aboneleri, yani şirketin aktiflerini satın alacak. Borçlarını ise TMSF kapatacak. 
     14 Şubat 2004'te Uzan Ailesi'nden TMSF yönetimine geçen Telsim'in Motorola ve Nokia ile 3 milyar dolardan fazla borç geri ödeme sorunu bulunuyor. Son olarak geçen ay ABD’de bir mahkeme Motorola lehinde karar verdi. Telsim, yönetimi TMSF'ye geçtikten sonra hükümet ve kreditörlere 200 milyon dolar civarında bir ödeme yaptı. Bu ay ihaleye çıkıldıktan sonra satışın kasım ya da aralıkta sonuçlandırılması planlanıyor. Telsim'in satış süreci, 1 Temmuz'da teklif zarflarının açılmasıyla ihale süreci tamamlanan Türk Telekom ile aynı olacak. Ancak Telsim haciz yoluyla satılacağı için TMSF'nin satış ilanında muhammen bedel yer alacak. Türk Telekom ihalesinde olduğu gibi Telsim'in satışında da bir açık artırma söz konusu olacak. 
     
     GSM daha stratejik oluyor 

     Türk Telekom'un satılmasıyla asıl savaş sabit telefon hatlarında değil, GSM pazarında yaşanacak. Türk GSM telefonu pazarı Temmuz 2005 itibariyle 40 milyon aboneye ulaştı. Bu sonuca göre Türkiye'de her iki kişiden birinde cep telefonu var. Business Monitor International'a göre GSM abone sayısı 2008 yılında 50 milyonu aşacak. Penetrasyon ise yüzde 70'lere yaklaşacak. Aynı dönemde sabit hat abone sayısında ise sadece ufak bir kıpırdanma olacak. Türk Telekom ihalesini 6.55 milyar dolarla kazanan Oger Telecom'un Genel Müdürü Paul Doany, kısa bir süre önce yaptığı açıklamada özellikle GSM tarafında bir büyüme beklediklerini açıklamıştı. Türk Telekom ihalesine katılmayan Sabancı Holding'in Yönetim Kurulu Başkanı Güler Sabancı da, "Tamamen stratejik sebeplerden dolayı ilgilenmekten vazgeçtik. Çünkü kendi yaptığımız stratejide sabit hatlarla ilgilenmemeye karar verdik. Ancak Telsim dosyasını tamamen kapatmayacağız, ilgileniyoruz" demişti. 
     Business Monitor International'ın raporunda Türkiye telekomünikasyon pazarının önemli uluslararası yatırımcılardan yoksun olmasının dezavantaj olduğu belirtildi. Raporda, "Türkiye'nin sabit hat pazarı da artık monopol olmasa bile rekabet hala yok. Bu nedenle penetrasyon yüzde 27 gibi düşük seviyede" denildi. 
     
     SK Telecom, sanal operatörlüğü bekliyor 

     3.2 milyar dolar servete sahip Sir Richard Branson'ın İngiltere, ABD, Avustralya ve Kanada'da sanal cep telefonu operatörü olmasını sağlayan Mobil Sanal Ağ Operatörlüğü MVNO Türkiye'ye gelecek. Telekomünikasyon Kurumu TK , MVNO lisanslamasının bu yıl içinde ele alınacağını açıkladı. Büyük olasılıkla 2006 başından itibaren, şartları yerine getiren girişimciler adlarına tahsisli frekans bandı olmadan da "gölge" ya da "sanal" GSM operatörü olarak kendi adlarına abone kaydedebilecek. MVNO'ya Turkcell ilgi göstermiyor. Ama Avea da Telsim'in ilgi göstereceği belirtiliyor. Türk Telekom ihalesine katılmaktan son anda vazgeçen Güney Kore'li SK Telecom, Türkiye pazarına girmek için MVNO'yu beklediği açıklamıştı. TK'nın üzerinde çalıştığı numara taşınabilirliği'' de rekabeti artırıp proje savaşı başlatacak. 
     
     Krizde Telsim kaybetti, rakipleri kazandı 

     Telsim, Türkiye'nin ikinci büyük mobil operatörü. Şirket 1994 yılında kuruldu ve 1998'de 25 yıllık GSM hizmeti lisansı aldı. Yüzde 100 Uzan Grubu'na ait olan şirkete, İmar Bankası borçları nedeniyle Şubat 2004'te el konuldu. Haziran 2003'te 6.3 milyon civarında olan abone sayısı Eylül 2004'te 5.6 milyona geriledi. Bu dönemde rakipleri Turkcell ve Avea ise abone sayıları önemli ölçüde artırdı. Şirket son yaptığı açıklamada abone sayısının 8.3 milyona ulaştığını duyurdu. Telsim, 81 ilde 4 bin 750'nin üzerinde radyo baz istasyonu ile hizmet veriyor. Ve Haziran 2005 tarihi itibarıyla 166 ülkede 383 anlaşmalı operatörle uluslararası dolaşım roaming sağlıyor. Telsim, paket data iletişiminin ilk yapısı ve üçüncü jenerasyona geçişin ilk adımı olan GPRS teknolojisini Türkiye'ye getirdi. Dünyada bu teknolojiyi kuran ilk üç GSM operatöründen biri olan Telsim, MMS Multimedia Messaging Service ve MVS Mobile Video Streaming teknolojilerini de dünya operatörleri içinde ilk sıralarda sundu. Telsim ayrıca, Bas Konuş Push To Talk uygulamasını ve daha pek çok özelliği aynı çatı altına toplayan Chatin markasını da Türkiye’de ilk, dünyada ikinci olarak cep telefonu kullanıcılarına sundu. Telsim'in bin 860 çalışanı bulunuyor. 
     
     Bedava cep telefonu sistemi Türkiye'ye gelebilir 

     GSM pazarında taşların yerinden oynaması en çok tüketiciye yarıyor. Telsim'in yeni sahibini bulmasıyla cepte yeni bir rekabet dalgası yayılacak. Avrupa'da GSM alanında rekabet özellikle bedava telefon ve bedava konuşma süreleriyle sağlıyor. GSM şirketleri, ilk çıktığı 1995 yılında bin 500 dolarları bulan cep telefonları abonelik karşılığında bedava ya da sembolik bir ücretle veriyor. Yani GSM şirketleri cep telefon bedellerini kendileri karşılıyor. Türkiye'de özellikle Avea'nın geçen yıl pazara girmesiyle görüşme ücretlerinde de ciddi düşüş yaşandı. Avea'nın meslek gruplarına yönelik paket tarifeleri pazarı hareketlendirdi. 

İlk telefonlar cep yakıyordu 
Mayıs 1995 
Ericsson 337 GH Bin 400 dolar 
Motorola 8200 Bin 104 dolar 
Sharp G400 Bin 47 dolar 

     
     Yedi şirket Telsim'in peşinde 

     Vodafone İngiltere 133 milyon abone ile dünyanın 2 numaralı GSM operatörü. 2004 cirosu 64.5 milyar dolar. 
     T-Mobile International Almanya Deutsche Telekom'un GSM şirketi. 61 milyon cep abonesi var. 
     Etisalat BAE Ortadoğu'nun önde gelen telekom operatörü. GSM tarafında 3.5 milyon abonesi var. 
     Alfa Group Rusya Ülkesinin en büyük özel şirketi. GSM şirketinin adı Alfa Telecom. Son olarak Turkcell ile 3.3 milyar dolarlık hisse borç anlaşma yaptı. 
     Telenor Norveç Norveç'te 3.3 milyon sabit ve 2.4 milyon mobil abonesi var. Norveç dışında da toplam 17 milyon GSM aboneye sahip. 
     Hutchison Whampoa Hong Kong Asya'nın en zengin adamı Li Ka Shing'in şirketi. İtalya'da 3'üncü nesil GSM hizmeti veriyor. 
     Sabancı Holding Telekom ihalesine "sabit hat stratejik değil" diye katılmadı. Telsim ihalesine tek başına katılacak. 
     
</TEXT>
</DOC>
