<DOC>
<DOCNO> 359719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/dunya/dun02.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Terörün köküne inelim 
</HEADLINE>
<TEXT>


LONDRA Milliyet 


İngiltere Başbakanı Tony Blair, sadece güvenlik önlemi alarak terörün engellenemeyeceğini belirterek, dünyanın teröre yol açan nedenler üzerinde de durması gerektiğini söyledi. Blair, Radyo 4 kanalına yaptığı açıklamada, terörün köküne inilmedikçe, ne kadar önlem alınırsa alınsın teröristlerin otobüs ve trenlere binerek masum insanları öldürmeye devam edeceklerini belirtti. Blair, İslamın gerçek inançlarının teröristler tarafından saptırılmasına engel olunması gerektiğini de bildirdi. 
Blair, "Açıktaki kadar kapalı nedenlerle de mücadele etmeliyiz. Mesela gerçek İslamın saptırılmasına izin vermemeliyiz" dedi. Gerçek Müslümanların bu tür saldırılar karşısında ayağa kalkıp terörün dini inançlarıyla bağdaşan tarafı olmadığını söylediklerine işaret eden Blair, bunu görmekten de mutluluk duyduğunu kaydetti. 


</TEXT>
</DOC>
