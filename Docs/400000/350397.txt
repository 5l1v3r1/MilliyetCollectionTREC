<DOC>
<DOCNO> 350397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo11.html </URL>
<DATE> 2005/06/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Cavcav'dan Ordusporlu yöneticilerin suçlamalarına yanıt 
</HEADLINE>
<TEXT>

     Gençlerbirliği Kulübü Başkanı İlhan Cavcav, Orduspor-Eskişehirspor maçıyla ilgili Ordusporlu yöneticilerin medyada yer alan suçlamalarına sert yanıt verdi. 
     İlhan Cavcav, basına yaptığı yazılı açıklamada, Gençlerbirliği ASAŞ'ı 4 yıl önce kapanmak üzereyken aldıklarını, geçen yıl 2. Lig B Kategorisi'ne yükselerek, zirveye ortak olduklarını kaydetti. 
     Ordu'da Gençlerbirliği ASAŞ'a yapılanları futbolculardan dinlediğini belirten Cavcav, şunları söyledi ''Gençlerbirliği ASAŞ'a yapılanlar nedeniyle tüylerim diken diken oldu. Takımımız 2-0 öndeyken genç milli takım oyuncumuz Zafer'in ayağı kasti tekmeyle kırıldı. Seyirciler 'Kafasını da kırın' diye tezahürat yapmış. Tedavi olurken kafasına pet şişeler yağmış. Bazı oyuncularımız maçı ağlayarak tamamlamış. Daha sonra 3-2 yenildik. Bırakın maçın kaybedilmesini, Orduspor'dan bir kişi dahi oyuncumuza geçmiş olsun demedi. O gün oyuncularımız şampiyonluk için and içti. Büyük mücadele örneği gösterdiler ve yarışı son haftaya kadar taşıdılar.'' Ordusporlu yöneticilerin ''1 milyonluk kenti 300 kişilik bir gruba yedirmeyiz'' diye açıklama yaptığını kaydeden Cavcav, bu yöneticilerin Tahkim Kurulu'nun verdiği kararda Cavcav'ın etkili olduğunu öne sürdüklerini söyledi. 
     Cavcav, şunları kaydetti ''Gençlerbirliği ASAŞ'ın arkasında ne bakan, milletvekili, vali, emniyet müdürü, eski hakem ne de gazetelerin spor müdürleri var. Sadece sahada aslanlar gibi mücadele eden genç oyuncularımız var. Kimse bazı çıkarlar için büyük paralar harcayıp sonra da İlhan Cavcav'ı hedef göstermesin.'' Yöneticiliğin nasıl yapılacağını öğrenmeleri açısından Ordusporlu yöneticilerin kendisine gelmeleri çağrısında bulunan Cavcav, ''Gelsinler yöneticilik nasıl yapılır onu öğrensinler. 28 yıllık başkanlık deneyimini onlara aktarayım'' dedi. 
     
</TEXT>
</DOC>
