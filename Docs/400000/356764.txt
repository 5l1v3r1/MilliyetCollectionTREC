<DOC>
<DOCNO> 356764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur35.html </URL>
<DATE> 2005/06/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Topkapı Sarayı'nda 9 eser kayıp 
</HEADLINE>
<TEXT>

     İstanbul Valiliği, Topkapı Sarayı Müzesi’nin depo olarak kullanılan bölümünde yapılan incelemede, 9 adet eserin eksik olduğunun tespit edildiğini bildirdi. 
     İstanbul Valiliği Basın ve Halkla İlişkiler Müdürlüğü’nden yapılan yazılı açıklamada, Kültür ve Turizm İl Müdürlüğü’ne bağlı Topkapı Sarayı Müzesi’nde 27 Haziran Pazartesi günü saat 15.30’da 3. derecede öneme haiz eserlerin yer aldığı, depo olarak kullanılan ve hizmete kapalı tutulan Bağdat Köşkü’nün arkasında bulunan Kavuk Odası’nın penceresinin camının kırık olduğunun görevliler tarafından fark edildiği belirtildi. 
     Bunun üzerine yapılan ilk incelemede bir hırsızlık olayı olduğunun anlaşıldığı belirtilen açıklamada, olayın emniyet müdürlüğüne bildirildiği ve gerekli tahkikata başlandığı ifade edildi. 
     Tahkikat devam ederken müzede oluşturulan sayım komisyonu tarafından depodaki eserlerin sayımının yapıldığı kaydedilen açıklamada, yazı zemini aşınmış harap durumdaki I. Mahmud’un tuğrası, harap durumda 2 adet şal, üzerinde 2 adet sedef yıldız bulunan 1 adet ahşap paravan, çerçevesi ve camı kırık olan 1 adet tuğralı levha, Fetih Suresi’nden bir ayetin tuğra şeklinde yazıldığı, çerçevesi çürümeden dolayı kırık, kenarındaki usta adı kopmuş, zemininde solma ve lekeler bulunan 1 adet tuğralı levha, ahşap çerçevesinde yer yer kurtlanmalar olan kağıt üzerine I. Abdulhamit’in tuğrası, kağıt üzerine yazılmış harap durumdaki 1 adet tuğra ve ahşap üzerine yapılan harap durumda 1 adet tuğranın çalındığının anlaşıldığı bildirildi. 
     Açıklamada, olayla ilgili bakanlığın gerekli soruşturmayı başlattığı kaydedildi. 
     
</TEXT>
</DOC>
