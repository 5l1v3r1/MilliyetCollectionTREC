<DOC>
<DOCNO> 368325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko16.html </URL>
<DATE> 2005/08/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
IMF ile piyasadan borçlanma arasındaki maliyet farkı azaldı 
</HEADLINE>
<TEXT>

     IMF’nin fon kaynaklarının olağanüstü kullanımında uygulanan ek faizlere ilişkin analizinde, Türkiye’nin IMF’den ve piyasalardan borçlanması arasındaki maliyet farkının 200 baz puanın altında daraldığı belirtildi. Raporda, 2004 yılında Türkiye’nin yükselen piyasalar içinde uluslararası piyasalarda en büyük borçlanıcılardan biri konumuna geldiği kaydedildi. 
     IMF’nin Politika Geliştirme ve Gözden Geçirme ve Finans Bölümü tarafından hazırlanan, "Faiz ve Vadelerin Gözden Geçirilmesi Dönen Fon Kaynaklarının Niteliğini Destekleyici Politikalar" başlıklı raporunda IMF’nin fon kaynaklarının kullanımı ve faiz yapısı analiz edildi. 
     Fon yönetimi, Eylül 2000 tarihinde düzenlenen ek faizlerin en azından 4 yıllık dönem boyunca değiştirilmemesi görüşüne vardı. Ancak IMF personelinden fon kaynaklarının kullanımında zaman temelli ya da miktar temelli olan ek faizlerin uyumlulaştırılması konusunda bir öneri getirmesini, bu önerinin kullanım zamanına dayalı geri ödeme planlarının ortadan kaldırılmasına yönelik bir öneriyi de barındırabileceği kaydedildi. Ayrıca IMF direktörleri, üye ülkelerin gönüllü ödeme yapmalarını desteklemek için seçeneklerin de gözönünde bulundurulmasını istediler. 
     Raporda, Türkiye ile IMF arasında Aralık 1999’da imzalanan 3 yıllık stand-by anlaşmasının Aralık 2000’de ek rezerv kolaylığı ile uzatıldığı ve toplam 15 milyar SDR’lik kaynak kullanımı öngörüldüğü belirtildi. Raporda, Türkiye’nin çabuk bir şekilde göreceli olarak piyasaya erişim olanağını yeniden kazanabileceği beklenirken, anahtar politika alanlarında oluşan kaymanın TL varlıkların elden çıkarılmasına katkı sağladığı anlatıldı. Bunun da önemli rezerv kayıplarına yol açtığı, sonuçta Şubat 2001’de devalüasyon yapıldığı, piyasa faiz oranlarının da bir kaç ay için 1.400 baz puanda kaldığı kaydedildi. 
     Türkiye’nin fona ödenmemiş kredi borcunda, Mayıs 2001’de yeniden imzalanan stand-by anlaşmasıyla kredi 
     dilimlerinin kullanımıyla net artış olduğu belirtildi. Şubat 2002’de piyasa faiz oranlarının 1.100 baz puanda kalmaya devam ettiği, toplam 4.5 milyar SDR’lik ek rezerv kolaylığı kaynağı başlangıçta geri ödenirken, 12.8 milyar dolarlık yeni bir anlaşma onaylandığı ifade edildi. 
     
     TÜRKİYE 2004’TE BÜYÜK BORÇLANICILARDAN BİRİ OLDU 
     Türkiye’nin 2004 yılında uluslararası sermaye piyasalarında yükselen piyasalar içinde en büyük borçlanıcılardan biri olduğu kaydedilen raporda, Türkiye’nin piyasalardan borçlanmasının maliyeti ile fondan borçlanmasındaki maliyet arasında farkın 200 baz puan altında sınırlandığı belirtildi. 
     Kriz öncesi düzeyi, kriz döneminin öncesindeki 3 ayın ortalaması, kriz dönemini de 3 ayda ortalama faizlerde yüzde 25 ve üzerinde hareket olduğu dönem olarak tanımlandığı 
     analizde, Brezilya ve Türkiye’nin göreceli bir şekilde kriz öncesi düzeye maliyet farkları düştükten sonra da IMF’den olağanüstü kredi dilimi kullanımına devam ettikleri kaydedildi. Analizde yer alan tabloya göre, Türkiye’nin 1998-2001 döneminde 900 milyon özel çekme hakkı SDR olan beklenen ödemeyi gerçekleştirdiği, ancak 2002-Mart 2005 döneminde 4.9 milyar SDR olan ödemenin ise 400 milyon dolarını beklenen tarihte gerçekleştirebildiği, 4.5 milyar SDR’yi beklenen tarihten sonra yapabildiği görülüyor. Rapora göre, Türkiye’nin Ocak 2003 ve Mart 2005 arasında beklenen ödeme tutarı 8 milyar 522 milyon dolara ulaşırken, bunun 4 milyar 422 milyon doları uzatıldı ve toplam geri ödeme beklentisi 4 milyar 99 milyon SDR’ye düştü. Türkiye, bu dönemde yeni önlemler içermeyen anlaşma altında 1 milyar 984 milyon SDR’lik kaynak kullanırken, yeni fon kaynağı olmaksızın 2 milyar 115 milyon dolar geri ödeme beklentisini karşıladı. 
     
     FONA GERİ ÖDEMEDE KAMBUR OLUŞACAK KAYGISI 
     Türkiye’nin 5’inci gözden geçirmesi Ağustos 2003’te tamamlandığı zaman, IMF yönetiminin, 2004-2005 dönemindeki 19 ayı aşan döneme ilişkin 8.3 milyar SDR’lik geri satın 
     alma beklentisini uzatmayı kabul ettiği belirtildi. 
     Brezilya’nın borcunun da uzatıldığı anlatılan raporda, "Bu uzatmalar, geri satın alma beklentileri, tersi bir şekilde piyasa güvenini etkileyebilecek olan fona geri ödemede kamburlar yaratacağı kaygısı temeline dayandırılmıştı" denildi. 
     IMF yönetiminin Türkiye’nin 2005-2007’ye ilişkin geri ödeme beklentisinin önemli bir bölümünü uzattığı kaydedildi. 
     Ancak bu politikanın maliyetsiz olmadığı belirtildi. 

ANKA 
     
</TEXT>
</DOC>
