<DOC>
<DOCNO> 392872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur21.html </URL>
<DATE> 2005/11/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Topbaş 'Boğaz köprülerine kat çıkma' dikkate alınması gereken bir öneri 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, mevcut boğaz köprülerinin yetersiz kaldığını belirterek, "Gelecekte 3. belki 4 ve 5. köprüler de gerekecektir" dedi. 
     Topbaş, İstanbul Teknik Üniversitesi İTÜ ve TMMOB Şehir Plancıları Odası tarafından İTÜ Taşkışla Binası’nda düzenlenen "29. 
     Dünya Şehircilik Günü Kolokyumu"nun ardından basın mensuplarının sorularını yanıtladı. 
     Topbaş, Başbakan Recep Tayyip Erdoğan’ın kentin kuzeyine 3. bir köprü yapılmasına ilişkin açıklamasını nasıl değerlendirdiğinin sorulması üzerine şunları söyledi 
     "Sayın Başbakan Erdoğan’ın belediye başkanlığının son döneminde mevcut 2 köprünün artık kent içi ulaşım aksı haline geldiği konusu gündeme geldi. Bununla beraber, İstanbul’un 2 yakası arasındaki trafiğin baypas bir yolla farklı bir noktaya aktarılması gündeme gelmişti. Bu noktanın daha kuzeyde bir nota olduğu düşünülmüştü. Şu anda Sayın Başbakan ve ekibi ile ilgili bakanlık bu çalışmalara devam ediyor. Beni ve ekibimi zaman zaman davet edip üzerinde değerlendirmeler yapıyoruz ve yapmaktayız. 
     Şunu bir mimar olarak söyleyeyim İstanbul’un boğazla ayrıştırılmış yerleşim alanlarını birbirlerine ilintilendirmeye ihtiyaç var. Mevcut köprüler yetersiz olduğu için gelecekte 3. belki 4 ve 5. köprüler de gerekecektir. Bu amaçla Marmaray Tüp Geçiş çalışmaları da devam ediyor. Ama arzu ettiğimiz, doğru yerlerde çevreyi minimum şekilde etkileyecek noktaları tercih etmektir." Topbaş, 3. köprünün yapılması konusunda farklı görüşler de bulunduğunu ifade ederek, bu konudaki bazı görüşlere göre 3. köprü yapılması durumunda kuzey noktalarında yeşil alanların tahrip olacağının düşünüldüğünü söyledi. 
     İstanbul’da yerel yönetimler olduğu dönemde de kentte gelişigüzel yerleşim alanlarının ortaya çıktığını hatırlatan Topbaş, kendilerinin buna yasal olarak müdahale ettiklerini kaydetti. 
     Yerel yönetimlerin kentin gelişigüzel gelişmesine izin vermemesi gerektiğini vurgulayan Topbaş, 3. bir köprünün yapılıp yapılmaması ile kentte gelişigüzel yerleşim olmasının ilgisinin bulunmadığını belirtti. 
     
     YILLIK 400 BİN NÜFUS ARTIŞI 
     Topbaş, bir gazetecinin, 2. köprünün yapılması aşamasında bu alanların da yerleşime açılacağına ilişkin tartışmalar yapıldığını, 3. 
     köprü yapılması durumunda da bunun kaçınılmaz olarak gerçekleşebileceğini söylemesi üzerine, İstanbul’un nüfusunun göç ve doğum nedeniyle her yıl yaklaşık 400 bin arttığını belirtti. 1. köprü yapıldığı zamanki nüfus ile bugünkü nüfus arasında yaklaşık 2 kat fark bulunduğunu kaydeden Topbaş, kentin bundan sonraki nüfus artışlarını doğru ve planlı kurgulamak gerektiğini söyledi. Topbaş, "Eğer bunu doğru ve planlı kurgulayarak yeni alanları oluşturmadığımız takdirde, bu tür tehlikeler ortaya çıkacaktır. İstanbul Metropoliten Planlama ve Kentsel Tasarım Merkezi’ni bunun için kurduk. İstanbul’un lineer gelişme alanlarını burada belirlemeye çalışıyoruz" diye konuştu. 
     
     YENİ YERLEŞİM ALANLARI 
     İstanbul için 600 bin konutluk yeni yerleşim alanları belirlediklerini ve buraları kurgulamaya başladıklarını dile getiren Topbaş, bu bölgeleri alt yapılarıyla birlikte ve ulaşım için raylı sistemlerle hazırlamak istediklerini söyledi. 
     Böylece düzenli ve ulaşım problemi olmayan yeni yerleşim alanları oluşturacaklarını kaydeden Topbaş, şöyle devam etti 
     "Köprü konusuna yeni bir tetikleme olarak bakıldığı zaman, bu olmadığı takdirde de her yıl 400 bin nüfus artışı olan bir şehirde, haliyle siz müdahale etmediğiniz takdirde gelişigüzel gelişme yine olacaktır. Sadece köprünün yapılması bunu tetiklemez. Yönetimlerin kararlı ve tavizkar olmayan tavırlarını koymaları gerekiyor. 3. 
     köprünün İstanbul’u menfi yönde etkileyeceğini ben düşünmüyorum." Topbaş, 3. köprü konusunda İstanbul Metropoliten Planlama ve Kentsel Tasarım Merkezi’nde bir çalışma yapılıp yapılmadığına ilişkin soru üzerine de, bu çalışmanın ilgili bakanlık tarafından yürütüldüğünü ifade ederek, "Metropoliten Planlama Merkezi, bunun tam detaylarını tartışmış değil, ama bilgimiz dahilinde. Şu anda teklif net olarak gelmediği için sadece kuzey ifadesi kullanıldığı için üzerinde henüz tartışma açılmadı. Geldikten sonra tabii ki tartışacağız" diye konuştu. 
     
     KÖPRÜLERE KAT ÇIKMA ÖNERİSİ 
     Kadir Topbaş, mevcut boğaz köprülerine katlı geçiş yapılması önerisine ilişkin düşüncesinin sorulması üzerine de, mevcut köprülerin katlı hale getirilmesi veya raylı sistemlerle desteklenmesi konusunun daha önce de tartışıldığını ifade etti. 
     Topbaş, "Tekrar dikkate alınması gereken bir öneri bu. Tabi köprünün statik sistemi buna müsait mi, değil mi incelenmesi gerekir. 
     Diğer taraftan bu akstaki bugünkü yoğunluğun çevre yolları ve viyadüklere etkisinin ne olacağının da tartışılması gerekir. Olaya sadece bir köprü geçişi olarak bakmamak gerekir" diye konuştu. 
     Geçmişte bu konu gündeme geldiğinde statik açıdan bazı kaygıların dile getirildiğini ifade eden Topbaş, bu konuların değerlendirilmesi ve üzerinde durulması gerektiğini söyledi. 
     Topbaş, dünyada katlı köprü yapımlarının söz konusu olduğunu, burada sadece bir yeri geçmenin değil, ondan sonraki bağlantılarının da önem taşıdığını vurguladı. 
     
</TEXT>
</DOC>
