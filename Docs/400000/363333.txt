<DOC>
<DOCNO> 363333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun15.html </URL>
<DATE> 2005/07/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Son anket Önce Müslümanım, sonra İngiliz'im 
</HEADLINE>
<TEXT>

     İngiltere'de Müslüman vatandaşlar üzerinde yapılan geniş katılımlı bir araştırma, katılımcıların yarıya yakınının kendilerini önce "Müslüman" olarak gördüklerini ortaya koydu. 
     SKY TV haber kanalının anketine katılan Müslümanların yüzde 46'sı "Önce Müslüman, sonra İngilizim" derken, yüzde 12'si "İngiliz" kimliğini ön plana çıkardı. 
     İngiltere'de yaşayan Müslümanların yüzde 91'i, 7 Temmuz'da Londra'nın dört ayrı yerinde 56 kişinin ölümüyle sonuçlanan bombalı saldırılara karşı çıkarken, saldırılara destek verenlerin oranı sadece yüzde 2 olarak belirlendi. 
     Müslümanların yüzde 88'i Kuran-ı Kerim'in bu tür eylemlere izin ve onay vermediğini belirtti, yüzde 5'i aksi görüşü dile getirdi. 
     Katılımcıların yüzde 38'i 7 Temmuz saldırılarının ardında Irak savaşını "güçlü bir neden" olarak görürken, yüzde 78'i söz konusu saldırıların ardından kendilerine karşı ayrımcılıkta artış görmediğini bildirdi. 
     SKY TV, bütün İngiliz vatandaşlarını içeren başka bir anketin de sonucunu yayımladı. Bu ankete katılanların yüzde 82'si kendileri için önce milliyetlerinin geldiğini belirtirken, yüzde 12'si kendilerini dinleriyle ifade etti, yüzde 6'sı etnik kökenlerini ön plana çıkardı. 
     SKY TV, halkın anketle ilgili görüşlerine de ekranın altından geçen bir bantla bu sabahtan itibaren yer vermeye başladı. 
     Adını açıklamayan bazı İngilizlerin "Müslümanların tümünü bu ülkeden göndermek gerek, bizimle uyum sağlamaları imkansız. Biz onların ülkelerinde kilise açabiliyor muyuz ki, onlar bizim ülkemizde camiler açıyor" gibi görüşler savundukları dikkat çekti. 
     Bu arada, SKY TV, Batı'da yaşayan Müslüman gençleri cihada çağıran bir klibi ele geçirdi ve yayınlamaya başladı. Klipte militan gençler bütün Müslüman gençleri kendileriyle birlikte Batı ile savaşmaya çağırırken, rap tarzında düzenlenen bir şarkı Batılı liderlere hakaret içeriyor. 
     
</TEXT>
</DOC>
