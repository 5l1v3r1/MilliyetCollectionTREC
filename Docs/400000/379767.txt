<DOC>
<DOCNO> 379767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur30.html </URL>
<DATE> 2005/09/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak'ta kaçırılan işadamı İki kere satıldım 
</HEADLINE>
<TEXT>

     Irak’ta 4 ay önce kaçırıldıktan sonra fidye karşılığı serbest bırakılan ve dün Hatay’ın Reyhanlı ilçesindeki evine gelen İşadamı Ali Muşluoğlu, çok zengin bir kişi olarak tanıtılıp, iki kez satıldığını, kendisi için yapılan üçüncü pazarlıkta anlaşma sağlanamadığını söyledi. 
     Yaşadığı sıkıntının şokunu üzerinden atamadığı gözlenen Muşluoğlu, basın mensuplarına yaptığı açıklamada, iş için gittiği Irak’ın başkenti Bağdat’ta otelde kalırken, kendisiyle görüşmek isteyen bir kişi tarafından bir eve yemeğe götürüldüğünü, bu sırada maskeli kişiler tarafından kaçırıldığını anlattı. 
     Önce ellerini bağlayan, ardından ağzını kapatan silahlı kişilerin bir aracın bagajına bindirdiklerini belirten Muşluoğlu, şunları söyledi 
     "Yaklaşık 3 saatlik yolculuk yaptıktan sonra yine gözlerim kapalı halde bir eve girdiğimi hatırlıyorum. Burada 15-20 gün kaldım, daha sonra da başka bir yere götürüldüm. İki defa satıldım, üçüncü pazarlıkta anlaşamadılar. Eğer anlaşma sağlansaydı kurtulamazdım. 
     Çünkü beni gemileri ve yatları olan çok zengin bir kişi olarak tanıttılar. 5 milyon dolar istiyorlardı. Eşkıyalar, 250 bin dolar karşılığında beni serbest bıraktılar. Ama, bu bana toplam 600 bin dolara mal oldu." Muşluoğlu, kendisini alan ikinci grubun kırbaçla işkencesine de maruz kaldığını ifade ederek, "İzleri halen duruyor. Ayrıca beton zemin üzerinde silah gölgesi altında rehin tutuldum. Tuvaletimin üzerini toprak ve külle kapattım. 3 metrekarelik bir alanda 20 gün zindan hayatı yaşadım" dedi. 
     Muşluoğlu, 85 kilogram olarak gittiği Irak’tan 4 ayda 65 kilogram olarak döndüğünü vurgulayarak, "Bir daha bırakın Irak’ı, yurdumun dışında hiçbir yere gitmem" diye konuştu. 
     
</TEXT>
</DOC>
