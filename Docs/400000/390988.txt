<DOC>
<DOCNO> 390988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/yozer.html </URL>
<DATE> 2005/10/31/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Aynaya bak 
</HEADLINE>
<TEXT>



Galatasaray ligde ilk yenilgisini aldı. Ancak son haftalardaki futboluna bakınca bunun gecikmiş bir sonuç olduğu ortaya çıkıyor. Zira son üç haftadır yürümüyor, koşmuyor, mücadele etmiyor. Daha doğrusu maçı kazanmak için hiçbir şeyi yapmıyor. Dünkü 90 dakikaya bakın. 46. dakikada gelen golün dışında Galatasaray'ın tek atağı yok. Seyircinin yüreğini oynatacak bir pozisyon yaratmak, bu takımın futbolu içinde o kadar zor ki. Bu kadar çok yürüyenin çoğunlukta olduğu bir takım nasıl şampiyonluğa koşabilir ki 
Şu maçın hiçbir bahanesi yok. En çok isteyen aldı, götürdü. Hatta Gençlerbirliği biraz dikkatli olsa daha da farklı bitebilirdi. Çünkü Sarı-Kırmızılı takımın öyle bir savunma anlayışı var ki, evlere şenlik sözü çok klasik kalır. 50. dakikaya bir bakın. Mehmet Çakır sağ kanattan tüm defansı ipe dizer gibi geçiyor. Karşısında hiçbir kademe anlayışı yok. O kadar basit çalımlarla pozisyonu yakalıyor ki, kendi bile şaşırıyor. Aradan üç dakika geçiyor. Mehmet Çakır aynı yerden, aynı noktadan yine aynı şekilde içeri giriyor. Karşısında yine kimse yok. Bu kez kendi atmıyor, attırıyor. Galatasaray'ın ligde yediği en basit gollerden biri. 

Gerets'in yanlışları 
Gelelim ilk yarıya. Gençlerbirliği maça öyle başlıyor ki, "Golü atacağım" diye bas bas bağırıyor. 20 numara Uğur Boran karşısında oynayan adaşı Uğur ile çocukla oynar gibi oynuyor. Arkasında yine kademe yok. Galatasaray orta sahada dört kişi top oynuyor, ancak yetersizlik üzerine Necati orta sahaya geliyor, top kovalıyor. İliç, Heinz, Saidou hele Cihan geminin gezinti güvertesinde. Forvette Hakan, Risp, İsmail ve Baki Mercimek önünde zaten çabuk pes etti. Tek hava topu alamadı. Pozisyona giremedi, pas indiremedi. 
Gerets geldiğinden beri çok bonus aldı. Ancak bu bonusları abur cubura harcamaya başlayınca, kredi kartının limiti yavaş yavaş dolmaya başladı. Kurtarıcı olarak Özgürcan'ı oyuna alıyor. Mersin maçında bile oynatmadığı Volkan'ı orta alana koyuyor. İliç ile Heinz için inanılmaz sabır gösteriyor. Hasan Kabze'yi unutuyor, Ayhan'ın yüzüne bakmıyor, sakatlıkların sakız gibi uzamasını açıklayamıyor ve en önemlisi oyuna hiç müdahele edemiyor. 
Sonuçta ortada haklı bir yenilgi var. Bir takım haftalardır işini sadece şansa bırakıyorsa olacağı buydu. Sarı-Kırmızılılar'ın şu anda Tahkim'le veya bir başkası ile uğraşacak zamanı yok. Önce kendine bakacaksın. Takır takır oynayacaksın. Sahada güçlü olursan her yerde güçlü olursun. 


</TEXT>
</DOC>
