<DOC>
<DOCNO> 379085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonyas11.html </URL>
<DATE> 2005/09/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kuş gribi, insandan insana bulaşabilir 
</HEADLINE>
<TEXT>

     Dünya Sağlık Örgütü DSÖ , kuş gribinin günün birinde insandan insana geçmeye başlayabileceği uyarısında bulundu. 
     DSÖ Başkanı Lii Jong-Vuuk, New York'ta BM zirvesi sürerken düzenlediği basın toplantısında, H5N1 adlı kuş gribi virüsünün göçmen kuşlardan ya da kümes hayvanlarından insanlara bulaşarak öldürücü olabildiğini, ancak şimdiye kadar virüsün insandan insana bulaşmadığını hatırlattı. Vuuk, ''Ancak bu, virüsün insandan insana asla bulaşmayacağını göstermiyor. Aksine, bunun olabileceğini düşündüren ipuçları var'' diye konuştu. 
     Kuş gribine karşı çeşitli ülkeler alarma geçmiş bulunuyor. Son olarak ABD ve Fransa, önceki gün kuş gribi salgını riski karşısında alarma geçti. 
     DSÖ, büyük bir salgın halinde bugünkü aşı üretiminin yetmeyeceğini düşünüyor. 
     ABD, bu konuda dünya çapında strateji geliştirmek için uluslararası girişimde bulundu. Bu bağlamda ABD, Arjantin, Avustralya, Kanada, Japonya, Rusya, Çin, Malezya, Singapur, İngiltere, Kamboçya, Yeni Zelanda, Hindistan, Nijerya, Tayland ve Vietnam yetkililerinin katılımıyla toplantılar yapılacak. 
     
</TEXT>
</DOC>
