<DOC>
<DOCNO> 362966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo28.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle gaflet görülmedi 
</HEADLINE>
<TEXT>


Avrupa Gençler Atletizm Şampiyonası'nda 400 metre engellinin en büyük favorisi olan Tuncay Örs, federasyonun kurbanı oldu. Milli atleti, 400 metreye kayıt yaptıran yetkililer, büyük bir skandala imza attı 

ÖZEL HABER - SEDAT HARDAL 


Litvanya'da bugün başlayacak olan Avrupa Gençler Atletizm Şampiyonası'na, Türkiye Federasyonu damgasını vurdu. 
400 metre engellide altın madalyanın en büyük favorisi olan atleti Tuncay Örs'ü 400 metre yarışına kayıt ettiren federasyon, sporcusunu tribüne çıkardı. 400 metre engellide 50.89'la büyükler Türkiye Rekoru'nun da sahibi olan ve Litvanya'daki rakiplerini daha önceki yarışlarda geride bırakan Örs, bir sezon boyunca hazırlandığı Avrupa Şampiyonası'na koşmadan veda etti. 
"Bütün senem boşa gitti" diyen Tuncay Örs, "Bir sene boyunca bu yarışa hazırlanmıştım. Emeğim boşuna gitti. Federasyonun yaptığı hatanın acısını çekiyorum, çok üzgünüm" diyerek göz yaşlarına hakim olamadı. 

Antrenör öfkeli 
Fenerbahçeli sporcunun antrenörü Metin Durmuşoğlu ise Tuncay'ın koşması halinde yüzde 100 şampiyon olacağını belirterek, "Bu sezon koştuğu tüm yarışlarda bu rakiplerini geçti. Zaten 400 engellide bu yıl en iyi derece ona ait. Tuncay kazanacağı altın madalya ile bir ilke de imza atacaktı. Daha önce hiçbir erkek sporcumuz Avrupa Şampiyonası'nda birinci olmadı" dedi. Henüz ne yapacaklarını bilmediklerini de söyleyen Durmuşoğlu, "Yöneticilerimizle görüşüp, ne yapacağımıza daha sonra karar vereceğiz" dedi. Öte yandan, Litvanya'ya antrenör olarak gideceği açıklanan Durmuşoğlu'nun da, vizesi yetişmediği için şampiyonaya götürülemediği ortaya çıktı. 


</TEXT>
</DOC>
