<DOC>
<DOCNO> 380353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur19.html </URL>
<DATE> 2005/09/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kapkaç zanlıları şikayetçi vatandaşı silahla yaraladı 
</HEADLINE>
<TEXT>

     
     Şenol AYDIN GEBZE Kocaeli , DHA 
     
KOCAELİ’nin Gebze İlçesi'nde iki kapkaç zanlısı, motosikletini alıp kaçtıkları için kendilerini polise şikayet eden Bahattin Mermerci'yi silahla bacağından yaraladı. Polisin takibinden kaçmaya çalışan kapkaç zanlıları, motosikle ekip otosuna çarptı. Zanlılardan biri ağır yaralandı. Başına silah dayayarak intihar tehdidinde bulunan diğer zanlıyı polisler vazgeçirdi. 
     Gebze’nin Beylikbağı Mahallesi'nde oturan 32 yaşındaki Bahattin Mermerci, geçen hafta kapkaç suçundan aranan Ersin Yılmaz ve Adem Demirbaş'ın kendisine ait motosikleti alıp kaçtıklarını iddia ederek şikayetçi oldu. Yapılan şikayet üzerine harekete geçen polis Mermerci'nin motosikletini terk edilmiş halde bulup sahibine teslim etti. 
     Dün akşam Beylikbağı Mahallesi Ankara Caddesi'nde Bahattin Mermerci'yle karşılaşan Yılmaz ve Demirbaş Polise şikayet etmekle bize yanlış yaptın'' dedi. Bu sırada zanlılardan biri silahını çekip Mermerci’yi sol bacağından vurup kaçtı. 
     Taksiyle Gebze Devlet Hastanesi’ne kaldırılan Bahattin Mermerci'nin bacak kemiğinin isabet eden kurşunla parçalandığı anlaşıldı. Mermerci hastanede tedavi altına alındı. 
     
     POLİS OTOSUNA ÇARPTILAR 
     Polis saldırı üzerine iki zanlıyı yakalamak için seferber oldu. Bugün öğleden sonra çaldıkları başka bir motosikletle Yeni Mahalle Salıpazarı mevkiinde kapkaç yapıp kaçan iki zanlı takibe alındı. 
     Motosikletle polis otosuna çarpan zanlılardan Adem Demirbaş ağır yaralanırken hafif yaralanan Ersin Yılmaz silahını başına dayayarak intihar tehdidinde bulundu. Yılmaz polisler tarafından ikna edilerek silahını teslim etti. 
     Ağır yaralı Adem Demirbaş ise Gebze Devlet Hastanesi'ndeki ilk müdahalenin ardından Kartal Eğitim ve Araştırma Hastanesi'ne sevkedildi. 
     
</TEXT>
</DOC>
