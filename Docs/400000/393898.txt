<DOC>
<DOCNO> 393898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas05.html </URL>
<DATE> 2005/11/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sanal dünyada emlak el yakıyor 
</HEADLINE>
<TEXT>

     BBC TÜRKÇE 

      Gerçek ve sanal dünya arasındaki sınırlar giderek kaybolmaya başlıyor. Oyuncularına gerçek para kullanarak sanal şeyler alıp satma imkanı veren Entropia Projesi de bu trendin bir parçası. 
     İnternet üzerinden onbinlerce oyuncunun katıldığı bu tür rol oyunlarında büyük servetler kazanmak mümkün. 
     Yalnızca bir bilgisayar oyununda varolan bir adayı almak için yaklaşık 24 bin dolar harcayan 23 yaşındaki bir oyuncunun, yatırımını geri kazanıp kara geçmeye başladığı bildirildi. 
     Bu oyuncu, "Sanal adamdan bugüne kadar kazandığım paralar, gelecekte kazanabileceklerimin yalnızca habercisi" diyor ve ekliyor 
     "Daha emlak satışları ve arazi hakları işine yeni başladım. Adadaki el değmemiş doğal kaynaklar büyük potansiyel içeriyor." Genç yatırımcının, diğer oyunculara adasında sanal evler yapmaları için arazi satarak ya da avcılık, madencilik gibi faaliyetleri için ücret talep ederek para kazandığı belirtiliyor. 
     Oyunun sanal mülklerinden bir diğeri, sanal bir uzay istasyonu geçen ay açık artırmada 99 bin dolara satılmıştı. 
     Açık artırmayı kazanan Jon Jacobs, ya da sanal dünyadaki lakabıyla "Neverdie" da, şu günlerde durgun görünen gerçek emlak piyasasının aksine, sanal dünyadaki piyasanın altın günlerini yaşadığını söylüyor. 
     Neverdie, uzay istasyonunu Entropia oyunu içindeki bir gece klübüne dönüştürmeyi ve müzik ve videolarını oyunculara pazarlamak isteyen gerçek dünyadaki eğlence sektörüne kiralamayı düşündüğünü söylüyor. 
     Oyundaki ekonomide, "Entropia Projesi dolarları" geçerli. 
     Oyuncular bunları almak için Amerikan doları bozduruyor, istediklerinde de sanal paralarını yine Amerikan dolarına çevirebiliyorlar. 
     2003 yılında başlayan oyunun, halen 300 bin kayıtlı oyuncusu bulunuyor. 
     
</TEXT>
</DOC>
