<DOC>
<DOCNO> 352581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko44.html </URL>
<DATE> 2005/06/16/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Dünya Bankası heyeti Şanlıurfa'da... 
</HEADLINE>
<TEXT>

     GAP Bölgesi’nde Kültürel Mirası Geliştirme Programı Proje Direktörü Michael Jay, bölgede çok büyük kültürel turizm potansiyelinin bulunduğunu söyledi. 
     Dünya Bankası Heyeti, GAP Bölge Kalkınma İdaresi Başkanlığı Bölge Müdürlüğü’ndeki programın ardından Atatürk Barajı’nı ziyaret etti. 
     Heyet burada önce Atatürk Barajı Müdürü Uğur Büyükhatiplioğlu’ndan brifing aldı. 
     Büyükhatiplioğlu, dünyanın en büyük barajlarından biri olan Atatürk Barajı’nın, Türkiye’nin elektrik ihtiyacının yüzde 10’unu karşıladığını belirtti. 
     Barajın, aynı zamanda, GAP Bölgesi’ndeki tarımsal sulama ihtiyacını da karşıladığını aktaran Büyükhatiplioğlu, 32 milyar dolarlık GAP projesinin, 18.5 milyar dolarının DSİ tarafından karşılandığını belirtti Dünya Bankası Türkiye Direktörü Andrew Vorkink, burada barajın şeref defterini de imzalayarak, "GAP’ın tamamlanarak açılışının yapılacağı 2010 yılında da tekrar burada bulunmak istiyorum" dedi. 
     
     KÜLTÜREL TURİZM POTANSİYELİ 
     Atatürk Barajı’ndaki programın ardından, GAP Bölgesi’nde Kültürel Mirası Geliştirme Programı Ofisi’ni ziyaret eden heyet, burada proje direktörü Michael Jay’dan çalışmaları hakkında bilgi aldı. 
     Bölge’de hem kültürel mirası geliştirmek, hem de kültürel turizmi teşvik amacıyla çalıştıklarını belirten Jay, "GAP Bölgesi’nde çok büyük kültürel turizm potansiyeli var" dedi Ancak bunun yeterince değerlendirilemediğini belirten Jay, özellikle Şanlıurfa’da büyük turizm potansiyeli bulunmasına karşın, konaklama sorunun yaşandığını ve aynı zamanda bu konuda uzman personel eğitimine ihtiyaç duyulduğunu dile getirdi. 
     Jay, Şanlıurfa’daki pazarlarda satılan malların çoğunlukla Çin patentli olduğunu belirterek, bunun yerine yerel el sanatlarının geliştirilerek, pazara sunulması gerektiğine dikkati çekti. 
     GAP’ın kültürel anlamda uluslararası düzeyde yeterli şekilde tanınmadığını da ifade eden Jay, "Avrupa’daki turizm acentelerine, ’GAP Bölgesi’ne uçak olup olmadığını’ sorduğum zaman, GAP’ı ünlü tekstil firması GAP’la karıştırdılar. Yani buranın tanıtımı yeterli yapılamıyor" dedi. 
     Daha sonra tarihi Bedesten Çarşısı’nı gezen heyet burada alısveriş yaptıktan sonra Balıklıgöl’ü de ziyaret etti. 
     Şanlıurfa’daki temaslarını tamamlayan heyetin yarın Diyarbakır’a gideceği bildirildi. 
     
</TEXT>
</DOC>
