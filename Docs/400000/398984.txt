<DOC>
<DOCNO> 398984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy01.html </URL>
<DATE> 2005/11/29/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Bakan Şener 28 milyon kredi kartının 204 bini takipte 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ülkede kullanılan kredi kartı sayısının 28 milyon, takipteki kart sayısının ise 204 bin adet olduğunu bildirdi. 
     TBMM Plan ve Bütçe Komisyonu'nda, DPT, GAP Bölge Kalkınma İdaresi Başkanlığı, Hazine Müsteşarlığı, SPK, BDDK, Tütün, Tütün Mamulleri ve Alkollü İçkiler Piyasası Düzenleme Kurumu ve AB Genel Sekreterliği'nin 2006 yılı bütçeleri kabul edildi. 
     Bakanlığına bağlı birimlere yönelik eleştiri ve soruları yanıtlayan Şener, muhalefetin ithalat rakamlarına, iktidarın ise ihracat rakamlarına vurgu yapmasının normal olduğunu söyledi. 
     ''Sanal bütçe'' şeklindeki eleştiriler üzerine Şener, son birkaç yılın bütçesinin, 1990'lı yılların başından bu yana en gerçekçi bütçeler olduğunu belirtti. 
     Şener, ''ekonominin insan için'' olduğu söylemine kendisinin de katıldığını, ''Önce kendinize bakarsınız, kendinizin durumu iyiyse ekonomi de iyidir'' dedi. 
     Bir soru üzerine Şener, Çevik Bir'in, AK Parti'nin danışmanı olmadığını ifade etti. 
     
     ''İKTİDARLAR RASYONELLEŞMELİ'' 

     Abdüllatif Şener, son 3 yıldır uygulanan ekonomik politikaların, Türkiye'nin bugününü kurtarmaya ve kendi yönetimini süslemeye yönelik olmadığını söyledi. 
     Her iktidarın, seçim meydanlarında söyleyecek sözünün olmasına önem verdiğini belirten Şener, ancak bu çabanın doğru olmadığının anlaşıldığını, seçmenin de buna prim vermediğini dile getirdi. Şener, iktidarların rasyonelleşmesi gerektiğini kaydetti. 
     Cari açıktaki büyümenin dikkatle izlenmesi gerektiğine işaret eden Şener, Ekonomik Koordinasyon Kurulu toplantısında, Merkez Bankası Başkanı, Hazine Müsteşarı, DPT Müsteşarı, Maliye Bakanlığı Müsteşarı'na, cari açığın sorun olup olmadığını sorduklarını anlattı. Şener, ''Hepsinin ittifakla ifade ettiği görüş Türkiye, bu düzeyde bir dengeye ulaşmıştır. Cari açık yüzde 6 oluyor, bir risk unsurudur. Değerlendirmeleri, geçmişteki dengeler içinde ifade edilecek bir husustur, şu anda yaşadığımız dengeler itibariyle risk yoktur. Benim de bu görüşler doğrultusunda olayı yorumlamam doğaldır'' diye konuştu. 
     
     ''50 YILIN BİRİKİMİ'' 

     Önemli olanın, kalıcı ve sürekli istikrarın sağlanması olduğunu dile getiren Şener, bu istikrarın sağlanması halinde, Türkiye ekonomisinin ek potansiyel kazanacağını vurguladı. 
     Şener, uzun vadeli krediyle konut edinme sistemine yönelik düzenleme yaptıklarını, istikrar ortamı olmasa böyle bir düzenlemeyi gerçekleştiremeyeceklerini vurguladı. 
     Memur maaşlarının 2002'den bu yana yüzde 56, işçi ücretlerinin yüzde 55 arttığına işaret eden Şener, net asgari ücretin 2002'de 184 milyondan, 2005'te 350 milyona ulaştığını anlattı. Şener, bu iyileştirmelerin yeterli olmadığını, ancak 50 yıllık birikimin bir dönemden sorulmasını da doğru bulmadığını belirtti. Şener, ''AB standartlarına uygun bir ücret herkeste bulunsun isteriz'' dedi. 
     Şener, bazı malların fiyatının düştüğünü belirterek, örnek olarak, takım elbise, buzdolabı, çamaşır makinesi, kadın pantolonu fiyatlarını gösterdi. 
     Reel değerlendirme açısından daha olumlu bir gidiş bulunduğunu kaydeden Şener, kamu finansman dengeleri yerleştikçe, bu gidişin daha da olumlu yönde olacağını belirtti. 
     
     ''ARTMADI AMA AZALMIŞ DA SAYILMAZ'' 

     ''Son 3 yılda işsizlik artmış değil, ama azalmış da sayılmaz'' diyen Şener, yıllardır işsiz sayısı artarken, bunun durmasının da önemli bir nokta olduğunu kaydetti. 
     Şener, işgücüne katılım oranının, AB ülkelerine göre düşük olduğunu, bunun, kadın çalışan sayısının, kadın nüfusuna göre az olmasından kaynaklandığını söyledi. 
     Açlık ve yoksulluk sınırında artış olmadığını belirten Şener, çağdaş ve sosyal devlet ilkelerinin uygulandığı ülkede, açlık sınırında insanlar bulunmasının doğru olmadığını kaydetti. 
     Şener, TÜPRAŞ'ın özelleştirilmesine ilişkin incelemenin de SPK'da devam ettiğini bildirdi. 
     Emekli fonlarının toplam değerinin 1 milyar 40 bin YTL olduğunu, katılımcı sayısının 700 bin kişiye ulaştığını belirten Şener, ''Kişilerin kendi birikimlerine bağlı, tamamlayıcı nitelikte bir tasarruf sistemi olması nedeniyle, zorunlu emeklik sisteminde, emeklilik yaşının yükseltilmesine paralel düzenleme yapılmasına gerek bulunmamaktadır. Kendi sistemi içinde aktüeryal dengelerini korumaktadır'' diye konuştu. 
     
     ''79 BİN 889 SATICININ BELGESİ İPTAL'' 

     Şener, kredi kartlarına ilişkin yasa tasarının bir an önce yasalaşmasını isteyerek şöyle konuştu 
     ''Kredi kartlarının, toplam kredi kartlarıyla karşılaştırdığımızda, takipteki alacak miktarının fazla olduğunu, yüzde 7.5 civarında, ortalamadan daha yüksek olduğunu görüyoruz. Bireysel bazda takipteki kartlara baktığımızda, mevcut kredi kartı sayısı 28 milyon adetken, takipteki kart sayısı 204 bin adettir.'' Şirketlerde açık pozisyonlar görüldüğünü belirten Şener, Yapı Kredi Bankası'nın 2.5 katrilyonluk zarar açıklamasına ilişkin soruyu yanıtlarken, grubun bankayı alırken durumunu bildiğini, bedel belirlemesini buna göre yaptığını belirtti. Şener, bu zararın, alıcı grubun üzerinde olduğunu kaydetti. 
     Şener, alkol ve alkollü içkilerin, Tütün Üst Kurulu'nun görev alanından çıkarılmasının düşünülüp düşünülmediğine ilişkin soruyu yanıtlarken, 2003-2005 döneminde yasalara uygun satış yapmayan 79 bin 889 satıcının belgesinin, kurul kararıyla iptal edildiğini bildirdi. 
     Bakan Şener'in konuşmasının ardından, TBMM Plan ve Bütçe Komisyonu'nda, DPT, GAP Bölge Kalkınma İdaresi Başkanlığı, Hazine Müsteşarlığı, SPK, BDDK, Tütün, Tütün Mamulleri ve Alkollü İçkiler Piyasası Düzenleme Kurumu ve AB Genel Sekreterliği'nin 2006 yılı bütçeleri, oylanarak kabul edildi. 
     
</TEXT>
</DOC>
