<DOC>
<DOCNO> 351157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/eko04.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks düzeltmelerle dirençleri zorlayabilir 
</HEADLINE>
<TEXT>


26.000'in üstündeki güçlü dirençler nedeniyle, dirençleri zorlayarak giden ve düzeltmeleri çok olan bir hareket izlenebilir 

Zeynep Candan Aktaş 

Haftayı genelde sıkışık geçiren İMKB 100 Endeksi 25.301 ile 26.051 aralığında hareket etti. Cuma günü Atatürk Havalimanı ihalesini KDV dahil 2.950 milyon dolara TAV grubunun alması piyasalara moral kazandırırken, kapanış 25.725'ten gerçekleşti. 
Hafta içinde Merkez Bankası 0.25 puanlık faiz indirimi yaptı. Böylece gecelik borçlanma faizi 14.25'e borç verme faiz oranı 18.25 seviyesine geriledi. Önümüzdeki haftanın en önemli gündem maddesi AB Liderler zirvesinden gelecek açıklamalar olabilir. Uluslararası piyasalarda paritedeki düşüş sürüyor. Dış piyasalarda euro değer kaybederken iç piyasada Merkez Bankası döviz alım ihaleleriyle euro değil, dolar alıyor. Haftanın son günü 1.21 seviyelerine gerileyen pariteye rağmen dolar merkez bankasının geçen haftaki müdahalesiyle 1.36 seviyelerinde dengelendi. Faiz piyasasında 24 Ocak 2007 vadeli tahvil 16.25 bileşikten işlem görüyor. 
Önümüzdeki hafta endeksin kısa vadeli yukarı eğimli kanal direncinin zorlanması beklenebilir. 26.000'in üstündeki güçlü dirençler nedeniyle yukarıya doğru sert, kopma hareketlerinden çok, dirençleri daha yumuşak bir eğimle zorlayan ve içinde düzeltmeleri çok olan bir hareket beklenebilir. 
Bu hareketin 28.400'lerdeki tarihi zirveye dek gidip gitmeyeceğini şimdiden söyleyebilmek güç. Ancak hareket ortalamaların üstünde ve bolinger bandın içinde kaldığı sürece bu olasılık mevcut. Mevcut durumda riskin yüksek olması nedeniyle portföylerde endeksle korelasyonu yüksek pozisyonlar taşınması gerekir. Endeksin destekleri 25.400 ve 25.000'de iken dirençler 26.100 ve 26.500 seviyelerinde bulunuyor. Ortalamalar ise 20 günlük 25.100, 50 günlük 25.200'de. 
Bol kazançlı haftalar dileğiyle. 


</TEXT>
</DOC>
