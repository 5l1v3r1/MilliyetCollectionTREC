<DOC>
<DOCNO> 355053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun31.html </URL>
<DATE> 2005/06/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Baykal Avrupa solu Avrupa fikrinin bayrağına sahip çıkacaktır... 
</HEADLINE>
<TEXT>

     Avrupa'daki sosyalist ve sosyal demokrat partilerin üye olduğu Avrupa Sosyalist Partisi'nin PES yıllık konsey toplantısı bugün Viyana'da başladı. 
     Toplantıya katılan CHP Genel Başkanı Deniz Baykal Türk gazetecilere yaptığı açıklamada, toplantıda AB'nin yaşadığı krizden nasıl çıkacağı ve bundan sonra neler yapılacağı sorularına cevap aranacağını anımsatarak, ''Avrupa solunun Avrupa fikrinin bayrağına bir kez daha sahip çıkacağını, çünkü bu fikrin sahibinin Avrupa solu olduğunu'' söyledi. 
     AB'nin genişleme programının da aynen devam etmesi gerektiğini belirten Baykal, ''Türkiye ile Hırvatistan projesinin geçerliliğinin devam ettiği burada ifade edilmelidir. Buna ihtiyaç vardır'' dedi. 
     Avrupa Sosyalist Partisi'nde PES gözlemci statüsüne sahip Bulgaristan BSD partisi ile Romanya PSD partisi tam üyeliğe alınırken, CHP'nin gözlemci statüsü devam edecek. 
     PES yıllık konsey toplantısına DEHAP da misafir olarak davet edildi. 
     Toplantıda DEHAP'ı Genel Başkan Tuncer Bakırhan, Batman Belediye Başkanı Hüseyin Kalkan ile partinin Avrupa temsilcisi Faik Yağızhan temsil ediyorlar. 
     
     FASSINO PRODİ'NİN SÖZLERİNİN NEDEN OLDUĞU YANLIŞ ANLAŞILMAYI DÜZELTMEK ÜZERE TEMMUZ SONUNDA TÜRKİYE'YE GELECEĞİM" 

     İtalya Solun Demokratları Partisi DS Başbakan adayı Piero Fassino, AB Komisyonu'nun eski Başkanı Romano Prodi'nin açıklamasının yol açtığı yanlış anlaşılmayı düzeltmek üzere temmuz sonunda Türkiye'ye resmi ziyarette bulunacağını açıkladı. 
     Viyana'da bugün başlayan Avrupa Sosyalist Partisi'nin PES yıllık konsey toplantısı çerçevesinde CHP Genel Başkanı Deniz Baykal ile görüşen Fassino, İtalya'daki tüm muhalefet partilerinin Türkiye'nin AB üyeliğini ve müzakerelerin başlamasını desteklediğini belirterek, "Türkiye'ye temmuz sonunda yapacağım ziyarette hükümet, muhalefet, sivil toplum örgütleri temsilcileri, işadamları ve basınla yapacağım görüşmelerde bunu bir kez daha bildirmek istiyorum" dedi. 
     AB'nin son krizle başa çıkmasını bilmesi gerektiğini ifade eden Fassino, "AB'nin krizi atlatabilmek için geriye değil ileriye gitmesi gerekir. Birliğe katılmak isteyenlere kapıyı kapatmamalıyız. Krizin bedeli Türkiye'ye ödetilmemelidir" diye konuştu. 
     AB Komisyonu'nun eski Başkanı Romano Prodi'nin bir süre önce yaptığı açıklamanın yanlış anlaşıldığını belirten Fassino, "Prodi'nin sözleri kasıtlı değildir. Tümüyle yanlış anlaşıldı. Prodi, yaşadığımız krizin insanların kafasında yarattığı korkuları anlatmak istedi ve genişlemeden dolayı halkın korkuya kapılmaması gerektiğini söyledi" dedi. 
     Türkiye'ye yapacağı ziyaretin konuya açıklık getireceğini belirten Fassino, "Prodi'nin Türkiye'nin AB'ye entegrasyonunu başından beri savunduğunu ve bunun için çalıştığını" kaydetti. 
     Görüşmeden sonra Türk gazetecilerin sorularını yanıtlayan CHP Genel Başkanı Baykal da Fassino'nun başbakan adayı olduğu Solun Demokratları Partisi'nin gelecek seçimlerde iktidara en yakın parti olarak kabul edildiğini anımsatarak, "Sayın Fassino Türkiye konusundaki tartışmalardan büyük üzüntü duyuyor. Önümüzdeki temmuz ayında Türkiye'ye yapacağı ziyarette partisinin Türkiye'ye ilişkin net tavrını ortaya koyacaktır. Bu ihtiyacı birlikte değerlendirdik" dedi. 
     Görüşmede Prodi'nin sözlerinin Türkiye'de yol açtığı tedirginliği anlattığını ve bunun düzeltilmesi yolunda telkinde bulunduğunu belirten Baykal, Fassino'yu Türkiye'ye davet ettiğini kaydetti. 
     
</TEXT>
</DOC>
