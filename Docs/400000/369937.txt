<DOC>
<DOCNO> 369937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko16.html </URL>
<DATE> 2005/08/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Altın fiyatlarındaki yükseliş devam edecek... 
</HEADLINE>
<TEXT>

     Referans Gazetesi 

Goldaş Kuyumculuk Yönetim Kurulu Üyesi Çetin Binatlı, petrol fiyatlarının yükselmesi ve fonların altına ilgisinin devam etmesi durumunda altın fiyatlarının ons başına 456 dolara kadar yükselebileceğini söyledi. 
     Goldaş Kuyumculuk Yönetim Kurulu Üyesi Çetin Binatlı, petrol fiyatlarının yükselmeye devam etmesi ve fonların altına olan ilgisinin devam etmesi halinde altının ons fiyatının dolar 452 ve daha sonra dolar 456 seviyelerindeki dirençlerini hedefleyeceğini söyledi. 
     Binatlı, Güney Afrika altın maden ocaklarının greve gitmesinin kısa vadede olmasa da orta vadede stokları olumsuz etkileyeceğine dikkat çekti. 
     Binatlı, geçtiğimiz haftaya altının ons fiyatlarının, 437 dolar civarında başladığını ve hafta ortasına doğru k r satışları ile birlikte fiyatın 435.50 dolara kadar gevşediğini hatırlattı. Haftanın son günlerinde petrol fiyatlarının 68 dolar seviyesine çıkması ve ABD Doları'nın euro karşısında değer kaybetmeye devam etmesinin, spot altın fiyatını 8 Aralık 2004'ten bu yana en yüksek seviyesi olan 449.70 dolar seviyesine taşıdığını belirten Binatlı, altının ons fiyatının 442.50 dolarda desteğinin, 452 dolarda ise direncinin olduğunu vurguladı. 
     
     Altın üretimi 2.500 ton civarında olacak 
     Bu yıl dünya altın üretiminin yaklaşık 2,500 ton civarında olacağı tahmin edildiğini ifade eden Binatlı, "Bunun yanı sıra hurda altın diye tabir edilen iade altın miktarının da 850 ton civarında olması bekleniyor. Üretimde 'kuyumculuk, madeni para ve diğer' kullanılması beklenen altın miktarının ise yaklaşık 3350 ton civarında olması bekleniyor" dedi. Binatlı, geçen hafta Belçika Merkez Bankası'nın, son bir ay içerisinde 30 ton altın sattığını, satışın 15 Avrupa Merkez Bankası arasında varılan bir uzlaşma çerçevesinde yapıldığını bildirdiğini ve Belçika Merkez Bankası halen elinde 228 ton altın stoku bulunduğunu açıkladığını kaydetti. Binatlı, yıl sonunda FED’in faizlerinin ise yüzde 4.25 olmasını beklediğini söyledi. 
     
</TEXT>
</DOC>
