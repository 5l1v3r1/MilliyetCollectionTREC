<DOC>
<DOCNO> 394947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/ekonomi/eko04.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO'dan başarılı beş KOBİ'ye ödül 
</HEADLINE>
<TEXT>


İTO'nun düzenlendiği KOBİ yarışmasında 'Kadın Girişimci' ödülü, Hidrotam Genel Müdürü Ayşan Dalkılıç'ın oldu 

EKONOMİ SERVİSİ 

Girişimcilik ruhunun pekiştirilmesi amacıyla çeşitli çalışmalar yapan İstanbul Ticaret Odası İTO , bu yıl 'Başarılı KOBİ Yarışması'nın ikincisini düzenledi. Girişimcilik, kadın girişimci, ihracat başarısı, teknoloji uygulama ve işbirliği kategorilerinde 54 proje yarıştı. 
Başarılı KOBİ Yarışması'nın kadın girişimcilik kategorisinde birinci Ayşan Dalkılıç olurken, Hidrotam firmasının Genel Müdürü olarak ar-ge'ye verdiği önemden dolayı bu ödüle layık görüldü. 
Teknoloji dalında ödülü, İontek İlaç Sanayi ve Ticaret Limited kazandı. Firma moleküler biyoloji ve genetik alanında, küçük bir sermaye ile en son teknolojiyi kullandığı ve bilim ile sanayiyi buluşturduğu için ödüle layık görüldü. Teknolojinin birincisi İoentek'in ödülünü Dr. Onur Bilenoğlu aldı. 
İnternet aracılığıyla dünyaya açılarak Arjantin dahil, 20 ülkeye yaptığı ihracatla işbirliği ödülüne layık görülen Özpolat Makina Sanayi, değirmen makinası imalatıyla, Mısır'a çok sayıda tesis kurdu. Özpolat Makina'nın birincilik ödülü Ali Özpolat'a sunuldu. Amerika'dan Afrika'ya, Brezilya'dan Kore'ye kadar toplam 21 ülkeye ihracat yapan Las-Zırh firması da ihracat başarısı dalında ödüle layık görülen şirket oldu. 

Daha fazla destek 
Bu yıl girişimcilik ödülünü almaya hak kazanan Altıparmak Pazarlama, uluslararası standartlarda gıda üretimi gerçekleştirmek adına, Ar-Ge'ye verdiği önemden dolayı ödüle layık görüldü. 
İTO Başkanı Murat Yalçıntaş ödül töreninde yaptığı konuşmada, daha fazla desteğe ihtiyacı olan KOBİ'leri her zaman yeni yatırımlar için teşvik edeceklerini söyledi. Yalçıntaş, "Ticaret, mal alıp satarken k r etmektir. Eğer KOBİ'lerimiz üretirken k r ederse Türkiye'nin ekonomisi de bundan büyük pay alır. KOBİ'ler bu ülke için isimsiz kahramanlardır" dedi. 




</TEXT>
</DOC>
