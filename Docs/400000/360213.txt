<DOC>
<DOCNO> 360213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/dunya/adun.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eli kulağında' alarmı 
</HEADLINE>
<TEXT>


Londra'daki saldırılardan sağ kurtulan teröristlerden ikinci saldırıyı bekleyen İngiliz makamları, terör alarmını, ikinci en yüksek kategori olan 'ciddi biçimde belirgin'e yükseltti 

Nevsal Elevli - Londra 


Londra'daki kanlı saldırılarla ilgili soruşturmada bombacı terör hücresini açığa çıkarmak için önemli bir ilerleme kaydedemeyen İngilizler, alarm durumunu ikinci en yüksek seviye olan "severe specific" ciddi biçimde belirgin kategorisine yükseltti. "Severe specific" alarmı, istihbarat bilgilerinin terörist bir saldırının eli kulağında olduğunu işaret ettiği durumlarda veriliyor. İngiltere, ABD'deki 11 Eylül saldırılarından sonra 3. derece alarm ilan etmişti. 
İngiliz polis teşkilatı Scotland Yard ve iç istihbarat servisi MI5 kaynakları, yapılan araştırmaların henüz hiçbir somut ilerleme sağlamadığını, saldırılardan sağ kurtulan ve halen eli kolu serbest dolaşan terör hücrelerinin bu boşluktan yararlanarak İngiliz kentlerini ikinci kez vurmasının gündemde olduğunu kaydettiler. Öteki Avrupa ülkelerinin polis yetkilileri de, terör tehdidinin tüm kıtayı kapsadığı yolunda görüş belirttiler. 
Yeni bir saldırı beklentisine işaret eden son önlemler çerçevesinde dün Başbakan Tony Blair'in günlük mesaisini yaptığı 10 Downing Street'teki Başbakanlık Konutu ile öteki hükümet binalarının bulunduğu Whitehall Caddesi, şüpheli bir paket bulunması üzerine trafiğe kapatıldı. Polis yayaları bölgeden uzaklaştırdı ancak binalar boşaltılmadı. 

Şüpheli listesi 
Bu arada İngiliz polisi, bir şüpheliler listesi hazırladı. The Times, listenin ağırlıklı olarak Kuzey Afrika kökenli isimlerden oluştuğunu, en önemli ismin ise 1990'ların ortalarına kadar Londra'da yaşayan 46 yaşındaki Suriyeli terörist Mustafa Setmariam Nasar olduğunu bildirdi. Nasar'ın sağ kolu bir başka Suriyeli terörist Ebu Reşit'in Danimarka'da olduğu ve Danimarka polisinin alarma geçtiği ileri sürüldü. Gazeteye göre, sorgu uzmanları Pakistan'da gözaltına alınan Zeeshan Haydar Sıddıki adlı bir İngiliz vatandaşını sorgulamak için Pakistan'a gitmeye hazırlanıyor. 
"The Times" gazetesi ise, İngiliz istihbarat uzmanlarının saldırıları planlayan terörist beyin takımının patlamalardan çok önce İngiltere'yi terk ettiğine inandığını bildirdi. 
Uzmanlara göre, Londra metrosunu çok iyi inceleyip patlamaların dakik olmasını ustalıkla sağlayan beyin takımı, aynı şekilde kendi kaçışını organize etti. Elebaşı teröristlerin İngiltere dışına kaçmaları ihtimalini göz önünde bulunduran yetkililer, bu nedenle Avrupa ülkeleri ve ABD ile işbirliğine giderek terörist avını İskandinav ülkelerinden, Pakistan, Afganistan ve Irak'a kadar yaydı. Teröristlerin bu bölgelere bile ulaşmış olabileceği belirtiliyor. 

Bombalar askeri 

Fransa'nın "Terörle Mücadele - Eşgüdüm Birimi" Müdürü Christophe Chaboud, Londra'da kullanılan bombaların "muhtemelen askeri mühimmat" olduğunu söyledi. Chaboud, Le Monde gazetesine verdiği demeçte, bu tip bombaların "kaçakçılık yollarıyla örneğin Balkanlar'dan sağlanabileceğini" kaydetti. Fransız uzman, "ikinci yol ise ordunun içinden gizlice elde etmektir" dedi. 


</TEXT>
</DOC>
