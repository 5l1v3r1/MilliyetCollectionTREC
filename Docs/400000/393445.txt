<DOC>
<DOCNO> 393445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy17.html </URL>
<DATE> 2005/11/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan Topbaş demek ki gerek duydu ve gereğini yaptı 
</HEADLINE>
<TEXT>

     Başbakan Recep Tayyip Erdoğan, İstanbul Büyükşehir Belediyesi’ndeki bazı görev değişikliklerini değerlendirerek, "Belediye Başkanı bir tasarruf yapmıştır. Bu tasarruf, kendisinin en doğal, en tabii hakkıdır" dedi. 
     Başbakan Erdoğan, Ceylan Intercontinental Otel’deki YASED’in konferansından çıkışında basın mensuplarının sorularını yanıtladı. 
     Erdoğan, bir gazetecinin "İstanbul Büyükşehir Belediyesi Başkan Vekili İdris Güllüce’nin bu görevinden alınması ve istifaları nasıl değerlendiriyorsunuz " şeklindeki sorusu üzerine, "Belediye başkanı bir tasarruf yapmıştır. Bu tasarruf, kendisinin en doğal, en tabii hakkıdır. Aynı tasarruflar her zaman, her yönetimde olur. Burada yapılan her şey yasalara uygundur" diye konuştu. 
     Güllüce’nin basında yazılan ya da anlatılan gibi bütün yetkilerinin alınmadığını vurgulayan Erdoğan, İdris Güllüce’nin Belediye Meclisi Başkan Vekili olarak görevine devam ettiğini söyledi. 
     Başbakan Erdoğan, Başkan Topbaş’ın, herhangi bir yurtdışı seyahatine çıktığında yine yerine bir vekil tayin edeceğini kaydederek, "Bu vekilde bir yanlış anlaşılma vardır. ’Sürekli midir, yoksa yurtdışı çıkışlarında mıdır ’ Bunu tavzih ederseniz neticeye varmış olursunuz" dedi. 
     Erdoğan, "Bugüne kadar Belediye Başkan Vekilliği diye bir kavram, makam var mıydı " sorusu üzerine de, "Belediye Kanunu’ndan önceki dönemde vardı. Bu dönemde yok" diye konuştu. 
     "Değişikliğe neden gerek duyuldu " sorusuna ise Erdoğan, şu karşılığı verdi 
     "Gerekiyorsa bir şey yapılır. Demek ki, Sayın Başkan, buna gerek duydu ve gereğini de yaptı. Ben de bakanları değiştirirken gerek olduğu için yapıyorum. Durup dururken bazı şeyler yapılmaz. Bu her kurumun, her durumda yaptığı olağan işlerdir." Erdoğan, "Belediyede anlaşmazlık mı vardı " sorusu üzerine de, "Çalıştığınız kurumlarda sizler sık sık yer değiştirmiyor musunuz " dedi. 
     Başbakan Erdoğan, bugün açıklanacak AB İlerleme Raporu’na ilişkin soruyu da, "Eksiklerimizi tespit eden, uyaran ne varsa, onlar bizim için de atılması gereken doğru adımlar olacaktır" diye yanıtladı. 
     Recep Tayyip Erdoğan, "şu ana kadar İlerleme Raporu ile ilgili aldıkları bilgilerin, geneli itibariyle olumlu olduğunu" kaydetti. 
     
</TEXT>
</DOC>
