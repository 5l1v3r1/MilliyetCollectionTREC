<DOC>
<DOCNO> 353229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun19.html </URL>
<DATE> 2005/06/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Almanya'da Merkel'i sevenlerin oranı artıyor... 
</HEADLINE>
<TEXT>

     Almanya'da yapılan bir kamuoyu yoklaması, Hıristiyan Demokrat Birlik Partisi CDU Genel Başkanı Angela Merkel'i sevenlerin oranının arttığını ortaya koydu. 
     Der Spiegel dergisinin kamuoyu yoklamasına göre, Merkel'i sevenlerin oranı, bu konuda nisan ayında yapılan araştırmadan bu yana 10 puan artarak yüzde 63'e yükseldi. 
     Böylece Merkel, yüzde 72 ile en fazla sevilen kişi olan Cumhurbaşkanı Horst Köhler'in ardından 2. sıraya yerleşti. Dışişleri Bakanı Joschka Fischer yüzde 58 ile 3., Başbakan Gerhard Schröder de yüzde 51 ile 4. sırada yer aldı. 
     Alman halkının yüzde 24'ü, ''Kişisel yaşlılık sigortanız konusunda kime güvenirdiniz '' şeklindeki bir soruya karşılık Merkel'e, yüzde 12'si de Schröder'e güvendiğini söyledi. 
     ''Hangi politikacıyla uzun bir tatile çıkmak isterdiniz '' şeklindeki bir soruya karşılıksa halkın yüzde 19'u Fischer'i, yüzde 15'i Schröder'i, yüzde 13'ü de Merkel'i tercih ettiğini belirtti. 
     Dergi tarafından yapılan diğer bir araştırma da, halkın yüzde 62'sinin, Schröder iktidarında ülkedeki durumun daha da kötüleştiğine inandığını, sadece yüzde 13'ünün olumlu gelişmeler meydana geldiği görüşünde olduğunu ortaya koydu. 
     
</TEXT>
</DOC>
