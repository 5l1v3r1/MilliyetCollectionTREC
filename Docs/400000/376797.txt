<DOC>
<DOCNO> 376797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo26.html </URL>
<DATE> 2005/09/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Halterde yeni skandal 
</HEADLINE>
<TEXT>

     Doping ve taciz skandallarıyla sarsılan Türk halterinde sular durulmuyor. Olimpiyat şampiyonu Taner Sağır'ın da aralarında bulunduğu üç sporcu milli takım kadrosundan çıkarıldı. 
     Halter Milli Takımı'nın yardımcı antrenörü Osman Nuri Vural, basında "Halterde yeni skandal" başlıklarıyla verilen haberlerle ilgili açıklama yaptı. 
     Vural, olimpiyat şampiyonu Taner Sağır, olimpiyat üçüncüsü Sedat Artuç ve dünya şampiyonu Reyhan Arabacıoğlu'nun milli takım kampını izinsiz terk ederek A2 Milli Futbol Takımı'nın Almanya ile yaptığı karşılaşmayı izlemeye gittiklerinin tespit edildiğini ve üç sporcunun kadrodan çıkarıldığını söyledi. 
     Dünya Anti Doping Ajansı WADA yetkilileri numune almaya geldiği zaman, medyada yazıldığı gibi bu üç haltercinin yerine başkalarını örnek vermesinin sözkonusu olmadığını da sözlerine ekledi. 
     WADA yetkililerinin 7 eylül salı günü oteldeki numune alımı sırasında saat 22.30'a kadar beklemelerine karşın Taner Sağır, Sedat Artuç ve Reyhan Arabacıoğlu'nun kampa gelmediği belirtiliyor. 
     
     Başkan Akkuş "Açıklama yapamam" 
     Halter Federasyonu Başkanı Hasan Akkuş, WADA yetkililerinin iki gün önce erkek milli takım kapmındaki numune alımları sırasında yaşanan olaylarla ilgili olarak, resmi raporlar kendilerine ulaşmadan bir açıklama yapmalarının doğru olmadığını söyledi. 
     Gençlik ve Spor Genel Müdürlüğü'nde konuyla ilgili bir basın toplantısı düzenleyen başkan Hasan Akkuş, 7 eylül salı günü WADA yetkililerinin antrenman salonuna numune alımı için geldiklerini ancak idmanın bitmesi nedeniyle kendilerini kamp yapılan otele yönlendirdiklerini belirterek şöyle konuştu 
     "Otelde sporculardan numune alındı. Resmi rapor yok. Bağımsız numune alıcılarının raporu uluslararası kuruma bildirildikten sonra resmi rapor gelecektir. Rapor ulaşmadan açıklama yapmam. Soruşturma başlatıldı." WADA'nın kuralı olan "sporcunun belirlenen yer ve saatte orada bulunmaları zorunludur" diyen Akkuş, kampta olmadıkları belirlenen sporcular için soruşturma başlattıklarını söyledi. 
     Kamptan izinsiz ayrılan sporcuların isimlerini açıklamayan Akkuş, Uluslararası Halter Federasyonu'ndan IWF gelecek rapora göre hareket edeceklerini ifade etti. 
     Halter Federasyonu Başkanı Akkuş'un, haziran ayında Halil Mutlu'nun dopingli çıkması ve milli takım kampında yaşanan son olaylar üzerine istifa ettiği ancak Gençlik ve Spor Genel Müdürü Mehmet Atalay'ın istifayı kabul etmediği iddia ediliyor. 
     
</TEXT>
</DOC>
