<DOC>
<DOCNO> 388203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun23.html </URL>
<DATE> 2005/10/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Pakistan'a NATO yardımları İncirlik'ten geçecek 
</HEADLINE>
<TEXT>

     NATO, BM Mülteciler Yüksek Komiserliği'nin BMMYK , depremin vurduğu Pakistan'a iletilecek yardım malzemelerinin, İncirlik üssünden kurulan hava köprüsüyle aktarılmasına başlandığını bildirdi. 
     Askeri yetkililer, İncirlik ile İslamabad arasında oluşturulan ve 10 ila 15 gün işlev görmesi planlanan koridorda, ilk aşamada 4 NATO C-130 kargo uçağının görev yaptığını, aynı hizmet için başka uçakların da Türkiye'ye gideceğini ve toplam 900 ton yardım malzemesi taşınacağını belirtti. 
     Uçakların, NATO Acil Mukabele Gücü NRF birimlerine ait olduğu kaydedildi. 
     NATO devlet ve hükümet başkanlarının 2002 sonunda Prag zirvesinde aldığı karar çerçevesinde, en geç gelecek yıl 25 bin kadar askerle ''tam operasyonel'' olması öngörülen NRF, ilk aşamada 2004 yılında 6 bin dolayında askerle göreve başladı. 
     İttifak üyesi ülkelerin kara, deniz ve hava kuvvetlerinden gelen araç ve askerlerden oluşan NRF, ''bir kriz halinde'', 15 ila 30 gün içinde harekete geçirilebilecek yetenekte bulunuyor. 
     NRF, ''dünyanın her yerinde'', ''modern NATO'nun hedef olduğu yeni tehditlere karşı'' mücadeleye hazırlıklı tutuluyor. 
     İttifakın askeri yetkililerine göre, bu tehditlerin başında terörizm ve kitle imha silahları bulunuyor. 
     NATO, Pakistan'a yapılabilecek diğer yardım olanaklarını da araştırıyor. İttifak, bölgeye, depremzedelere yardım edecek askeri personel ile askeri uzmanlar, mühendisler ve sağlık personeli göndermeyi, bunları NRF bünyesinden temin etmeyi planlıyor. 
     
</TEXT>
</DOC>
