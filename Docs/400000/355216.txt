<DOC>
<DOCNO> 355216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur40.html </URL>
<DATE> 2005/06/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Türikiye'deki Bulgar vatandaşları 11 ilde oy kullanacak 
</HEADLINE>
<TEXT>

     Bulgaristan'da yarın yapılacak parlamento seçimleri için Türkiye'de yaşayan Bulgar vatandaşları da çeşitli illerde oy kullanabilecek. 
     Toplam 22 siyasi parti ve koalisyonun katılacağı seçimlerde, 240 sandalyeli parlamento için 6666 aday yarışacak. 
     Seçimlerde Bulgaristan'dan Türkiye'ye göç etmiş olup, halen Bulgar vatandaşlığını koruyan kişiler de oy kullanabilecekler. Bu amaçla, Bulgaristan seçim mevzuatı çerçevesinde, Türkiye'de 11 ilde, toplam 76 sandıkta oy kullanılabilecek. 
     Seçim sandıklarının kurulacağı il ve kent merkezleri şöyle 
     ''İstanbul, Ankara, Bursa, İzmir, Kocaeli, Yalova, Edirne, Kırklareli, Çerkezköy, Lüleburgaz, Çorlu, Tekirdağ, Antalya ve Eskişehir.'' Son kamuoyu araştırmaları, 22 siyasi parti ve koalisyondan sadece 7'sinin yüzde 4 olan seçim barajını aşarak, parlamentoda temsil hakkı elde edeceğini ortaya koyuyor. 
     Bulgaristan'daki tüm kamuoyu araştırma şirketleri, Bulgaristan Sosyalist Partisi'nin BSP seçimlerden birinci parti olarak çıkacağını ortaya koyuyor. 
     
     HÖH KİLİT PARTİ 
     Liderliğini Ahmet Doğan'ın yaptığı Hak ve Özgürlükler Hareketi HÖH eğer büyük bir sürpriz yaşanmazsa Bulgaristan parlamentosunda yine kilit parti konumunu koruyacak. 2001 seçimlerinde 20 milletvekilliği kazanan HÖH'nin bu seçimlerde milletvekili sayısını 25'e kadar yükseltmesi bekleniyor. 
     Başbakan Simeon Sakskoburgotski'nin lideri olduğu iktidar partisi İkinci Simeon Ulusal Hareketi'nin NDSV sosyalistlerle koalisyona girmeyeceğini açıklaması, HÖH'nin yeniden iktidar ortağı olma şansını artırıyor. Ahmet Doğan, BSP lideri Sergey Stanişev ile iyi anlaştıklarını belirterek, BSP ile koalisyon hükümeti kurabileceklerini açıklamıştı. 
     Türkiye'den gelecek oylarla HÖH'nin 5 milletvekilliği daha kazanabilme olasılığı da var. HÖH'ye Türkiye'den yaklaşık 60 bin oy gelirse milletvekili sayısı 30'a kadar yükselebilir. 
     
</TEXT>
</DOC>
