<DOC>
<DOCNO> 375726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko10.html </URL>
<DATE> 2005/09/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İngiliz yatırımcının yeni gözdesi Bulgar emlak piyasası 
</HEADLINE>
<TEXT>

     Melis Şenerdem Referans Gazetesi 

Yabancı uyrukluların arazi ve konut satın almasının önündeki yasal kısıtlamaların kalkması Bulgar emlak piyasasını hareketlendirdi. Batı Avrupalı yatırım şirketleri ucuz ancak fiyatı hızla yükselen konutlar için Bulgaristan'a akın ediyor. 
     Bir zamanlar Rus, Çek ve Polonyalı işçilerin tatillerini geçirdiği adres olan Bulgaristan'ın Karadeniz kıyılarına bugün başını İngilizler'in çektiği Batı Avrupalı yatırımcılar akın ediyor. Geçen yıl ülkeyi ziyaret eden yabancı turistlerin sayısı bir önceki yıla göre yüzde 14 artarak 4 milyona ulaşmıştı. 2005 sonuna kadar yeni bir rekor beklenen Bulgaristan'a 2004'te gelen İngiliz turistlerin sayısı ise 2003'e oranla yüzde 62 artarak 250 bine ulaşmıştı. 
     İlk başta otellerdeki yüksek doluluk oranından kaynaklanıyor gibi gözüken ancak İngiliz ziyaretçilerin turizm ve tatil ihtiyacını karşılamanın ötesinde yeni bir yatırım furyasına dönüşen emlak piyasasındaki dikkat çekici boyutlarda. 
     Avrupa Birliği'ne AB uyum çerçevesinde geçtiğimiz şubat ayında yabancı uyrukluların gayrimenkul satın almasına izin veren bir yasayı yürürlüğe sokan hükümet, binlerce dolarlık bir sektör yaratmış oldu. 
     
     Fiyatlar yükseliyor 
     Bu yoğun talebe bağlı olarak Bulgaristan'da özellikle tatil yörelerindeki emlak fiyatları son 2 yıl içinde yüzde 40 artış gösterdi. Black Sea Property adlı emlak yatırım şirketinin yöneticilerinden Roger Hornett, Bloomberg haber ajansına yaptığı açıklamada önümüzdeki 3 yıl için beklentilerinin yılda ortalama yüzde 10'luk bir artış olduğunu söyledi. Bu hızlı artışa rağmen fiyatların yine de Batı Avrupa ülkelerindekinin çok altında kalması, Bulgaristan'daki gayrımenkul piyasasına olan yabancı ilgisini artırıyor. Hornett, 2 yatak odası olan lüks bir dairenin Bulgaristan'daki ortalama fiyatının 71 bin dolar civarında olduğunu söylüyor. 
     Yaşanan çılgınlık öyle boyutlara ulaşmış durumda ki eskiden Slanchev Bryag ya da Zlatni Pyasatsi olarak bilinen tatil yörelerinin isimleri bile yeni evsahiplerine daha çok hitap etsin diye Sunnybeach, Goldenleaves gibi adlarla değiştirilmiş durumda. 
     
     Yatırım yapan şirketten hisse 
     Bulgaristan'daki emlak piyasasındaki bu hareketlilikten faydalananlar sadece kendilerine yazlık ev alan ve bunu İnglitere'den gelecek başka turistlere kısa dönemler için kiralayan üst orta sınıf emekliler değil. Bugün irili ufaklı birçok yatırım şirketi önce halka açılarak sermaye çekiyor, ardından da bu birikimini Bulgar emlak piyasasında yatırım olarak değerlendiriyor. Black Sea Propertry Fund adlı şirket geçtiğimiz mart ayında halka arzdan 90.6 milyon dolar gelir elde etti. Bu parayı Bulgaristan'da lüks tatil evleri almak için harcayan şirket yalnız değil. Lewis Charles Sofia Property Fund, Sofya ve çevresinde yaptığı yatırımları artırmak için yakında hisselerini satışa çıkaracak. Şirketin, Bloomberg haber ajansına yaptığı açıklamada satıştan 50 milyon sterlin gelir beklendiği belirtilmişti. 
     Bu tür yatırımların göz açıp kapayana kadar el değiştirmesi ise uzmanları tedirgin ediyor. Sunday Times gazetesine konuşan 34 yaşındaki bilişimci Jeremy Leach, 2 yıl önce 110 bin sterline satın aldığı iki daireyi bir yıl sonra elden çıkardığını ve k r ettiğini söylüyor. Ancak Leach gibi düşünen birçok yatırımcının tetiklediği emlak satışları Bulgaristan'da ihtiyaç fazlası yapılaşmaya neden oluyor. Emlak piyasasının altın günleri sona erdiğinde ise Karadeniz kıyıları betondan bir setle çevrilmiş olacak. 
     
     Mortgage da tetikledi 
     Bulgaristan'ın hareketlenen emlak piyasasında bundan birkaç yıl önce bankaların mortgage düşük faizli ev kredisi uygulamasına başlamasıyla birçok Bulgar ilk kez ev sahibi oldu. Ancak mortgage sistemine giren ve borç yükünün altından kalkamayanlar bu yatırımlarından vazgeçmek durumunda kaldılar. Mortgage kredisi ile alınan evler piyasada diğerlerine oranla daha düşük fiyata satılıyor. Sofiaecho.com adlı internet sitesinde yayınlanan habere göre emlakçıların elinde satış için bekleyen gayrimenkullerin büyük bir kısmı 1 ya da 2 yıl önce mortgage kredisiyle satın alınmış. 
     
     Konutlar kadar tellere de ilgi büyük 
     Emlak piyasasındaki hareketlilik sadece konutlarla da sınırlı değil. Turizm sektöründe hatırı sayılır bir canlanma yaşayan Bulgaristan'da otel satışları da patlama yapmış durumda. Dnevnik gazetesinin haberine göre internet üzerinden emlak satışı yapan imoti.bg sitesinde şu anda 300 otelin satışı için reklam yapılıyor. Çoğunluğunu ailelerin işlettiği ve toplam alanı 500 ila 3 bin metrekareyi geçmeyen bu oteller için 300 bin ila 800 bin euro fiyat biçiliyor. Address adlı emlak şirketi, mayıs-temmuz ayları arasında onlarca otel satışı yaptıklarını belirtiyor. Sadece başkent Sofya'da alıcı bekleyen otellerin sayısı 100'ü geçmiş durumda. Turistik Burgaz bölgesinde ise 200'ten fazla otelin satılık olduğu bildiriliyor. Kış turizminde de iddialı olan Bulgaristan'da Bansko ve Pamporovo bölgesinde de bir hareketlilik yaşanmakta. 
     
</TEXT>
</DOC>
