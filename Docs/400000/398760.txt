<DOC>
<DOCNO> 398760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur31.html </URL>
<DATE> 2005/11/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Malatya'da her gün 10 bin kişi ishalle ilgili ilaç alıyor 
</HEADLINE>
<TEXT>

     Malatya Eczacılar Odası Başkanı Bülent Köse, kentte son günlerde artan ishal vakaları nedeniyle yoğun ilaç talebinin olduğunu belirterek, "İshalle ilgili her gün eczanelerden 10 bin civarında kişi ilaç alıyor" dedi. 
     Bülent Köse, AA muhabirine yaptığı açıklamada, ishal vakalarının ortaya çıkmasından sonra ilaç temininde problem yaşanmaması için kentteki 2 büyük ecza deposunun, Elazığ ve Diyarbakır’dan ilaç getirttiğini söyledi. 
     Bülent Köse, "Malatya’da 128 eczane var. Günlük ortalama 10 bin civarında başvuru oluyor. Hastaneye gitmeden ilaç alanlar da oluyor. 
     Benim ailem 4 kişiden oluşuyor, 4’ümüz de hastalandık, ama hastaneye gitmedik" dedi. 
     Köse, ishal vakalarının yoğun olarak yaşanmasına rağmen, ilaç konusunda herhangi bir sıkıntı olmaması için gerekli tedbirlerin alındığını vurguladı. 
     Bülent Köse, vatandaşların yalnızca içme sularını değil, kullanım sularını da kaynatmaları gerektiğini ifade ederek, şöyle dedi 
     "Vatandaşların meyve-sebzeleri, bulaşıkları yıkarken kullandıkları suları da kaynatmalarını öneriyoruz. Özellikle 0-2 yaş arası çocukları ile temas halinde olan annelerin, buna büyük özen göstermesi gerekiyor. Ayrıca okullarda öğrenciler şebeke suyu içiyor. 
     Mümkünse aileler salgın ortadan kalkıncaya kadar çocuklarına okula giderken ambalajlı su versin." 
     
</TEXT>
</DOC>
