<DOC>
<DOCNO> 376481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo29.html </URL>
<DATE> 2005/09/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Galatasaray'ın Beylerbeyi ile yaptığı maçta Necati sakatlandı 
</HEADLINE>
<TEXT>

     Galatasaray, Turkcell Süper Ligi'nde Sivasspor ile hafta sonunda yapacağı maçın hazırlıklarını sürdürdü. 
     Florya Metin Oktay Tesisleri'nde, 3. Lig 5. Grup takımlarından Beylerbeyi ile antrenman maçı yapan sarı-kırmızılılar, karşılaşmayı Zafer ve Necati'nin golleriyle 2-1 kazanırken, Beylerbeyi'nin golünü Sefer attı. 
     
     NECATİ SAKATLANDI 
     Beylerbeyi maçında sağ ayak bileğine darbe alan golcü futbolcu Necati sakatlandı. 
     Rakip kale önünde bir ikili mücadelede, bir anda yerde kalan ve acılar içinde kıvranan golcü oyuncu teknik heyeti korkuttu. Saha kenarındaki GS Cafe'nin balkonundan maçı izleyen teknik direktör Eric Gerets, hemen saha kenarına inerek oyuncusunun durumuyla yakından ilgilendi. 
     Karşılaşmaya bir süre devam etmesine karşın ağrıları geçmeyen Necati, maçı bırakmak durumunda kaldı. Necati, ayak bileğine bandaj yapılmasının ardından, golf aracıyla tesislere götürüldü. 
     Kulüp doktoru Murat Çevik, bu oyuncunun durumunun, yapılacak kontrollerden sonra belli olacağını söyledi. 
     Galatasaray'ın Beylerbeyi ile yaptığı maçta, ülkesinin milli takımından dönen Kolombiyalı kaleci Mondragon ve uzun süren sakatlığının ardından çalışmalara başlayan Ayhan da yer aldı. 
     Bu arada, kulüp ikinci başkanı Ergun Gürsoy ve yönetici Fatih Gökşen, taraftarların bulunduğu tribünden maçı izledi. 
     Galatasaray, yarın akşam yapacağı antrenmanla Sivasspor maçı hazırlıklarını sürdürecek. 
     
     HEINZ YARIN GELİYOR 
     Galatasaray'ın yeni transferi Çek oyuncu Marek Heinz'ın yarın İstanbul'a geleceği bildirildi. 
     Ülkesinin milli takım kadrosunda bulunan Heinz'ın, yarın akşam saatlerinde İstanbul'da olacağı kaydedildi. 
     
</TEXT>
</DOC>
