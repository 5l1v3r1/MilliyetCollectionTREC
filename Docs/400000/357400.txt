<DOC>
<DOCNO> 357400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo11.html </URL>
<DATE> 2005/07/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Efes Pilsen Solomon ve Nikoliç ile yollarını ayırdı 
</HEADLINE>
<TEXT>

     Türkiye Basketbol Ligi'nde son yıllarda şampiyonluklara adeta ambargo koyan Efes Pilsen, Hırvat oyuncusu Nikola Prkacin ile olan sözleşmesini 2 yıl daha uzatttı. 
     Lacivert-beyazlı kulübün genel menajeri Engin Özerhun, son 2 sezonda Efes Pilsen forması giyen 30 yaşında ve 2.08 metre boyundaki Prkacin ile yeniden anlaşarak, sözleşmesini 2 yıl uzattıklarını açıkladı. 
     Özerhun, AA muhabirine yaptığı açıklamada, ''Prkacin, son 2 sezondaki Türkiye Basketbol Ligi şampiyonlukları ve ULEB Avrupa Ligi'ndeki performansımızda önemli katkılarda bulundu. Kendisi Türkiye'yi çok seviyor. Bu nedenle yolumuza devam etme kararı aldık'' dedi. 
     Prkacin, geçen sezon Türkiye Basketbol Ligi'nde 20 dakika süre, 8 sayı ve 3.4 ribaunt, ULEB Avrupa Ligi'nde ise 22 dakika süre, 9.9 sayı ve 4.5 ribaunt ortalamalarıyla oynadı. 
     Öte yandan Efes Pilsen, yabancı oyuncularından ABD'li Willie Solomon ve Sırp Goran Nikoliç ile yollarını ayırdı. 
     Genel menajer Özerhun, Solomon'un Avrupa'da oynamayı düşünmediğini ve şansını NBA'de deneyeceğini belirtirken, Kerem Gönlüm'ün transferinin ardından Nikoliç ile olan sözleşmelerindeki opsiyonu kullanmama kararı aldıklarını kaydetti. 
     
</TEXT>
</DOC>
