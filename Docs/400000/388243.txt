<DOC>
<DOCNO> 388243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko15.html </URL>
<DATE> 2005/10/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Trabzon Çimento Fabrikası'nı Aşkale Çimento aldı... 
</HEADLINE>
<TEXT>

     Tasarruf Mevduatı Sigorta Fonu'nun TMSF , Uzan Grubu varlıkları arasında yer alan 50 milyon dolar muhammen bedelli Trabzon Çimento Fabrikası'nın satışı için düzenlediği ihaleyi 81 milyon 250 bin dolarlık teklif veren Aşkale Çimento San. T.A.Ş. kazandı. Bugünkü ihaleyle, 9 çimento fabrikasından oluşan ihale süreci de tamamlandı. 
     Sepetçiler Kasrı'nda gerçekleştirilen ihaleye, "Çimentaş İzmir Çim. Fab. T.A.Ş., Limak Mad. Yapı Çim. San. ve Tic. A.Ş., Sanko Paz. İth. İhr. A.Ş., Gisad Gayrimenkul Yat. A.Ş., Tunalar İnş. Tur. Mad. Ve Tic. Ltd. Şti., Rota Mad. Gem. San. Tic. Ltd. Şti., Aşkale Çimento San. T.A.Ş."den oluşan 7 şirket katıldı. 
     İhalede, kapalı zarfların açılmasının ardından Aşkale Çimento San. T.A.Ş., Gisad Gayrimenkul Yat. A.Ş. ve Sanko Paz. İth. İhr. A.Ş.'den oluşan 3 şirket açık artırma bölümüne katılmaya hak kazandı. 
     Açık artırmaya, Aşkale'nin 81 milyon 158 bin dolarlık teklifi, artırmanın 250 bin dolar ve katlarıyla yapılması nedeniyle, Aşkale yetkililerinin onayıyla, 81 milyon 250 bin dolara yükseltilerek geçildi. Ancak açık artırmada, bu teklifin üzerine çıkılmadı. 
     Aşkale Çimento San. T.A.Ş.'nin 81 milyon 250 bin dolarlık teklifi en yüksek teklif olarak belirlendi. Bu teklif, 50 milyon dolarlık muhammen bedelin yaklaşık 1.6 katını oluşturdu. 
     Teklif, ihale komisyonu tarafından Fon Kurulu'nun onayına sunulacak. 
     
     TEKLİF TOPLAMI 1 MİLYAR DOLARI AŞTI 

     Lalapaşa, Standart, Bartın, Ladik, Gaziantep, Şanlıurfa, Ergani, Van ve Trabzon çimento fabrikası ihalelerinde alınan en yüksek tekliflerin toplamı 1 milyar 73 milyon dolar olarak belirlendi. 
     9 çimento için verilen bu teklif tutarı, fabrikalar için belirlenen 433 milyon dolarlık muhammen bedelin de yaklaşık 2.5 katını oluşturdu. 

     
</TEXT>
</DOC>
