<DOC>
<DOCNO> 385782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko18.html </URL>
<DATE> 2005/10/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Merkez Bankası Hızlı kredi genişlemesi takip edilmeli 
</HEADLINE>
<TEXT>

     Merkez Bankası, Avrupa Birliği'ne üyelik müzakerelerinin başlamış olmasını, ''ekonomide oynaklığın azalması ve dışsal şoklara karşı dayanıklılığın artması'' açısından olumlu bir gelişme olarak değerlendirdi. 
     Banka, enflasyondaki düşüş sürecindeki yavaşlamanın, ''hizmet enflasyonundaki katılıklar ve yüksek petrol fiyat artışları'' ile açıklanabildiğini bildirdi. 
     Merkez Bankası, ''Eylül ayı Enflasyonu ve Görünüm'' başlıklı açıklamasında, son bir yıl içinde enflasyondaki düşüş sürecinin yavaşlamasına yol açan başlıca alt grupların, alkollü içecekler ve tütün, konut, ulaştırma ve lokanta-oteller olarak sıralandığını bildirildi. 
     Alkollü içecekler ve tütün grubu fiyatlarının temel belirleyicisinin, yüksek vergi artışları olduğu, ulaştırma grubu fiyat artışlarının arkasında ise son dönemde ciddi artışlar gösteren petrol fiyatlarının yattığı bildirilen açıklamada, şöyle denildi 
     ''Diğer yandan, lokanta ve otellerdeki yüksek fiyat artışları, turizmdeki canlılık ve hizmet sektöründeki yapısal enflasyon katılığına atfedilebilir. Konut grubu fiyat artışları kira gibi büyük oranda hizmet enflasyonunu yansıtırken, bu grupta yakıtlar kanalıyla petrol fiyat artışlarının birincil etkileri de gözlenmektedir.'' 
     
     HİZMET GRUBU İHTİYATLA İZLENMELİ 

     Açıklamada, hizmet enflasyonundaki katılığın devam etmekle birlikte, ulaştırma hizmetleri gibi petrole duyarlı kalemler dışlandığında, hizmet enflasyonundaki düşüş eğiliminin sürmekte olduğunun gözlendiği ifade edildi. 
     Yine de, bu eğiliminin halen yüzde 10'un üzerinde seyretmesi ve sadece hizmet grubundaki fiyat artışlarının 2006 yılı enflasyonuna 3 puana yakın katkı yapmasının beklenmesi nedeniyle, söz konusu gruptaki fiyat gelişmelerinin önümüzdeki dönem enflasyonu açısından ihtiyatla izlenmesi gereğinin devam ettiği bildirilen açıklamada, şöyle devam edildi 
     ''Yılın ilk dokuz ayında birikimli fiyat artışlarının yüzde 3.93 olması, petrol fiyatlarının bugünkü düzeyinin çok üzerine çıkmadığı ve büyük bir dışsal şoka maruz kalınmadığı ana senaryo çerçevesinde, 2005 yılı sonunda yıllık enflasyonun hedef dahilinde gerçekleşeceğine işaret etmektedir. Ekim ayında Ramazan etkisiyle gıda fiyatlarında normal üstü bir artış olması muhtemeldir. Ayrıca, önümüzdeki ay giyim fiyatlarında da mevsimsel olarak yüksek artışlar görülebilecektir. Ancak, gerek giyim gerekse gıda fiyatlarındaki mevsimsel artışların geçici bir nitelik taşıyacağı ve genel enflasyon eğilimini değiştirmeyeceği unutulmamalıdır. 
     Kuşkusuz, Merkez Bankası için önemli olan, orta vadeli enflasyon eğilimidir. Bu eğilim değerlendirilirken mümkün olduğunca geçici ve dışsal etkilerden arındırılmış rakamların kullanılması gerekmektedir. Bu bağlamda, özel kapsamlı TÜFE göstergelerinden E enerji, alkollü içkiler ve tütün hariç hesaplanan endeks , F E'den fiyatları yönlendirilen yönetilen diğer ürünler ve dolaylı vergilerin çıkarılmasıyla elde edilen endeks ve G F'den işlenmemiş gıda ürünleri çıkarılarak elde edilen endeks kalemlerindeki yıllık artışların yüzde 7'nin altında gerçekleşmiş olması, geleceğe yönelik önemli bir bilgi olarak değerlendirilmektedir.'' 
     
     ENFLASYONU ETKİLEYEN FAKTÖRLER 

     Bugün itibarıyla, petrol fiyat artışlarının enflasyon üzerindeki etkilerinin daha çok birincil düzeyde kaldığı belirtilen açıklamada, şu bilgiler verildi 
     ''Ne var ki, petrol fiyatlarının öngörülemeyen seyri, 2006 yılı enflasyonu üzerinde belirsizlik oluşturmaya devam etmektedir. Bu bağlamda, geleceğe yönelik tahminler üretilirken, petrol fiyat artışlarının devamı ana risk unsurlarından biri olarak değerlendirilmektedir. Zira, petrol fiyatlarındaki yüksek seviyelerin devam etmesi durumunda, belirli bir noktadan sonra ikincil etkilerin ortaya çıkması, bir başka ifadeyle, ekonomi genelinde bekleyiş, ücret ve fiyatların etkilenmesi söz konusu olabilecektir. Böylesi bir risk, orta vadeye ilişkin temkinli durma gereğini de beraberinde getirmektedir. 
     Merkez Bankası, fiyatlama davranışlarını ve enflasyon bekleyişlerini bu bağlamda takip etmeye devam edecek, ikincil etkiler belirginleşmediği sürece petrol fiyatlarından kaynaklanan fiyat artışlarına tepki vermeyecektir. Petrol fiyatlarının ikincil etkilerinin önümüzdeki dönemde de sınırlı kalması ve enflasyon eğiliminin 2006 yılı hedefleriyle uyumlu bir hale gelmesi için, iç talebin kontrol altında tutulması ve bekleyişlerin bozulmaması gerekmektedir. Bu doğrultuda, mali disiplinin ve yapısal reformların sürekliliğinin kritik önemi devam etmektedir.'' Açıklamada, bu yılın üçüncü çeyreği itibarıyla yurt içi talep ve genel ekonomik faaliyette bir durgunluğun söz konusu olmadığı ve 2005 yılı boyunca ekonomide dengeli bir büyüme eğiliminin yakalandığı kaydedildi. 
     Söz konusu gelişmelerin, yüksek üretim düzeyinin yaratabileceği kapasite baskısının bertaraf edilmesi bakımından dikkate değer olduğu belirtilen açıklamada, ''Daha da önemlisi, yatırımların güçlü seyri, işgücü verimliliği-birim ücret-enflasyon ilişkisi bağlamında önümüzdeki döneme ilişkin olumlu sinyal vermekte, önceki raporlarımızda değindiğimiz verimlilik artışlarındaki yavaşlama riskine ilişkin kaygıları da bir ölçüde gidermektedir'' denildi. 
     
     KREDİ GELİŞMELERİ 

     Enflasyon görünümü açısından değerlendirilmesi gereken bir diğer unsurun kredi gelişmeleri olduğu bildirilen açıklamada, son dönemde, gerek tüketici gerekse şirketler tarafında kredi büyümesinde göreli bir istikrara kavuşma eğilimi görülmekle birlikte, uzun vadeli faizlerdeki düşüşün önümüzdeki dönemde kredilerdeki büyümeyi destekleyebileceğinin düşünüldüğü ifade edildi. 
     Açıklamada şu görüşlere yer verildi 
     ''Ayrıca, ekonominin normalleşme sürecinde finansal derinleşmenin artması ve mali baskınlığın azalması nedeniyle kredi hacmindeki genişlemenin devam etmesi sürpriz olmayacaktır. 
     Şirketlere açılan krediler, yatırımları desteklemek yoluyla potansiyel üretimi artırmaktadır. Dolayısıyla, bu tür kredilerin enflasyon üzerindeki baskıları nispeten sınırlı olabilecektir. Tüketici kredi genişlemesi ise genel olarak talep artışı ve dolayısıyla enflasyon baskısı ile ilişkilendirilse de, zamanla hane halkının borçluluk düzeyi arttıkça talebi kısıcı etkilerinin görülmesi de olasıdır. 
     İçinde bulunduğumuz dönemde hangi etkinin daha baskın olduğunu tam olarak kestirmek güçtür. Merkez Bankası, bu aşamada hızlı kredi genişlemesini, gerek fiyat istikrarı gerekse finansal istikrar konusunda oluşturabileceği riskler açısından dikkatle takip edilmesi gereken bir gelişme olarak değerlendirmektedir.'' Açıklamada, sürdürülebilir büyümenin sağlanması ve fiyat istikrarına ulaşılması dışsal faktörlerle değil, ekonomik temellerin sağlamlaştırılması ile mümkün olacağı ifade edilirken, son yıllarda mali baskınlığın azalması ve finansal derinleşme yolunda önemli aşamalar kat edildiği bildirildi. 
     
     ÖZELLEŞTİRME GELİRİNİN KULLANILMASI 

     Son dönemde özelleştirme potansiyelinin harekete geçirilmeye başlanması, kamunun borçlanma gereksinimini azaltarak vadelerin uzatılabilmesine katkıda bulunacağına da dikkat çekilen açıklamada, ''Bütün bu adımlar, fiyat istikrarı yolundaki engellerin giderilmesi açısından son derece önem taşımaktadır. Zira bu gelişmeler, zaman içinde parasal aktarım mekanizmasının belirginleşmesini sağlayarak para politikasının etkinliğini artıracaktır'' denildi. 
     Açıklamada, gerek enflasyondaki düşüş sürecinin devamı gerekse cari açığın kontrol altında tutulması açısından, özelleştirmeden elde edilecek finansmanın bütçe disiplininden sapma için bir gerekçe olarak algılanmaması ve öncelikli olarak borçların tasfiyesinde kullanılmasının kritik önem taşıdığı da vurgulandı. 

     
</TEXT>
</DOC>
