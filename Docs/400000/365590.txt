<DOC>
<DOCNO> 365590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/siy06.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2 eski bakan DSP'yi bıraktı 
</HEADLINE>
<TEXT>


ANKARA Milliyet 


DSP'de, eski Başbakan Bülent Ecevit ile eşi Rahşan Ecevit'in Padişah Vahdettin ve dine ilişkin sözlerine tepki istifaları sürüyor. Eski Maliye Bakanı Zekeriya Temizel ve eski Milli Eğitim Bakanı Hikmet Uluğbay'ın ardından, dün de eski Kültür Bakanı Suat Çağlayan ile eski Devlet Bakanı Erdoğan Toprak partilerinden istifa etti. Ecevit'in "Vahdettin hain değildi", Rahşan Ecevit'in de "Din elden gidiyor" açıklamalarıyla başlattıkları tartışmaları eleştiren Çağlayan ve Toprak, Vahdettin'le ilgili sözlerin tarihi gerçeklerle bağdaşmadığını vurguladı. 
Özellikle parti yönetiminin, Ecevitler'in açıklamalarına taraf olması konusundaki tavrını, DSP'nin benimsedikleri kimliği ile bağdaştıramadıklarını vurgulayan Çağlayan ve Toprak, şunları söyledi "DSP kendisinin dışında oluşan bu tartışmalarda bir tür bağımsız kimlik sergileyememektedir. DSP'nin, sergilediği tavırla, ülkenin sol parti gereksinimini karşılamayacağı görülmektedir. Bu nedenle istifa ediyoruz." 



</TEXT>
</DOC>
