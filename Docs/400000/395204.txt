<DOC>
<DOCNO> 395204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo41.html </URL>
<DATE> 2005/11/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'ı düşünüyor... 
</HEADLINE>
<TEXT>

     Gaziantepspor Teknik Direktörü Faruk Hadzibegiç, Beşiktaş ile oynayacakları karşılaşmayı kazanmayı hedeflediklerini söyledi. 
     Hadzibegiç, düzenlediği basın toplantısında, lige, milli maç dolayısıyla verilen arayı yoğun bir çalışma yaparak değerlendirdiklerini, Beşiktaş'ı İnönü stadı'nda yenip deplasman başarılarına bir yenisini eklemek istediklerini belirtti. 
     Beşiktaş'ın güçlü ancak ligde umduğunu bulamayan bir takım olduğunu kaydeden Hadzibegiç, şöyle konuştu 
     ''Ligin diğer güçlü takımları Trabzonspor ve Fenerbahçe ile oynadığımız maçlarda iyi mücadele etmemize rağmen sahadan galip ayrılamadık. Bu kez ligin güçlü takımlarından Beşiktaş ile oynayacağız. Rakibimiz güçlü bir takım ama biz Beşiktaş'ı aşamayacağımız bir dağ olarak görmüyoruz.'' Hadzibegiç, Beşiktaş-Gaziantepspor maçının her iki taraf için de çok zor geçeceğini vurgulayarak, Beşiktaş'ın da kendi takımının da sahadan galip ayrılmak için mücadele edeceğine dikkati çekti. 
     Yeni teknik direktörü ile zorlu bir dönemden geçen Beşiktaş'ın sahadan 3 puanla ayrılmaya büyük ihtiyacının olduğunu bildiklerini belirten Hadzibegiç, ''Biz de güçlüyüz ve kendimize güveniyoruz. Fenerbahçe ve Trabzonspor maçlarında ortaya koyduğumuz futbolu oynayabilirsek bu kez sahadan galibiyetle ayrılabiliriz'' diye konuştu. 
     Hadzibegiç, Milli maçlar nedeniyle lige ara verilmesinin Gaziantepspor'u olumsuz etkilediğini savunarak, şunları söyledi 
     ''Kadromuzdaki yabancı futbolcuların milli maçlar nedeniyle ülkelerine gitmiş olmasından olumsuz etkileneceğiz. Gaziantepspor'un bu konuda benden önceki dönemlerde de sıkıntılar yaşadığını biliyorum. Lazarov, Tarek ve Abdel Fahmi'nin milli maçlar nedeniyle antrenmanlara katılamaması bizim için dezavantaj. Bu futbolcular Perşembe günü dönecekler ama yorgun olacaklar. Bu önemli futbolcularımızı en kısa sürede Beşiktaş maçına hazır hale getirmeye çalışacağız.'' 
     
</TEXT>
</DOC>
