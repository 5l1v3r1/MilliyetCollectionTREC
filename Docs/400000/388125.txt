<DOC>
<DOCNO> 388125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/siy03.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk ayrılık Türkiye 
</HEADLINE>
<TEXT>


Almanya'daki koalisyon görüşmelerinde ilk fikir ayrılığı Türkiye üzerinde çıktı. CDU lideri Merkel, Schröder'in İstanbul'daki açıklamalarını eleştirdi 

FRANKFURT Milliyet 


Türkiye'nin Avrupa Birliği'ne AB üyeliği, Alman Sosyal Demokrat Parti SPD ile Hırıstiyan Birlik Partisi CDU arasında tartışma konusu olmaya devam ediyor. Önceki gün resmen başlayan koalisyon görüşmelerinde ilk fikir ayrılığı Türkiye'nin AB'ye tam üyeliğiyle ilgili çıktı. 
SPD Genel Merkezi Willy Brantd Haus'ta gerçekleştirilen ilk resmi CDU-SPD koalisyon görüşmesi sırasında, vek leten başbakanlık görevini yürüten Gerhard Schröder'in AKP'nin daveti üzerine İstanbul'da katıldığı iftar yemeğiyle ilgili bir tartışma yaşandı. 
Geçtiğimiz hafta AKP İstanbul İl Teşkilatı'nın davetlisi olarak İstanbul'a giden Schröder, gazetecilere Türkiye'nin AB üyeliğiyle ilgili tüm soruların 3 Ekim'de yanıtlandığını, 'imtiyazlı ortaklık' önerisinin de tarihe karıştığını söylemiş ve "Bana inanmıyorsanız CDU lideri Merkel'e sorun" demişti. 

'Koordineli çalışın' 
Yakında Çin heyetinin geleceğini belirten CDU'lular, Schröder'in önümüzdeki haftalarda alacağı kararları ve dış siyasetini kendileriyle koordineli bir biçimde yürütmesini istediler. Schröder ise bu isteğe, "Gelecek hükümeti bağlayıcı kararlar alınmayacak. Böyle olmasa koordine ederdim" diyerek tepki gösterdi. 
Bunun üzerine devreye giren CDU Genel Başkanı Angela Merkel, Schröder'in Türkiye ziyaretini örnek gösterdi. Merkel, İstanbul'daki zeyareti sırasında gazetecilere, "Türkiye-AB görüşmelerinde imtiyazlı ortaklık modeli tarihe karıştı" diyen Schröder'in sözlerini hatırlattı ve bu sözleri, "Biraz fazla ileri giden açıklamalar' olarak niteledi. 
Schröder'in, "İleri giden bir açıklama yapmadığı ve mevcut gerçeklere uyduğunu" söylemesi üzerine CDU lideri Merkel, "Bunu ileride göreceğiz" yanıtı verdi. 
Daha sonra görüşmelere ilişkin basına yapılan açıklamalarda SDP tarafı da, CDU tarafı da Türkiye ve koordinasyon tartışmasını büyütecek açıklamalar yapmaktan kaçındılar. 
İlk görüşmeyi SPD Genel Merkezi'nde yapan heyet, önümüzdeki pazartesi günü bu kez CDU Genel Merkezi Konrad Adenauer Haus'da buluşacak. 


</TEXT>
</DOC>
