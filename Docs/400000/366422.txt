<DOC>
<DOCNO> 366422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy10.html </URL>
<DATE> 2005/08/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AKP'li Kapusuz Protokol için TBMM olağanüstü toplanabilir 
</HEADLINE>
<TEXT>

     AK Parti Grup Başkanvekili Salih Kapusuz, "Hükümetimizin, partimizin bir karar vermesi halinde protokolün TBMM’de görüşülmesi için olağanüstü toplantı yapılması mümkün olabilir" dedi. 
     Kapusuz, AA muhabirinin, TBMM’nin, Gümrük Birliği anlaşmasını Kıbrıs Rum Kesimi de dahil 10 yeni AB üyesini kapsayacak şekilde genişletecek ek protokolü görüşmek üzere olağanüstü toplanması konusundaki sorusu üzerine şunları söyledi 
     "Hükümetimizin, partimizin bir karar vermesi halinde protokolün TBMM’de görüşülmesi için olağanüstü toplantı yapılması mümkün olabilir. Ancak bu karar verilmiş bir durum değildir. Okullarımız zaten 12 Eylül itibarı için açılıyor. Milletvekillerimizin bir çoğu bu vesile ile Ankara’ya dönmüş olacaklardır. Böyle bir düşünce, böyle bir eylem, böyle bir karar verilecek olursa bunun için o dönemde toplanır ve gereği yapılır. Bugün için böyle bir kararımız yoktur." 
     
     NASIL GÖRÜŞÜLECEK 
     Ek Protokolün Onaylanmasının Uygun Bulunduğuna İlişkin Yasa Tasarısı, öncelikle TBMM Dışişleri Komisyonu’nda ele alınacak. 23 üyeli Dışişleri Komisyonu’nda katılanların kabulü durumunda yasa tasarısı, TBMM Genel Kurulu gündemine gelecek. Diğer yasa tasarı ve tekliflerinin görüşülme usulü ile ele alınacak tasarının önce maddelerine geçilmesi, ardından maddeleri, son olarak da tümü oylanacak. Tasarının kabulü için açık olarak yapılacak oylamada, toplantı yeter sayısının bulunması, 138 olan karar yeter sayısının sağlanması koşuluyla toplantıya katılanlarının bir fazlasının oyu yeterli sayılacak. 
     
</TEXT>
</DOC>
