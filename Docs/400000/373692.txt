<DOC>
<DOCNO> 373692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/ygokce.html </URL>
<DATE> 2005/08/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çok çalış hocam, çook 
</HEADLINE>
<TEXT>



Perşembe günü 5 gollü bir gösteriyle Vaduz'u eleyip taraftarlarına bayram yaptıran Beşiktaş dün baskılı oynadığı ,üst üste pozisyon yaratıp, gol fırsatları yakaladığı maçta bunalıma girdi. Kleberson vuruyor, Ailton vuruyor, ama bir türlü gol gelmiyordu. Hayır, bunun için futbolcuları suçlayamayız. Onlar en azından taraftarın beklentisine yanıt vermek adına canla başla koştular, golü üretmek için ellerinden geleni yaptılar. Ne var ki, karşılarında da bir takım vardı. Diyarbakırspor savunmada ve orta alanında sergilediği baskılı direnişle ilk defa seyirci önünde oynadığı maçta Fenerbahçe ile berabere kalmasının hiç de rastlantı olmadığını gösterdi. Peki o çok beklenen gol neden gelmedi Bunun birçok yanıtı var. Ama öncelikle söyleyelim ki Perşembe'nin yorgunluğu asla bir mazeret olamaz. Acaba Youla'nın yokluğu mu Hayır... Ahmet Dursun, dünkü çabaları, kalpten oyunu, çaldığı toplar, girdiği pozisyon ve Ailton'la birlikte oynama isteğiyle Youla'dan fazlasını ortaya koydu. 
Ya Ailton Dün gördük ki, gerçekten hazır değilmiş daha. Buluştuğu uygun pozisyondaki topları kötü kullandı, rakip savunmanın dengesini bozacak deparları ve koşuları yapamadı. 
İnönü'deki seyircinin beklediği gol, konuk Diyarbakırspor'dan geldi. Hem de Hüseyin Kalpar'ın Atilla Birlik ve Maznov gibi iki hücum oyuncusunu çıkarıp iki savunmacıyı Ahmet ve Cem Yanık oyuna almasından sonra... Diyarbakırsporlu İlyas'ın oyun içinde lider kimliği var... Hem orta alanda savaşıyor, hem çok iyi frikikler atıyor, hem de hücuma katılıyor. Dün attığı gol, gol ihtirasıyla yanıp tutuşan ve savunma bölgesini boş bırakıp, rakip yarı alanda kalabalık yaratan Beşiktaş karşısında takım arkadaşlarıyla birlikte sergilediği direnişin ödülü oldu. 
Rıza Çalımbay savunma anlamında tercihleri, yoğun hazırlıkları olan "tedbirli" bir antrenör. Ama hücumda yaratıcı oyunu ihmal ediyor. En azından kendi döneminde oynadığı gibi bir kanat etkinliği yok Beşiktaş'ın...Ali Güneş ve İbrahim Üzülmez'in bu oyun düzeninde sıfıra kadar inip etkili orta yapma şansı yok. 
Malmö'nün yarım düzine gol atarak maç kazandığı bir Pazar günü Beşiktaş'ın beraberliği uzatmanın son dakikasında yakalaması çok dramatik. Şimdi ulusal maç nedeniyle lige verilen arada hoca ile futbolcularının çalışması gerekiyor. Hem de çook çalışması 
Maça gidenin her türlü sonucu doğal karşılaması gerekir. Beşiktaş seyircisinin maç sonundaki tepkisi hoş değildi.. 



</TEXT>
</DOC>
