<DOC>
<DOCNO> 372586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur36.html </URL>
<DATE> 2005/08/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
'Hastane enfeksiyonu' nedeniyle Çorlu'da ameliyatlar durdu 
</HEADLINE>
<TEXT>

     Mehmet YİRUN DHA 

      TEKİRDAĞ’ın Çorlu İlçe Devlet Hastanesi'nde hastane enfeksiyonu’ olduğu gerekçesi ile ameliyatlar durduruldu. Enfeksiyon, hastanede menüsküs ameliyatı olduktan sonra mikrop kapan 33 yaşındaki Hasan Günbattı'nın kuruma yeniden başvurması ile ortaya çıktı. Çorlu Devlet Hastanesi Başhekimi Dr. Recep Selvioğlu, hastanede yaşananların geçici olduğunu ve her sağlık kurumunda olabileceğini söyledi. 
     Çorlu’da bir fabrikada çalışan Hasan Günbattı 21 gün önce Devlet Hastanesi’ne yatarak menisküs ameliyatı oldu. Cerrahi müdahale sonrası 1 gün burada yatan Hasan Günbattı taburcu edildi. Pervin Günbattı, ameliyattan sonra rahatsızlanan eşini yeniden hastane götürdü. Pervin Günbattı, şöyle dedi 
     Taburcu olduktan birkaç gün sonra kendisini rahatsız hisseden eşimi tekrar Çorlu Devlet Hastanesi’ne götürdük. Burada ameliyat sırasında eşimin bir enfeksiyon kaptığı haberi bizi yıktı. O günden bu yana hastane kapılarında tedavi için uğraşıyoruz. Buraya eşimi küçük bir ameliyat için getirdim başımıza neler açıldı. Yetkililer bu enfeksiyonun çok bulaşıcı enfeksiyon olmadığını, ameliyat esnasında kullanılan aletlerden bulaşmış olabileceğini ve hayati tehlike yaratmadığını belirtti. Bu enfeksiyonun tedavisinin 1 haftadan, 1 yıla kadar sürebileceğini eklediler. Ben daha ne kadar bu hastane kapılarında koşturacağım. Yetkililerden yardım istiyorum.'' Çorlu Devlet Hastanesi Başhekimi Op. Dr. Recep Selvioğlu ise, çok önemli bir enfeksiyonla karşı karşıya olmadıklarını söyledi. Başhekim Selvioğlu, şöyle dedi 
     Bu hastamızda görülen durum çok anormal bir şey değil. Aksine bu tür çok yoğun çalışan hastanelerde sık görülen bir durum. Hastanemizde kapalı teknik ile yapılan ameliyatlarda bunun görünmesi de çok normal. Konu ile ilgili bilgileri ilgili makamlara bildirdik. Ayrıca konu ile ilgili anestezi personelimizi de toplayarak gereken bilgileri aktardık. Bu ortopedi bölümünden tahlile parçalar göndererek incelemeye aldık. Sadece konunun kesin sonuçları gelene kadar ortopedi bölümündeki ameliyatları durdurduk. Başka önemli bir konu söz konusu değildir. Bu hastanın tedavisi yapılacaktır.'' 
     
</TEXT>
</DOC>
