<DOC>
<DOCNO> 370012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo30.html </URL>
<DATE> 2005/08/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fenerbahçe ile Anelka arasındaki kriz İngiliz gazetelerinde... 
</HEADLINE>
<TEXT>

     
     LONDRA, DHA 



     FENERBAHÇE’ye gelişinden sonra kısa bir süre sakatlık problemi yaşadığı için bir türlü antrenmanlara çıkamayan ve giderek Daum ve yönetim ile arasında gergin anların yaşanmasına neden olan Anelka’nın sorunu İngiliz gazetelerine de yansıdı. 
     Anelka’nın Manchester City’de oynarken tam 6 hafta, ne bir antrenman yapıp, ne de maça çıktığını kaydeden gazete, yıldız futbolcunun benzer sorunları Fenerbahçe forması altında da yaşamaya başladığını kaydetti. Anelka’nın huysuzluğunu’ ön plana çıkaran gazete, ünlü futbolcunun her an İngiltere’ye geri döneceği sinyallerini verdiğini iddia etti. 
     Manchester City’de oynarken Anelka’nın sakatlık sorununu öne sürerek adeta Fransa’da kamp kurduğunu kaydeden gazete, İstanbul’daki sağlık kontrollerinde sağlam çıkmasına rağmen, durup dururken sakatlığını bahane etmesinin, futbolcunun yapısında olan bir özellik olduğuna dikkat çekti. 
     
     ’ANELKA’NIN ÖFKE NÖBETİ SOUNNES’İ UMUTLANDIRIYOR’ 

     Anelka’nın, Manchester City forması giyerken "Kevin Keegan ile kavga etti" haberinin yayılması, bunu ünlü menajerin yalanlamasından sonra ikili arasında iplerin koptuğunu da kaydeden Mirror gazetesi, çok yakında Daum ile Anelka’nın arasında kavga çıktığına dair yazıların Türk basınında yer alma olasılığının fazla olduğunu ileri sürdü. 
     Mirror gazetesi, ilk 45 dakika sonunda Diyarbakırspor maçında oyundan alınan Anelka’nın kızgın cümlelerle, durumunu ortaya koyduğunu ve bunun Daum’u çok rahatsız ettiğini belirtti. Gazete, New Castle menajeri Greame Souness’in de bir türlü Anelka’dan vazgeçmediğinin de altını çizerken İskoç hocanın keyfini şu cümlelerle duyurdu "Anelka’nın öfke nöbeti, Sounnes’i umutlandırıyor." 

     
</TEXT>
</DOC>
