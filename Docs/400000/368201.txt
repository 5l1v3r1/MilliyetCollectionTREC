<DOC>
<DOCNO> 368201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun09.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen Türkiye için imtiyazlı ortaklık 
</HEADLINE>
<TEXT>


İRFAN KURTULMUŞ Kopenhag 

Danimarka Başbakanı Fogh Rasmussen, Türkiye'nin AB üyeliğine şüpheyle baktığını söyleyerek imtiyazlı ortaklık önerdi. Rasmussen, Türkiye'nin AB'ye tam üye olup olmayacağının tartışılması gerektiğini savundu. Türk kültürünün AB'ye uyum sağlamakta zorluk yaşayacağını öne süren Rasmussen, "Ancak güvenlik politikaları nedeniyle AB, Türkiye ile ittifak kurmak istiyor. Bu bir ikilem. Türkiye ve Ukrayna, AB'nin ayrıcalıklı ortakları olmalı" dedi. Danimarka'daki Radikal partinin AB Sözcüsü Elisabeth Arnold ise, Rasmussen'in sözlerinin, Türkiye'ye verilen sözden döneklik yapmak anlamına geldiğini belirtti. 


</TEXT>
</DOC>
