<DOC>
<DOCNO> 393670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/tamer.html </URL>
<DATE> 2005/11/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Turizmde meslek odaları başarısız 
</HEADLINE>
<TEXT>


Tartışmamıza Londra'dan katılan Ergin Nural adlı okurumun, bizim turizm polisiyle ilgili önemli bir saptaması var 
"Türk turizm polisinin de, İngiliz polisi gibi ailesi ile birlikte Ölüdeniz ya da Side'de tatil yapabildiği gün, turizm merkezlerinde bugün yaşanan sorunlar tamamen ortadan kalkabilecektir." 
Yine Londra'dan yazan Alman Liseli arkadaşım İlhan Nebioğlu ise "Türk turizminin virüsünü yakalamışsın. Benim de, buradaki tüm arkadaşlarımın da yıllardır başlıca şikayetimiz bu. Sırnaşık, yapışkan tipler insanı bezdiriyor ve bir daha gelmemek üzere Türkiye'den itiyor. Yıllardır düşünürüm yok mudur bir Kapalıçarşı Esnaf Derneği falan Hiç değilse kendi esnaflarını o çatı altında eğitemezler mi " diye soruyor. 
Ve bugün yine köşemiz, Fransa'dan Kanada'ya yurtdışından Türkiye'ye bakan okurlarımıza uzanıyor 

Meslek odaları eğitim versin 
Bana göre meslek odalarının birinci görevi, üyelerinin mesleki alanlarıyla ilgili eğitim programları ve oto kontrol olmalı. 
Acaba bir araştırma yapılsa, tezgah başında veya açık alanda turistle yüz yüze gelen tezgahtarlardan kaç tanesi, yaptıkları işle ilgili herhangi bir eğitim almıştır Dahası her ilde bulunan bu odaların, yıllık faaliyetleri içerisinde bu amaca yönelik kaç tane kurs, seminer, konferans düzenlenmiştir 
Sanırım işe buradan başlamalı. Yani bu kuruluşlar sorunu görmeli ve düzeltmek için çabalamalı. 
Ayrıca bu tür ticari işletmelerin her birinde, müşterinin geri bildirimini ilettiği bir kutu olmalı. Müşterinin geri bildirimine, hiç bir patronun duyarsız kalabileceğini zannetmiyorum. 
Doç. Dr. Necdet Demir Yale Üniversitesi ABD 

Ailelerimiz parçalanıyor 
Müşteri çekiştirme konusuna değindiğiniz için teşekkürler. 1971'den beri Fransa'da yaşıyorum. Burada senelerce klüp ve dernek başkanlıkları yaptım. Son 20 yıldır da ticaretle uğraşıyorum. 
Geniş bir çevrem var. Türkiye'ye eş - dost ve arkadaşlarımızı çok gönderdik. Gidip - gelenler arasında memnun olmayanlar çoğunlukta. Sizin yazdığınız hanutçuların yanı sıra turiste 2 - 3 katı hesap ödeten kazıkçılar yüzünden Fransızlar bir daha Türkiye'ye gitmiyorlar. 
Biz Türkler de bütün bunlara göğüs gererek gidiyoruz, ama bizden sonraki kuşaklar maalesef bir daha gitmek istemiyor ve ailecek parçalanıyoruz. 
Mustafa Özkan - Nancy FRANSA 

Lokantalarda turist kazığı 
25 senedir Kanada'da yaşıyorum. Türkiye ile ilişkim de devam ediyor. Geçen ay Kanada'dan bir arkadaşımı annesi ve babasıyla birlikte 2 haftalığına Türkiye'ye gönderdik. Her şeyin güzel olmasına karşılık sonunda akıllarında kalan, İstanbul'da 2 restoranda hesaplarına, menüdeki fiyatların 3 mislinin yazılmasıydı. Bu durum Marmaris'te de devam etmiş. 
Ben bu tip "turist kazığı"nın, senede 20 milyon turistin geldiği Türkiye'de artık mazide kaldığını sanırdım. Döndüklerinde anlattıklarını dinleyince çok üzüldüm. Bu duruma kimse müdahale etmez mi 
Can Zarakol KANADA 



</TEXT>
</DOC>
