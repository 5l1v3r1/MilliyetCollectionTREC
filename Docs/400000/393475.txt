<DOC>
<DOCNO> 393475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo11.html </URL>
<DATE> 2005/11/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Halil Altıntop, Schalke 04 ile anlaştı 
</HEADLINE>
<TEXT>

     Kaiserslautern'de oynayan milli futbolcu Halil Altıntop, kardeşi Hamit Altıntop'un takımı Schalke 04 ile anlaştı. 
     Fenerbahçe teknik direktör Christoph Daum'un ısrarla istediği ve bu sezon Bundesliga'da fırtına gibi esen Halil Altıntop'un Schalke 04 ile her konuda anlaştığı ve sezon sonu bu takımın formasını giyeceği ifade edildi. 
     Schalke, transferin resmiyet kazanmasından sonra Halil'in kulübü ile sözleşmesi sona erdiği için golcü futbolcununun kulübüne herhangi bir bonservis ücreti ödemeyecek. Transfer resmi olarak 1 ocak 2006'da açıklanacak. 
     Schalke Başkanı "Fenerbahçe ve biz Halil'i almak istiyoruz. Anlaşılan saha içinde olduğu kadar saha dışında da Fenerbahçe ile mücadelemiz devam edecek" diyerek bu futbolcunun transferinin sinyalini vermişti. 
     22 yaşındaki Halil, kötü bir sezon geçiren Kaiserslautern'de bu sezon iyi bir performans sergileyerek göze batan tek oyuncu oldu. 
     Halil, Almanya'da gol krallığı sıralamasında Werder Bremenli Klose'nin ardından ikinci sırada bulunuyor. 
     
     Kicker dergisi Schalke 04 Halil ile anlaştı 

     Alman spor dergisi Kicker, 1. FC Kaiserslautern'de oynayan milli futbolcu Halil Altıntop'un FC Schalke 04 ile anlaşmaya vardığını yazdı. 
     Derginin haberinde, Halil'in FC Schalke 04 ile 2010 yılına kadar anlaştığı, bu anlaşmanın 2006 yılı başında resmen açıklanacağı öne sürüldü. 
     FC Schalke 04 menejeri Andreas Müller, Halil'i, Ailton'un Beşiktaş'a gitmesi ile ortaya çıkan boşluğu doldurmak amacıyla almak istediklerini, ancak 2006 yılı başında FC Schalke 04'e geleceği yolundaki haberlerin doğru olmadığını söyledi. 
     Halil'in 1. FC Kaiserslautern ile olan anlaşması 2006 yılı Haziran ayında sona eriyor. 

     
</TEXT>
</DOC>
