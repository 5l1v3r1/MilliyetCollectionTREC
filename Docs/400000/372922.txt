<DOC>
<DOCNO> 372922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas16.html </URL>
<DATE> 2005/08/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mide kanamalarının üçte biri ağrı kesicilerden... 
</HEADLINE>
<TEXT>

     Mide kanamalarının üçte birinin ağrı kesicilerden kaynaklandığı bildirildi. 
     İspanya'daki Zaragoza Üniversite Hastanesi'nden Dr. Angel Lanas ile ekibi, ülkedeki 26 hastaneye, peptik ülser veya mide kanaması belirtileriyle gelen hastalarla ilgili verileri değerlendirdi. 
     Araştırmada, 8010 mide-bağırsak kanaması vakası üzerindeki incelemede, bunların yüzde 5.7'sinin ölümle sonuçlandığı belirlendi. 
     Araştırmada, kanama ve bu yüzden olan ölümlerin yüzde 36.3'ünün, NSAİD'ler olarak adlandırılan ağrı kesicilerle aspirinden kaynaklandığı saptandı. 
     Araştırmacılar, aspirin ve ağrı kesici kullanımının ülke nüfusunun tümü üzerindeki etkisini belirlemek için de İspanya'nın Ulusal Sağlık Sistemi içinde yer alan hastaneleri temsilen 197 hastanedeki verileri incelediler. 
     Bunun sonucunda, nüfusun her bir milyonundaki 21-25 kişinin ölüm nedeninin ağrı kesici veya aspirinle bağlantılı mide komplikasyonları olduğu belirlendi. 
     Araştırma, American Journal of Gastroenterology'de yayımlandı. 
     
</TEXT>
</DOC>
