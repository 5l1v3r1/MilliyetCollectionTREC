<DOC>
<DOCNO> 391780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur09.html </URL>
<DATE> 2005/11/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dereye düşen diplomasını almak isterken kayboldu 
</HEADLINE>
<TEXT>

     
     Ali Koray UZUN TRABZON, DHA 
     
TRABZON’un Vakfıkebir ilçesi’nde dereye düşürdüğü diplomasını almak için suya giren 22 yaşındaki Murat Gül, akıntıya kapılarak kayboldu. 
     Gümüşhane Sağlık Meslek Yüksek Okulu’ndan mezun olan 22 yaşındaki Murat Gül, iş başvurusu yapmak üzere diplomasını yanına alarak Caferli Köyü’nden Vakfıkebir İlçesi’ne gitmek üzere dün evinden ayrıldı. Murat Gül, saat 15.30 sıralarında otogar yanında bulunan Fol Deresi üzerindeki köprüden geçerken diplomasını dereye düşürdü. Diplomayı alabilmek için dereye giren talihsiz genç, bir anda azgın sulara kapılarak gözden kayboldu. 
     Yakınları, çevredeki vatandaşlar ve polis tarafından yapılan arama çalışmalarından hiç bir sonuç alınamadı. Murat Gül’ün bulunması için, akıntıya kapıldığı yerden, derenin denize döküldüğü yere kadar olan kısımda arama çalışmalarına devam ediliyor. 
     
</TEXT>
</DOC>
