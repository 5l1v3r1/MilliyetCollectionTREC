<DOC>
<DOCNO> 392377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko02.html </URL>
<DATE> 2005/11/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bebek mamaları için anne gibi denilemeyecek... 
</HEADLINE>
<TEXT>

     Tarım Bakanlığı, Avrupa Birliği’ne uyum çerçevesinde bebek mamaları tebliğini yeniden düzenliyor. Bebek mamalarının üzerinde "insana özdeş" ve "anne gibi" veya benzeri kelimelerin kullanımını yasaklıyor. 
     Tarım Bakanlığı’nın, "Bebek Formülleri ve Devam Formülleri" hakkında Komisyon Direktifini dikkate alarak Avrupa Birliği’ne uyum çerçevesinde hazırladığı ve "Türk Gıda Kodeksi Bebek Mamaları - Bebek Formülleri Tebliği"ni yürürlükten kaldıracak olan Türk Gıda Kodeksi Bebek Formülleri Tebliğ taslağı kamuoyunun görüşüne açıldı. 
     Tebliğ taslağıyla, özel beslenme amacıyla ilk 4 aydan 6 aya kadar bebeklerin beslenmesinde kullanımı uygun olan bebek formüllerinin mamalar tekniğine uygun ve hijyenik şekilde üretim, hazırlama, işleme, muhafaza, depolama, taşıma ve pazarlamasını sağlamak üzere bu ürünlerin özelliklerinin belirlenmesi amaçlanıyor. 
     Bebek mamaları eğer tamamen inek sütü proteinlerinden üretilirse "bebek sütü" olarak isimlendirilebilecek. Ürünün, doğum sonrasında anne sütüyle beslenemeyen bebeklerin özel beslenmesi için uygun olduğu ve demir eklenmemiş bebek formüllerini 4 aylıktan büyük bebeklerin kullanması durumunda, bebeklerin toplam demir gereksinmesinin ek kaynaklardan sağlanması gerektiği ifadesinin ise etikette yazılması gerekiyor. Ayrıca ürünün uygun hazırlama şekli ve uygun olmayan hazırlama şeklinin sağlığa zararlı olacağına ilişkin uyarının da etikette bulunması gerekiyor. 
     
     "İNSANA ÖZDEŞ" VE "ANNE GİBİ" DENİLEMEYECEK 
     Bebek mamalarının etiketinin anne sütüyle beslenmeyi engellemeyecek ve ürünün uygun kullanımı hakkında gerekli bilgiyi sağlayacak şekilde düzenlenmesi gerekiyor. Bebek mamalarının etiketinde "insana özdeş" ve "anne gibi" veya benzeri kelimelerin kullanımı ise yasaklanıyor. Ayrıca "uyarı" ifadesinin yanında, "anne sütüyle beslemenin üstün olduğu" ve "bebek formülünün sadece anne sütüyle beslenmenin mümkün olmadığı durumlarda ve yetkili sağlık görevlisinin önerisi üzerine kullanılması gereken bir ürün olduğu"nun da etikette yer alması zorunluluğu getiriliyor. 
     Ambalaj veya etiket üzerinde bebek resimleri, her türlü fotoğraf ve çizgi resim dahil bebek mamalarının kullanımını özendiren bir yazı ve resim kullanılamayacak. Bu kısıtlamalar ürünün şekli ve görünüşü için de geçerli olacak. Ancak, ürünün bebek maması olduğunun kolayca anlaşılmasını sağlayan ve hazırlama şeklini gösteren grafikler etikette bulunabilecek. 
     Bebek bakımına özel yayınlarda ve diğer bilimsel yayınlarda, bebek mamalarının reklamı da bu koşullara göre yapılacak. Ancak reklamlarda, biberonla beslemenin emzirmeye eşit veya daha üstün olduğunu ima edecek veya buna yol açacak bir ifade yer alamayacak. Satış noktalarında örnek dağıtarak veya özel gösteriler, indirim kuponları, hediyeler, özel indirimli satışlar, maliyetin altında satılan mallar gibi tüketiciye doğrudan bebek formüllerini almaya teşvik eden diğer promosyonlarla reklam yapmak da yasaklanıyor. Bebek maması, sağlık sistemi ve sağlık çalışanları yoluyla doğrudan veya dolaylı olarak genel halka veya gebe kadınlara, annelere veya onların aile fertlerine, ücretsiz veya düşük ücretli ürünler, örnekler veya diğer promosyon hediyeler şeklinde verilemeyecek. 
     
     "ANNE SÜTÜNÜN ÖNEMİ ANLATILACAK" 
     Tebliğ taslağıyla getirilen özel hükümlere göre, bebeklerin beslenmesiyle ilgili olarak bebek sahibi anne ve gebe kadınları bilgilendirmek için emzirmenin yararları ve üstünlüğü, annenin beslenmesi, emzirmeye hazırlanması, emzirmenin sağlanması ve sürdürülmesi, biberonla kısmi beslemenin emzirme üzerine olası olumsuz etkisi, emzirmeme kararı verildiğinde tekrar emzirmeye geri dönüşün zorluğu, gerekli durumlarda endüstriyel olarak üretilmiş veya evde kullanıma hazır hale getirilen bebek formüllerinin uygun kullanımıyla ilgili yazılı veya görsel bilgi ve eğitim materyali sağlanacak. 

ANKA 
     
</TEXT>
</DOC>
