<DOC>
<DOCNO> 389107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/siyaset/siy05.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidan cinayetini itiraf ettiler 
</HEADLINE>
<TEXT>


Eski HADEP Genel Başkan Yardımcısı Hikmet Fidan cinayeti aydınlandı. PKK ile ilişkisi bulunan 3 zanlı cinayeti itiraf etti 

ANKARA Milliyet 


DİYARBAKIR'da düzenlenen silahlı saldırı sonucu yaşamını yitiren eski HADEP Genel Başkan Yardımcısı Hikmet Fidan'ın ölümüyle ilgili soruşturmada, aralarında tetikçilerin de bulunduğu 6 kişi gözaltına alındı. 3 kişi tutuklandı. 
Bağlar Kaynartepe'deki evine girerken 6 Temmuz'da ensesinden tek kurşunla öldürülen Fidan'ın katil zanlıları yakalandı. Suikastın başından itibaren 'siyasi cinayet' soruşturması yürüten polis, Fidan'ın yakın çevresiyle bazı teknik çalışmalar sonunda operasyonu sonuçlandırdı. Polis ekipleri, kent merkezindeki bir eve düzenlediği baskında, Fidan'ın katil zanlısı olduğu iddia edilen Veysi Akkoyun'u yakaladı. Polis, Akkoyun ve Fırat Karahan'ın da aralarında bulunduğu 6 kişiyi 'cinayete karıştıkları' gerekçesiyle gözaltına aldı. 3 zanlının daha önce de terör örgütü PKK'nın faaliyetleri nedeniyle hapse girip çıktığı belirlendi. Dün öğle saatlerinde adliyeye sevk edilen zanlılardan Akkoyun ve Karahan tutuklandı. Mustafa Kemal Ok adlı zanlı da tutuklanırken, diğer 3 kişi tutuksuz yargılanmak üzere serbest bırakıldı. 

Tanışıyorlardı 
Sorgulanan 3 sanık, Fidan'ın öldürülmesi için plan yapıldığını ve kendileri tarafından öldürüldüğünü itiraf etti. Soruşturmada, İzmir'de olan Fidan'ın, daha önce PKK içinde faaliyet gösterdiği sırada tanıdığı 3 zanlı tarafından görüşme için Diyarbakır'a çağrıldığı ve eve girerken vurulduğu saptandı. 
Soruşturmada, Osman Öcalan'a bağlı Yurtsever Demokrat Partisi içinde aktif görev yapan Fidan'ın, PKK'ya zarar veren faaliyetlerde bulunması nedeniyle hedef alındığı da anlaşıldı. 




</TEXT>
</DOC>
