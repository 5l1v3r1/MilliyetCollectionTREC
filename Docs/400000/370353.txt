<DOC>
<DOCNO> 370353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur11.html </URL>
<DATE> 2005/08/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Otomobilde bırakılan sprey sinek ilacı sıcaktan patladı, bomba sandılar 
</HEADLINE>
<TEXT>

     Uğur MART NİĞDE, DHA 

      NİĞDE’de, bir otomobilin arka koltuğunda güneş altında bırakılan sprey sinek ilacı aşırı sıcağın etkisiyle bomba gibi patladı. Emniyet Müdürlüğü arkasında meydana gelen ve bombalı saldırı sanılan olayda, aracı yanmaktan polis kurtardı. 
     Olay, Efendibey Mahallesi Niğde Emniyet Müdürlüğü binası arkasında El Hacı Mahmut Caddesi ile Paşakapı Caddesi kavşağında yaşandı. Saat 14.00 sıralarında park halindeki bir otomobilde şiddetli patlama meydana geldi. Terör saldırısı olabileceği ihtimali üzerine binanın arkasında geniş güvenlik önlemi alan polis, yaptığı araştırmada patlamanın 29 yaşındaki Adem Solucan’a ait 34 CMT 32 plakalı otomobilde olduğunu belirledi. Polis, arka koltuğun yanıp, dumanların yükseldiği otomobilin sahibine ulaşmaya çalıştı. Bu arada, aracın camları kırılarak yangına müdahale edildi, alevler büyümeden söndürüldü. 
     Söndürme çalışmalarının ardından yapılan araştırmada aracın arka koltuğunda bulunan sprey sinek ilacı kutusunun aşırı sıcaktan patladığı, gaz yoğunluğunun da fazla olması nedeniyle otomobilin de alev aldığı anlaşıldı. Yangın sırasında aracın bagajında bulunan LPG tankı ile havai fişeklerin patlamamasının faciayı önlediği, aksi takdirde çevredeki araçlarla, binalarda can ve mal kaybı olabileceği belirtildi. 
     Bir süre sonra geldiğinde otomobilin durumunu görünce şoke olan Mevlüt Solcan, hafta sonu düğünleri olduğunu, bu nedenle alışveriş yaptığını, havai fişekleri de düğünde kullanmak için aldığını söyledi. 
     Bu arada, yetkililer, aşırı sıcak havalar nedeniyle çakmak, çakmak gazı dolum tüpü, sprey boya, sprey sinek ilacı türündeki uçucu ve yanıcı madde içeren kutuların araçlarda özellikle güneşle direk temasının sağlanmasından kaçınılması uyarısı yaptı. 
     
</TEXT>
</DOC>
