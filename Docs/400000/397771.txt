<DOC>
<DOCNO> 397771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/dunya/dun01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa cezası yolda 
</HEADLINE>
<TEXT>


AB, 7 ayrı konuda tüm üye ülkelerin uyması zorunlu tutulacak bir ceza yasası hazırlıyor 

GÜVEN ÖZALP Brüksel 


Avrupa Birliği AB Komisyonu, üye ülkeleri kızdıracak bir adım atarak Birlik hukuk ve politikalarıyla doğrudan bağlantılı 7 konuda "Avrupa cezası" oluşturma hazırlığında. Komisyon'un bu girişiminin kabul görmesi, üye ülkelerin AB tarafından belirlenecek alanlarda neyin suç olduğu ve bu suçun nasıl cezalandırılması gerektiği konusundaki egemenliklerini yitirmeleri anlamı taşıyacak. 
AB Komisyonu'nun öncelikli olarak "AB cezası" kapsamına dahil edilmesi gerektiğini düşündüğü alanlar, sahte euro basmak, kredi kartı ve çek yolsuzluğu, bilgisayar korsanlığı ve virüs saldırısı, özel sektörde yolsuzluk ve denizleri kirletmekten oluşuyor. Komisyon'un bu yaklaşımı kabul görürse bir üye ülkede ceza kapsamına girmeyen bir suç eğer "Avrupa cezası" kapsamına giriyorsa ilgili üye, kurala uymayan vatandaşlarını AB'nin belirlediği kurallar çerçevesinde cezalandırmak zorunda kalacak. Suçun hangi cezaya tabi olacağı ve cezanın düzeyi de AB tarafından belirlenecek. 
AB Komisyonu'nun "Avrupa cezası" yaratma eğilimi Avrupa Adalet Divanı'nın çevrenin korunmasıyla ilgili bir konuda aldığı karara dayanıyor. Kararda AB'nin, kural ve politikaları daha etkin uygulanmasını sağlamak amacıyla cezai önlem alınabileceği vurgulanıyor. 

Devamı gelecek 
Komisyon, 7 alana ek olarak fikri mülkiyet hakkı, ırka dayalı ayrımcılık ve ırkçı nefrete teşvik, organ kaçakçılığı ve kamu ihalelerinde yolsuzluğun bir sonraki aşamayı oluşturması bekleniyor. 
Yeni yaklaşım çerçevesinde Komisyon tarafından ceza alanı olarak önerilecek alanlar ve cezalar Avrupa Parlamentosu'nda AP ve AB Konseyi'nde basit çoğunlukla onaylanmak zorunda. 
Bir üye devlet ilgili suça karşı olsa da eğer yeterli sayıda ülke lehte karar verdiyse kurala uymak zorunda kalacak. Kurala uymayan devlet Avrupa Adalet Divanı önünde hesap vermek durumunda kalacak. 


</TEXT>
</DOC>
