<DOC>
<DOCNO> 356358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur14.html </URL>
<DATE> 2005/06/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Birer birer düştüler Fransız dansçılara ahşap sahne azizliği 
</HEADLINE>
<TEXT>

     Soner GÜLEZER DHA 

      GÖLCÜK'te Belediye tarafından düzenlenen geleneksel Uluslararası Halk Dansları Festivali’ne katılıp değnekler üzerinde gösteri yapan Fransız dansçılar, sahnenin ahşap olması nedeniyle zor anlar yaşadı. Dansçılar, üzerlerindeki değneklerin tahta aralıklarına girmesi sonucu yaklaşık 2 metre yükseklikten birer birer düştü. 
     Uluslararası Halk Dansları Festivali’ne bu yıl Bulgaristan, Hindistan, Sırbistan, Endonezya, Fransa, Çin ve Gürcistan’dan ekipler katıldı. Ekipler gösterilerini, Anıt Park meydanında kurulan sahne üzerinde gerçekleştirdi. Gösterilere yaklaşık 2 metre uzunluğundaki değnek üzerinde yaptıkları danslarla katılan 5 kişilik Fransız ekip, izleyicilere heyecanlı anlar yaşattı. Ekiptekiler, dans sırasında değneklerin sahnenin tahta aralıklarına girmesi nedeniyle zor anlar yaşadı. Dengelerini kaybeden dansçılar, birer birer yere düştü. Dansçılara bir şey olmazken, izleyenler büyük heyecan yaşadı. 
     
</TEXT>
</DOC>
