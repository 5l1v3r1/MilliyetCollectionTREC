<DOC>
<DOCNO> 375288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yasam/yas01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre infazını Başkan önledi 
</HEADLINE>
<TEXT>


Dicle'de komşusuna kaçan Zeynep'i hakkında ölüm kararı alan ailesinin elinden Belediye Başkanı kurtardı 

RAMAZAN YAVUZ DHA 

Diyarbakır Dicle'de kuzeniyle evlendirilmek istenen, ancak komşusuna kaçan Zeynep Yalçın'ı, hakkında ölüm kararı çıkaran ailesinin elinden DEHAP'lı Dicle Belediye Başkanı Abdullah Akengin kurtardı. 
27 Mayıs Mahallesi'nde oturan Yalçın 21 , amcasının oğlu Selahattin Yalçın'la evlendirilmek istendi. Ancak bu evliliği istemeyen Yalçın, alt kat komşusunun oğlu Kenan Karaş'a kaçtı. İddiaya göre, kızının Karaş'a kaçtığını öğrenen baba Mehmet Yalçın, aile meclisini toplayıp töre gereği kızı için ölüm kararı aldırdı. 

Başkan'a telefon 
Yalçın ailesinin fertleri, kararı uygulamak için Karaşlar'ın evine giderek Zeynep'i istedi. Ancak Karaş'ın babası Ali Karaş, kızın öldürüleceği düşüncesiyle kapıyı açmadı. İki aile arasında kavga çıkarken, Zeynep Yalçın, Belediye Başkanı Akengin'i telefonla arayarak yardım istedi. 
Olay yerine gelen Akengin, ailesinin yanına gitmek istememesi üzerine Zeynep Yalçın'ı önce emniyete, daha sonra da evine götürdü. 4 gündür misafir ettiği Zeynep Yalçın'ı can güvenliği sağlanana kadar kimseye teslim etmeyeceğini belirten Akengin, "Ona zarar gelmemesi için olayın büyütülmemesini istiyorum. Babası da kızını öldürmeyeceklerini söylüyor" dedi. 
Kızının öldürülmesiyle ilgili bir kararın olmadığını belirten baba Mehmet Yalçın ise, "Kaçtıktan sonra ortalık gerildi. Kızıma zarar gelmemesi için Akengin'den onu misafir etmesini istedim. 3- 4 gün sonra gidip teslim alacağım" diye konuştu. 



</TEXT>
</DOC>
