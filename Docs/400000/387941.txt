<DOC>
<DOCNO> 387941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko20.html </URL>
<DATE> 2005/10/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TOKİ'ye Ankara Belediyesi izin vermedi, projenin yönü değişti 
</HEADLINE>
<TEXT>

     Fatma Orhan Coşkunoğlu AA 

Eryaman'daki toplu konut alanının dolması nedeniyle Ankara'daki toplu konut projelerini Eskişehir yolu üzerinde yoğunlaştıran Toplu Konut İdaresi TOKİ , hazırladığı imar planlarının onayının Büyükşehir Belediyesi tarafından reddedilmesi üzerine, ''mecburi yön değiştirme'' kararı aldı. 
     Alınan bilgiye göre, Ankara-Eskişehir yolu üzerinde 23 bin konutluk proje hazırlayan ve kamu kuruluşlarından gelen toplu talepleri bu bölgede gerçekleştirmeyi planlayan TOKİ, bu bölgedeki projelerini iptal ederek, yeni toplu konut alanı arayışına girdi. 
     Türkiye genelinde şimdiye kadar yaklaşık 142 bin konuta ulaşan TOKİ, Ankara'daki projelerinin ağırlığını Ankara-İstanbul yolu üzerindeki Eryaman'dan Ankara-Eskişehir yolu üzerine çevirerek, 34'üncü kilometredeki KM Ballıkuyumcu, Aşağı Yurtçu ve Yukarı Yurtçu köyleri mevkiinde 23 bin konutluk bir proje hazırlatı. Kent merkezindeki yoğunluğun buraya kaydırılırak Ankara-Eskişehir yolunu ''mutluluk-refah yolu'' haline getirmeyi hedefleyen proje kapsamında, sosyal yapılar yanında ticaret merkezleri ve 2 yeni üniversitenin de kurulmasını öngeren yeni bir kent merkezi oluşturulması öngörülüyordu. Kamu kuruluşlarından gelen toplu taleplerin de burada karşılanması planlanıyordu. 
     
     4 AYDA ARSA FİYATLARI 3-4 KAT ARTTI 

     TOKİ, bu amaçla, Ballıkuyumcu, Aşağı Yurtçu ve Yukarı Yurtçu köyleri mevkiinde 8 milyon metrekarelik alanın mülkiyetini Hazine'den aldı. Ancak, 23 bin konutluk projenin gerçekleştirilmesi amacıyla, toplam 15 milyon metrekarelik alanı kapsayan bir imar planı taslağı hazırladı. Plana göre, projenin gerçekleştirilmesi için 7 milyon metrekarelik kamulaştırma yapılacaktı. Kamulaştırma yapılacak alanlarda özel şahıslar, kamu kuruluşları yanında belediyelerin de arsası bulunduğu belirtiliyor. 
     TOKİ'nin, Haziran'da Büyükşehir Belediyesi'nin onayına sunduğu taslak, belediyenin isteği üzerine birkaç kez değiştirildi. TOKİ'nin değişikliklerine karşın, belediyenin onayı gecikince, yöredeki arsa fiyatları 3-4 kat arttı. Belediye, en son Eylül sonunda yaptığı meclis toplantısında imar planını reddetti. 
     Bu arada arsa fiyatlarındaki artış nedeniyle, proje maliyeti içinde arsanın payı, normalde yüzde 10-15 olması gerekirken, yüzde 35'e kadar çıktı. Bölgede sosyal konut yapmayı planlayan TOKİ, arsa maliyetinin konut fiyatlarını fazla artıracağı ve alıcıların bu fiyatlardan konut almasının zorluğunu dikkate alarak, bölgede proje uygulamaktan vazgeçti. 
     Böylece, hem konut fiyatlarındaki artışın önlenmesi hedeflenirken, bölgedeki arsa spekülatörlerinin haksız kazanç sağlaması da engellenmiş oldu. 
     Konu, Başbakan Erdoğan'a da iletilirken, Başbakan'ın talimatı ile Ankara'da yeni toplu konut alanı arayışına girildi. Halen, TOKİ ile Maliye Bakanlığı arasında, yeni toplu konut alanı bulunması konusunda yoğun görüşmeler sürüyor. 
     TOKİ'nin proje uyguladığı yörelerde arsalar değerlendiği için, arsa spekülasyonunu önlemek için üzerinde durulan toplu konut alanları gizli tutuluyor. Yetkililer, arsanın bulunması halinde, projenin ilk etabının uygulanmasına 2006 yılının ilk yarısında başlanacağını vurguladılar. 
     
     25 BİN KONUT TALEBİ VAR 

     Edinilen bilgiye göre, satışları kolaylaştırmak amacıyla toplu talep üzerine konut üretme kararı alan TOKİ'ye bugüne kadar 50'ye yakın kamu kuruluşundan Türkiye genelinde 25 binin üzerinde toplu konut talebi geldi. Bu taleplerin 13 bini Ankara'dan kaynaklandı. 
     TOKİ, konut yapılmasını isteyen kamu kuruluşlarına, bir yazı yazarak, Eskişehir yolu üzerindeki Ballıkuyumcu'daki projenin durdurulduğunu, yeni proje alanı arandığını bildiriyor. TOKİ, yazısında, ileride belirlenecek yeni toplu konut alanına göre yeni talep toplanması gerektiği konusunda kuruluşları da uyarıyor. 
     Şimdiye kadar OYAK, POLSAN, İLKSAN üyeleri, Gençlik ve Spor Genel Müdürlüğü çalışanlarına konut üreten TOKİ'den Tarım ve Köyişleri Bakanlığı ile Adalet Bakanlığı çalışanları da konut istiyor. 
     Tarım ve Köyişleri Bakanlığı Teşkilatlanma ve Destekleme Genel Müdürlüğü Personel Yardımlaşma Sandığı, bakanlık personelinden talep toplamaya başladı. Bakanlığın Türkiye genelinde 100 binden fazla personeli olmasına karşın, şimdiye kadar 250 başvuru geldi. Yetkililer, duyurunun yetersiz olması nedeniyle az başvuru geldiğini belirtirken, sadece Ankara'da 10 bine yakın çalışan olduğuna dikkati çekti. Sandık, internet sitesinde yayımladığı talep ve anket formunda, isteklilere, tercih edilen konut büyüklükleri, oda sayısı, ödeme seçeneklerini soruyor. Konut bedellerinin, büyüklüklerine 35-85 bin YTL olacağının tahmin edildiği belirtiliyor. 
     TOKİ şimdilik iptal edilen Ballıkuyumcudaki 23 bin konut dahil, Ankara'da 40 bine yakın konut projelendirmişti. Sosyal konutların satış fiyatının belli düzeyde tutulması için, konut maliyetleri içinde arsanın payının yüzde 15'in üzerine çıkmaması gerektiği vurgulanıyor. 

     
</TEXT>
</DOC>
