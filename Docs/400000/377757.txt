<DOC>
<DOCNO> 377757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko33.html </URL>
<DATE> 2005/09/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şener Yılsonu yüzde 5'lik büyüme hedefi gerçekleşebilir durumda 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yılın ilk yarısında yüzde 4.5 civarında gerçekleşen büyüme oranını tartışmanın, ''beklentilerin iyileştiği, ekonomiye bakışın olumlu olduğunu'' gösterdiğini söyledi. 
     Başbakan Yardımcısı Şener, CNN Türk televizyonunda katıldığı programda ''ikinci çeyrekte yüzde 3.4, yılın ilk yarısında ise yüzde 4.3'' olarak açıklanan büyüme rakamlarını değerlendirirken, 30 yıllık ortalama büyüme oranının yüzde 3.9 olmasına rağmen, son üç yılda yüzde 24.5'lik böyüme olduğuna dikkati çekti. 
     Şener, ''iş çevreleri, TOBB aman büyüme oranı düşüyor diyor. Biz neyi tartışıyoruz Altı ayda yüzde 4.5 civarındaki büyümenin Türkiye açısından yetersiz olduğu tartışılıyor. Demek ki beklentilerimiz iyileşmiştir. Bu hükümetin yürüttüğü ekonomik politikalardan dolayı, tüm iş çevreleri ve ekonomistlerin ekonomiye bakışları olumludur. Ekonomiyi değerlendirirken, koydukları çıta iyi, yüksek bir düzeyi ifade ediyor'' diye konuştu. 
     Bu arada geçen yılın ikinci çeyreğinde büyüme oranının yüzde 15.7 olduğunu hatırlatan Başbakan Yardımcısı Şener, bu yılın ikinci çeyreğinde gerçekleşen yüzde 3.4'lük büyüme oranının ise bu yüksek rakama göre değerlendirildiğini hatırlattı. 
     
     PETROL FİYATLARININ ETKİSİ 

     Şener ayrıca, uluslararası piyasalarda yükselen petrol fiyatlarının, büyüme oranına olumsuz etkisinin dikkate alınması gereğine işaret etti. 
     Bakan Şener, ''biz bu verileri, çok yönlü olarak değerlendireceğiz. Ben öyle umut ediyorum ki yüzde 5'lik yıl sonu hedefi, yine gerçekleşebilecek durumda'' dedi. 
     AB'de büyüme oranının Türkiye'nin yarısı düzeyinde yüzde 2-2,5 düzeyinde seyrettiğini vurgulayan Şener, Türkiye'nin yeni istihdam kapasitesinin önemli bir düzeyi yansıttığını ifade etmek gerektiğini kaydetti. 
     
     İŞSİZLİK RAKAMLARI 

     İkinci çeyrek itibariyle yüzde 9.2'lik işsizlik olduğunu, ancak geçen yılın aynı dönemine göre 0 binin üzerinde insanın yeniden istihdam edildiğinin görüldüğünü anlatan Şener, işgücüne katılım miktarı ve nüfus artışının yüksek olması nedeniyle, işsizlik oranının belirgin şekilde aşağı inmesini engellemekte olduğunu vurguladı. 
     Şener, ''büyüme oranının yüzde 5'in biraz altında gerçekleşebileceği yönünde beklentilerimiz de, öteden beri vardı zaten. Takip ediyoruz. Ekonomik birimlerimiz biraraya gelerek değerlendirecek. Eğer daha büyük bir büyüme performansına ihtiyaç varsa, nelerin yapılıp yapılmayacağına ilişkin bazı testler, analizler yapılacaktır. Ama bugün için bu o noktada değil'' dedi. 
     
</TEXT>
</DOC>
