<DOC>
<DOCNO> 351459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun34.html </URL>
<DATE> 2005/06/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Live 8 konserine 2 milyon SMS 
</HEADLINE>
<TEXT>

     Londra'da 2 Temmuzda düzenlenecek yardım konseri Live 8'i izlemek isteyenler, 2 milyondan fazla kısa mesaj gönderdi. 
     Organizatörler, Hyde Park'ta yapılacak ve aralarında Pink Floyd'un da bulunduğu çok sayıda ünlü grupla şarkıcıyı izlemek isteyenlerin, 150 bin biletten birisini kazanabilmek için çekiliş dün gece yarısı sona erene kadar 2.060.285 SMS gönderdiklerini belirtti. 
     Bedava biletlerin bu çekiliş dışında elde edilemeyeceğini belirten organizatörler, bileti olmayanların konseri dev ekranlar ya da televizyondan izleyebileceklerini kaydetti. 
     Live 8 konserleri, Londra'nın yanı sıra Philadelphia, Paris, Roma ve Berlin'de de eş zamanlı olarak düzenlenecek. 
     Almanya, Kanada, ABD, Fransa, İtalya, Japonya, İngiltere ve Rusya'dan oluşan G8 ülkeleri zirvesi 6 ve 7 Temmuzda İskoçya'nın Gleneagles kasabasında toplanacak ve başlıca gündem maddesi Afrika'daki yoksullukla mücadele olacak. 
     Ünlü İngiliz rock grubu Pink Floyd da, Afrika'ya yardım için düzenlenecek ''Live 8'' konserlerinde sahneye çıkmak üzere yeniden bir araya gelecek. 
     Konserlerin organizatörleri, David Gilmour, Nick Mason, Roger Waters ve Richard Wright'ın 1981'den bu yana ilk kez bir araya gelerek, 2 Temmuzda Londra'da düzenlenecek konserde sahneye çıkacaklarını belirtmişlerdi. 
     David Gilmour, grubun yeniden bir araya gelmesiyle ilgili açıklamasında, ''Birçok insan gibi ben de 3. dünya ülkelerinin yoksulluğunun azaltılması ve yardımın artırılması için G8 liderlerini ikna edebilmek amacıyla elimden geleni yapıyorum'' demişti. 
     Ünlü grup, 80'li yıllarda Roger Waters ve diğer üyeler arasındaki anlaşmazlık nedeniyle zirvedeyken dağılmıştı. 
     
</TEXT>
</DOC>
