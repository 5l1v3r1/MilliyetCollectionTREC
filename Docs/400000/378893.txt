<DOC>
<DOCNO> 378893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun15.html </URL>
<DATE> 2005/09/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
The Washington Times Türkiye konusunda Fransa mızıkçılık ediyor 
</HEADLINE>
<TEXT>

     Başyazı 

      Fransa tutumunda ısrarcı olmayı sürdürürse, Türkiye AB kapısında süresiz olarak bekletilmeye devam edecek. Bunun için açık bir ret cevabına hiç gerek yok. Neyse ki Britanya, Fransa'nın ısrarına direndi ve Türkiye'nin Batı için ne kadar önemli olduğunu isabetli biçimde ortaya koydu. 
     Britanya Dışişleri Bakanı Jack Straw, Türkiye'yi birliğe almanın, 'modern dünyada Batılı ve İslami kültürlerin beraberce gelişebileceklerini' göstereceğini söyledi. Straw haklı. İslam dünyasının büyük bir bölümü, Iraklıların, Filistinlilerin ve Lübnanlıların bir bir özgürlüklere sahip olduklarını gördükçe yeni yeni siyasi bilinç ve siyasi katılım isteği kazanıyor. Bundan Türkiye'nin nasıl istifade ettiğini göstermek için de çok uygun bir zaman. Straw, "Türkiye'nin modernleşmesinden ve orada reform yapılmasından hepimizin çıkarı var. Eğer yanlış karar verirsek, kendi eşiğimizde bir krizle karşı karşıya kalabiliriz" dedi. 
     
     Aşırılıkçılar güçlenir 
     Diğer yandan, Fransa'nın ve diğerlerinin Türkiye'nin AB üyeliğini engellemeyi amaçlayan girişimleri, İslam ve Batı arasında savaş çığırtkanlığı yapan aşırılık yanlılarının elini güçlendirecek. 
     Ülke içindeki muhalifleri tatmin etmeye çalışan Chirac, Ankara'nın Kıbrıs'ı tanımak konusundaki isteksizliğini, Türkiye'nin 3 Ekim'de başlayacak üyelik müzakerelerini erteleme bahanesi olarak kullanmaya çalışıyor. Chirac, "Birliğin üyelerinden birini tanımayan bir ülkeyle müzakerelere başlanması imk nsızdır" dedi. 
     Fransız lider, karmaşık Türkiye-Kıbrıs meselesinde tek taraflı bir tutum benimsiyor. Kıbrıs'ın kuzeyindeki etnik Türklerle güneydeki etnik Rumlar arasındaki anlaşmazlık 30 yıldır devam ediyor. Kıbrıs Türk devleti ve Ankara geçen yılki BM destekli anlaşmayı kabul etti. Kıbrıslı Rumlar ise referandumda planı reddettiler ancak yine de AB kısa bir süre sonra Kıbrıs'ı üyeliğe kabul etti ve Kıbrıs Rum Yönetimi'ni adanın yeg ne ve resmi hükümeti olarak tanıdı. 
     
     Kıbrıs ipoteği 
     Avrupa, Türkiye'nin üyelik müzakerelerini Kıbrıs meselesine rehin vermemeli. 
     Britanya, Türkiye'nin Kıbrıs'ı üyelik müzakerelerine başlamak için tanıması gerekmediğini, fakat birliğe girmeden önce resmen tanıması gerektiğini tavsiye eden bir uzlaşma önerisinde bulundu. 
     Avrupa'nın Türkiye'nin AB'ye girmesinin geniş anlamına odaklı kalması çok önemli. Birliğin Türkiye'nin entegrasyonuyla bazı ekonomik zorluklarla karşı karşıya kalacağı şüphesiz ama Avrupa, Türkiye'nin müttefiklerine ulaştıkça bunun jeopolitik karşılığını alacaktır. AB bürokrasisi üyelik kriterine bağlı kalmalı ama aynı zamanda Türkiye konusunda adil ve tutarlı davranmalı. 
     
</TEXT>
</DOC>
