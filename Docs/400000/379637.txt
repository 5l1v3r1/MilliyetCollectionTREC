<DOC>
<DOCNO> 379637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko09.html </URL>
<DATE> 2005/09/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güneydoğu'da mayınların yerinde pamuklar açacak... 
</HEADLINE>
<TEXT>

     Türkan Al 

Güneydoğu'daki mayınlı arazilerin temizlenerek tarıma açılması projesi, ilk olarak Mardin'de uygulamaya konuluyor. 
     A.A muhabirinin edindiği bilgiye göre, Maliye Bakanlığı Milli Emlak Genel Müdürlüğü, mayınlı arazilerin temizlenerek, ekonomiye kazandırılmasına dönük ön hazırlıkları tamamladı. 
     Yapılan çalışmalarda Mardin'de 49 bin, Hatay'da 36 bin, Kilis'te 34 bin, Gaziantep'te 15 bin, Şanlıurfa'da da 55 bin dönüm mayınlı arazi bulunduğu belirlendi. Şırnak'taki mayınlı arazilerin büyüklüğüne dönük ölçüm sonuçlarının da, bugünlerde Bakanlığa iletileceği belirtildi. 
     
     İLK İHALE MARDİN İÇİN 
     Maliye Bakanlığı, mayınlı arazilerin temizlenerek, buralarda tarım yapılmasına dönük projenin ilk olarak Mardin'de başlatılması kararını aldı. 
     Bu çerçevede Mardin'deki 49 bin dönümlük arazinin temizlenmesine dönük yazılar hazırlandı ve ihale için geri sayım başladı. 
     Mardin'in ardından diğer 5 ilde de, mayınlı araziler için tek tek ihaleye çıkılacağı ve arazileri temizleyerek buralarda tarımsal faaliyette bulunacak firmaların belirleneceği ifade edildi. 
     Maliye Bakanlığı yetkilileri, mayınlı arazilerin temizlenmesi projesiyle çok sayıda yerli ve yabancı kuruluşun ilgilendiğini bildirdi. 
     Çok sayıda Amerikan ve İngiliz şirketinin söz konusu projeyle ilgili kendilerinden bilgi aldığını vurgulayan Maliye yetkilileri, Ukrayna ve Bulgaristan'dan bazı şirketlerin de, bu işe talip oldukları yolunda kendilerine beyanda bulunduklarını kaydetti. 
     
     EN AZ SÜRE VEREN İHALEYİ ALACAK 
     Milli Emlak Genel Müdürlüğü yetkilileri, mayınlı arazilerin tarıma açılması projesinde, devlet arazilerinin özel sektöre mayınların temizlenmesi karşılığında verileceğini bildirdi. 
     İhaleye katılacak firmaların, kaç yıllık kullanım karşılığı mayınlı araziye talip olduğunu tekliflerinde belirteceğini kaydeden Milli Emlak yetkilileri, ''ihalede en az süreyi veren teklif sahibi, mayınlı araziyi temizleyecek ve daha sonra burada tarım yapma hakkını elde edecek. Daha önce mayınlı arazilerin üzerinde sadece organik tarım yapılmasını öngörmüştük. Ancak daha sonra bu sınırlamayı kaldırdık. Mayınlı araziyi alan firmalar, burada her türlü tarımsal faaliyette bulunabilecek. İsterlerse organik tarım, isterlerse normal tarım yapabilecek'' dediler. 
     
</TEXT>
</DOC>
