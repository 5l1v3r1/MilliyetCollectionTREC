<DOC>
<DOCNO> 360228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/axgun01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarap fabrikasına elektrik günahmış 
</HEADLINE>
<TEXT>


2 Türk ile Fransız ortakları, Diyarbakır'da tesis kurmaya karar verdi. Ancak köylüler, 'günah' diyerek engelliyor 

ŞEYHMUS ÇAKAN Diyarbakır DHA 

Diyarbakır'da, köylülerin, 5 milyon euro'ya yaklaşık 8 milyon YTL mal olacak şarap fabrikası kurulmasını ve üzüm üretimini "günah" olduğu gerekçesiyle engellemeye çalıştığı öne sürüldü. 
Devlet Hastanesi'nde görevli plastik cerrah İrfan Erdem ve genel cerrah Selçuk Mızraklı ile Fransız ortakları, şarap fabrikasını Diyarbakır'da kurmaya karar verdi. Karabaş köyü yakınlarında 80 bin metrekarelik alanı kapsayacak tesisle ilgili olarak Erdem, en büyük sorunlarının, köylülerin günah diye elektrik getirilmesini engellemesi olduğunu söyledi. İrfan Erdem, 2-3 ay içinde inşaatına başlayacakları ve 5 bin kişiye iş sağlayacak fabrikanın, Türkiye'nin en büyük tesisi olacağını öne sürdü. 
Fransa'dan getirerek diktikleri 20 bin üzüm fidanını elektrik olmadığı için jeneratör yardımıyla suladıklarını anlatan Erdem, sertifikalı fidan üreteceklerini kaydetti. İlk aşamada yılda 500 bin şişe şarap üreteceklerini söyleyen Erdem, şöyle konuştu 'Chateau Mezopotamie' ismiyle pazara sunacağımız kırmızı ve beyaz şarapta Cabernet, Sauvignon, Merlot ve Syrah şiraz üzümlerini kullanacağız. Bağlarda köylüler çalışmayınca, Diyarbakır'dan işçi getirmeye başladık. Ancak köylüler bu işçileri tehdit ederek çalışmalarını engellediler" diye konuştu. 


</TEXT>
</DOC>
