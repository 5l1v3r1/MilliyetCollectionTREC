<DOC>
<DOCNO> 398857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/yguven.html </URL>
<DATE> 2005/11/29/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ailton 'patlayacak' 
</HEADLINE>
<TEXT>


Ben de bu futbolcu tayfasını tanıyorsam, Zenit maçında Ailton patlar. 
Bu kehanetimin iki nedeni var 
Birincisi Brezilyalı'ya verilen 100 bin dolarlık ceza büyük para. 
Normal tabii.. 4 Eylül Stadı'ndaki aleni bireysel şiddet, 6-7 Eylül vakalarında bile yaşanmadı Türkiye'de. Kafayı sıyırmamışsa, sokak köpeğini bile öyle tekmeleyemez insan. Direkt üreme ve iç organlarını hedef alıyor gaddar şişman. 
Araştırın akrabaları mutlaka Brezilya emniyetinde görevlidir ve sokaklardaki çocukları infaz eden "idam mangaları"nın üyeleridir. 
Bir tuhaflık var bu adamda. Şekeri mi fazla, guatr sorunu mu var Sinir sistemi baskı altında her halde. 

Neyse... Böyle durumlarda Türkiye'deki uygulamayı birileri fısıldayacaktır Ailton'un kulağına 
"Bizde İnfaz Kanunu geçerlidir. Ceza verilir. Sonra iyi hal, genel af falan derken bir de bakarsın ceza uçup gitmiştir" 
"Oyna" diyeceklerdir. "Oyna ve gerisine karışma". 

Ailton Zenit maçında "patlayacaksa", ikinci neden Türkiye'den ümidi kesmesidir. 
Evet... Paradoks gibi gözükebilir. 
Lakin Almanya'ya dönebilmek için Alman medyasına cilveler yapan Ailton'un önü, ancak uluslararası bir maçta yapacağı atakla açılabilir. Rize'yi beğenmiyor ya... Zenit ideal bir fırsattır onun kafasında. 

1 Aralık'ta görev, Beşiktaş'ı yürekten seven Beşiktaşlı futbolculardadır. Bol bol pas vermeliler Ailton'a... Gol pozisyonunda bile topu ona uzatma özverisini gösterebilmeliler. Kahraman yapmalılar Ailton'u... Kahraman yapmalılar ve bir an önce Almanya'ya dönebilmesini sağlamalılar. Aksi halde ekşi yüzlü, cezalı, sorunlu bir adam oturacak sürekli yanlarında. 
Yalnııız... Bu operasyonda yine geleneklerimizden kaynaklanan bir tehlike vardır 
Diyelim ki, benim kehanetim tuttu, Ailton Zenit maçında patladı. Hangi dala tutanacağına, hatta istifa edip etmeyeceğine bile karar veremeyen Beşiktaş yönetimi, ister misiniz sarılsın Ailton'a... 
"O bizim evladımızdır, bırakmayız". 
Olabilir. Örnekleri boldur yakın tarihimizde. Lakin böyle "gidip-gelen", "kızılıp-affedilen" futbolcu tayfasından zerre kadar fayda gelmemiştir o vakalarda. 
Ailton aşısı tutmadı Beşiktaş'ta... O mutsuz, onu seyredenler ondan mutsuz. Zenit maçında patlasa da patlamasa da Ailton'un hesap kesim tarihi gelmiştir. 

Bizde bu kafa varken 

Artık, sayın İstanbul Valisi "Allah rızası için" diye yakardığından mıdır, yoksa Avrupalı olabilmek için kokoreçten bile vazgeçebilen kıymetli halkımızın AB sevdasından mıdır bilinmez Fenerbahçe Milan maçından sonra, derbi de belirgin bir sükunet içinde geçti. 
Dikkat ettiniz mi galip durumdaki Mahmut Uslu ile mağlup durumdaki Ergun Gürsoy'un Telegol'deki muhabbetine... Rencide edecek tek kelime söylenmedi. 
Yapabiliyorlarmış demek. 
Keşke yumurta kapıya gelmeden, olaya siyasetçiler, mülki amirler müdahil olmadan ve futbolumuz Avrupa tarafından aşağılanmadan yapsalardı. 
Çünkü onların düzelmesiyle bitmiyor iş... İstanbul'u örnek alan Anadolu'da çıtayı indirmek için kim bilir ne kadar zaman gerekecek. 

Tansiyon tek başına düşmüyor tabi... Sistemi sarsıyor. Yanında mücadele hırsı falan gibi futbolun gerginliğiyle birlikte gelen unsurları da süpürüyor. 
Milan maçında 4 gol yedikten sonra sırıtan ve golleri atanın forması peşinde koşan Fenerbahçeliler vardı. Derbiden sonra ise bazı Galatasaraylı yöneticilerin hayli keyifli olduğu gözlerden kaçmadı. 
Tribünlere gelince... Onların da dengesi bozuldu elbet. 
Herkes enerjisini başka yerlere sakladı. 
Derbi akşamına bakın. Florya ve Samandıra'da yer gök inliyor. 
Birinde protesto, diğerinde festival... Birikmiş enerjiler stada değil, tesislerde boşaltılıyor mecburiyetten. 
Belki İstanbul Avrupa'ya yakın olduğundan, belki de sayın İstanbul valisinin "yakarışı" dikkate alından Türkiye'nen en büyük kenti sakindi futbol açısından. 
Ama Türkiye öyle mi 

Habere bakın 
"G.Antepspor'un 4-1 mağlup olduğu Kayserispor maçının ardından bir grup taraftar, Başkan Celal Doğan'ın otomobilinin yolunu keserek, tekme ve yumrukla saldırdı, amigo Hacı kanlar içinde kalırken, olaya polis müdahale etti". 
Bir diğeri 
"Ç.Dardanel'in Altay'a evinde 4-3 yenildiği maç sonrası ise Ç.Dardanel Teknik Direktörü M.Mete Ertem ile futbolcular, karşılaşmanın hakemi Reşat Gül ve yardımcılarının üzerine yürüdü. Hakemler polis eşliğinde soyunma odasına gidebildi". 
Bir başkası 
"Pendik-Karagümrük maçı bitiminde iki takım taraftarları stat dışında birbirlerine taşlı saldırıda bulunurken, çevrede bulunan araç ve işyerlerine de zarar verdi." 
Öteki 
"Hatay-İskenderun maçında ise ev sahibi ekip seyircileri, İskenderunsporlu taraftarlara taşlı saldırıda bulunurken, 1 taraftar hastanelik oldu". 
Beriki 
"B.Özgüzeldere-Ceyhan maçında yapılan çirkin tezahürata müdahale eden 2 polis, tribünlerden atılan taşlar yüzünden hafif yaralandı". 

Sadece bu haftanın hasılatı bunlar... Üstelik futbolumuz İsviçre'de sanık sandalyesindeyken. Üstelik bakandan mülki amire, yöneticiden medyaya kadar herkes "Lütfen" derken... 
Şimdi FİFA bizi affetse ne olur affetmese ne olur. 
Bizde bu kafa, bu sinir, bu "medeniyet" varken. 

"Joker"i açıkla Ümit 

Bir futbolcu içinde bulunduğu durumu bu kadar iyi tarif edemezdi bu kadar kısa bir cümleyle 
"Joker futbolcu değilim" .. 
Ve bu kadar aklımızı karıştıramazdı. 
Joker gibi bazı oyunlarda desteden ayrılmak ağırına gidiyordu Ümit Karan'ın... Bazı oyunlarda ise yedek kulübesinden çekilip "üç benzemeze" per yapılmak istemiyordu. 
Peki şikayeti kimdendi .. En başta sayın Gerets tabi... 
Lakin bilenler biliyor Hakan Şükür ile kapanmamış bir hesabı vardı Ümit Karan'ın. Bir zamanlar onu takımda istemiyordu Şükür. 
Ve ister istemez "Bu laf Hakan'a" şeklinde değerlendiriyordu şikayeti. 
Sorun da burada başlıyordu. Ümit'in oynayıp oynamamasından çok daha önemli bir boyut kazanıyordu olay. Türkiye'nin en iyi futbolcusu, kulübünün kaderiyle mi oynuyordu acaba 


Bazı komplo teorileri vardır ki, kuranlar bile korkar gerçek olmasından. 
İşte Ümit Karan'ın Hakan Şükür tarafından dışlandığı ve "Şükür'ün ekibi" baskısıyla kadroya girip çıktığı şüphesi de bunlardan biriydi. 
Ümit Bundesliga'ye gitse de gitmese de, Jokerliğe devam etse de etmese de, destede maça papazıyla sinek valesinin arasında yer bulsa da bulmasa da, bu lafını makul ve anlaşılır bir şekilde açıklamalıdır. 
Hakan Şükür'ün kabarık dosyasına "çıkar uğruna Galatasaray'ı hiçe saymak" gibi ömür boyu silinmeyecek bir suçlama eklemek, şüpheyle izah edilecek bir kolaylık olmamalıdır. 
Ümit Karan bu lafı söyleyip duramaz. Ya Hakan'ı aklayacaktır. Ya da belgeleri ortaya koyacaktır. 
Yoksa joker değil, futbolun en büyük trişörü olarak kalacaktır anılarda. 



</TEXT>
</DOC>
