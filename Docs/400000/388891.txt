<DOC>
<DOCNO> 388891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD eski başkanına müfettiş incelemesi 
</HEADLINE>
<TEXT>


NEDİM ŞENER 

Milliyet gazetesinde 31 Ağustos'ta yayınlanan "Kırmızı hatta yakalandı, ihraç malı çay çöpü çıktı" başlıklı haberle çay yerine çay çöpü ihraç ettiği belirlenen Müstakil İşadamları ve Sanayicileri MÜSİAD eski Başkanı Ali Bayramoğlu'nun sahibi olduğu Filiz Çay'ın dış ticaret işlemleri inceleniyor. 
Bayramoğlu'nun Çerkezköy Gümrüğü'nden çay diye çay çöpü ihraç etme girişiminin ortaya çıkmasından sonra Gümrük Teftiş Kurulu Başkanlığı, Murat Yaman adlı müfettişi görevlendirerek şirketin 20.11.2003 tarihli dahilde işleme belgesi kapsamında gerçekleştirdiği tüm işlemleri incelemeye aldı. 

Belgesi iptal olabilir 
İstanbul'dan Gümrük Müsteşarlığı'na gönderilen yazıda konuyla ilgili olarak şirket hakkında Çerkezköy Asliye Ceza Mahkemesi'nde dava açıldığı bilgisine de yer verildi. 
Gelen bilgiler üzerine Gümrükler Genel Müdür Vekili Sezai Uçarmak tarafından Gümrük Müsteşarı Cihat Ancın'a bir yazı gönderildi. Yazıda şirketin dahilde işleme belgesi kapsamındati tüm işlemlerinin bir gümrük müfettişi tarafından tetkik edilmesi istendi. Ancın'ın 13 Eylül günü verdiği olur üzerine şirket ile ilgili inceleme başladı. İncelemenin olumsuz çıkarsa şirketin teşvik belgesi niteliğindeki dahilde işleme belgesinin iptal edilebileceği belirtiliyor. 




</TEXT>
</DOC>
