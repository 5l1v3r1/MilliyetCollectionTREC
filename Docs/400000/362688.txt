<DOC>
<DOCNO> 362688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun27.html </URL>
<DATE> 2005/07/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Verheugen'den uyarı mesajları... 
</HEADLINE>
<TEXT>

     AB Komisyonu'nun sanayiden sorumlu üyesi Günter Verheugen, gelecek yıllarda ekonomik rekabet alanında küresel değişimler ve gelişmeler olacağını, AB'nin bu durumda hareketsiz kalamayacağını söyledi. 
     Verheugen, Brüksel'de düzenlediği basın toplantısında, ''sadece rekabet gücüne sahip bir AB'nin hayatta kalabileceğini'' ifade ederek, Almanya, Fransa ve İtalya gibi, AB ekonomisinin yüzde 60'ını oluşturan büyük ülkelerin yaşadıkları ekonomik sorunlar yüzünden AB'de büyüme hızının düştüğünü, işsizliğin arttığını belirtti. 
     ''Ancak güçlü olanlar hayatta kalabilecek'' diyen Verheugen, AB'nin ''status quo'' durumunda kalamayacağını, değişim, yenilik ve harekete ihtiyacı olduğunu ifade etti. 
     AB Komisyonu'nun büyüme ve istihdam unsurlarına öncelik verdiğini bildiren Günter Verheugen, hareketli ve iyi eğitilmiş toplumların değişimlere ayak uydurabileceklerini anlattı. 
     Verheugen, ekonomik göçe karşı ortak tavır belirleme gereğinden söz ederken, yabancı işgücüne ne kadar ihtiyaç olduğunun ve olacağının bilincine varıldığını ifade etti. 
     Günter Verheugen, yaz tatilinden sonra bir ''eylem planı'' başlatılacağını bildirdi. 
     
</TEXT>
</DOC>
