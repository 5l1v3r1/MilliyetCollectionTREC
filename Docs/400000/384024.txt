<DOC>
<DOCNO> 384024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun03.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları ABD susturdu 
</HEADLINE>
<TEXT>


ABD Dışişleri Bakanı Rice'tan Rum lider Papadopulos'a NATO'ya katılma emelinizi, Türkiye'nin AB ile ilişkilerinde takoz gibi kullanmaktan vazgeçin 

YASEMİN ÇONGAR WASHINGTON 


TÜRKİYE'nin tam üyelik müzakerelerine başlaması önünde beliren "Kıbrıs-NATO" pürüzünün aşılması, ABD'nin, AB Dönem Başkanı İngiltere ile tam bir eşgüdüm içinde ve Ankara ile yakın temas halinde hareket ederek, Rum Yönetimi üzerinde baskı kurması sayesinde sağlandı. 
ABD'li diplomatik kaynaklara göre, önceki gün Lüksemburg'daki kriz sürerken Güney Kıbrıs lideri Tasos Papadopulos'a telefon eden ABD Dışişleri Bakanı Condoleezza Rice, bu konudaki ABD tutumunu çok net ifadelerle iletti. Bir diplomat, Rice'ın telefonda Papadopulos'a söylediklerini şöyle özetledi 
"NATO'ya kimin üye olacağına, NATO üyeleri karar verir. Siz de NATO'ya katılma emelinizi, Türkiye'nin AB ile ilişkilerinde takoz gibi kullanmaktan vazgeçin." 

Straw'un ricası 
Aynı kaynak, Papadopulos'un da, Rice'ın bu uyarısına karşılık olarak, "NATO'da veto" konusunu "mesele yapmayacakları" yönünde taahhüt verdiğini aktardı. Rice'ın doğrudan devreye girmesinde İngiltere Dışişleri Bakanı Jack Straw'un ricası belirleyici oldu. ABD'li yetkililer, bu etkeni "AB'nin içişlerine müdahale etmeyiz, ama bu kez durum hem doğrudan NATO'yu ilgilendiriyordu, hem de İngiltere'nin yardım beklentisi vardı" diye açıklıyor. 
Rum Yönetimi'nin AB içinde Türkiye'ye karşı tavrı, eylül ortasında New York'ta Dışişleri Bakanı Abdullah Gül ile Rice arasındaki ikili görüşmede de ele alınmıştı. ABD, önceki gün Kıbrıs Rum Yönetimi'ne baskı yaparken, "NATO'ya dışarıdan müdahaleye izin vermeyeceği" mesajını da vermiş oldu. Rice-Papadopulos görüşmesine ilişkin bilgi veren ABD'li diplomat, "Böylece NATO'nun, AB'den bağımsız olduğunu hatırlatan bir işaret gönderdik" dedi. 
ABD Dışişleri Sözcüsü Sean McCormack düzenlediği basın toplantısında, Türkiye ile müzakere sürecinin başlatılması konusunda ABD'nin katkısının olup olmadığını soran bir gazeteciye, Dışişleri Bakanı Condoleezza Rice'ın, dün AB ülkelerinin Washington'daki temsilcileriyle bir araya geldiğini ve Türkiye'nin üyeliğine desteğini bir kez daha yinelediğini söyledi. 


</TEXT>
</DOC>
