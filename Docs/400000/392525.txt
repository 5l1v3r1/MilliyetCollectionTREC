<DOC>
<DOCNO> 392525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/tamer.html </URL>
<DATE> 2005/11/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Pekinel'ler, Jack DeJonhette, ve Orhan Veli 
</HEADLINE>
<TEXT>


Önümde İş Sanat'ın kış programı var. Klasik müzikten caza, etnik müzikten geleneksel müziğimize ve ücretsiz şiir dinletilerine geniş yelpazede değişik zevklere hitap eden bir program. Dünya çapında yıldız sanatçıları ayağımıza getiriyor. 
Bu yıl klasik müziğin dışındaki etkinlikleri de zaman ayırıp takip etmeye kararlıyım. Şimdiden defterine ilgimi çekenleri not ettim. Davos'taki Dünya Ekonomik Forumu toplantıları nedeniyle, dünyanın en gözde bir - iki kemancısından biri olan Joshua Bell'in 27 ocaktaki konserini maalesef kaçırıyorum. 

Açılış Pekinel'le 
Klasik müzikte açılış, 8 kasımda dünyaca ünlü piyanistlerimiz Güher - Süher Pekinel'le. İş Sanat Genel Koordinatörü Yeşim Gürel Oymak'ın verdiği bilgiye göre Pekinel kardeşler İş Sanat'ta ilk kez konser veriyorlar. Böylelikle yeni alınan ikinci Steinway piyanonun açılışı da yapılmış olacak. Bu konserin biletleri, piyasaya çıktıktan sonraki 8 gün içinde tükendiği için hiç heveslenmeyin. Bundan sonrakiler için şimdiden harekete geçin. 
Cazda açılış konseri ise 13 kasımda cazın ustalarından Jack DeJohnette'in yıldız cazcılardan oluşan Latin Project kuarteti ile. 

Orhan Veli, Farinelli 
Ücretsiz şiir dinletileri bu yıl yine Orhan Veli ile açılıyor. Müşfik Kenter'in seslendirdiği, bazılarına özel besteler yapılan şiir gecelerinden özellikle Orhan Veli öylesine ilgi görüyor ki, örneğin geçen yıl salon dolup taştığı için izleyicilerin bir bölümü, hevesleri kursaklarında kalarak geri dönmüşler. 
Bu ayki etkinliklerden sizlerle mutlaka paylaşmak istediğim sonuncusu, 300. yılında Farinelli gecesi. Yıllar önce filmini izlediğimden bu yana, evde her seferinde azalmayan bir keyifle dinlediğim Farinelli'nin şarkılarını, kontrtenor Angelo Manzotti'den dinleyeceğim 26 kasım gecesini iple çekiyorum. 

Mevlana, Vadim Repin 
İş Sanat'ta Farinelli'den tam 2 hafta sonra 7 aralık gecesi, Farinelli'nin o dönemdeki en büyük rakibi Senesino'nun aryalarını, hem de dünyanın en ünlü birkaç kontrtenorundan biri olan Andreas Scholl'den dinleyeceğiz. 13 aralıkta Türk klasik müzik izleyicisinin bayıldığı kemancı Vadim Repin için, 17 aralıkta Mevlana Gecesi nedeniyle, 27 aralıkta da Blues'un 3 laydisi ve Gospel Korosu'su yılbaşı konserinde dinlemek üzere bendeniz İş Sanat'tayım. 
Dünya müziğinden Portekiz fadosu, Küba şarkıları, çingene şarkıları, aralık ayının ücretsiz şiir dinletisinde Oktay Rıfat... Ocakta Cemal Süreyya, nisanda Ahmet Hamdi Tanpınar... Cazda Dee Dee Bridgewater, Diana Reeves hatta meraklıları için 17 şubatta Sıra Gecesi bile var. 

Seyircili prova 
Yeşim Görel Oymak bu yıl İş Sanat'ta bir ilki gerçekleştiriyor Bu yıl ilk kez martın başındaki Camerata Salzburg ve nisan sonundaki Europa Galante orkestra konserlerinin provalarına sınırlı sayıda seyirci alacaklar. Ben New York Metropolitan'da birkaç yıl önce Kurt Masur'un yönettiği Andreas Schiff'in solist olduğu bir konserin son provasına katılmış ve çok keyif almıştım. Tavsiye ederim. 
Otopark ücretsiz. Hemen yanında çarşının alt katında her keseye uygun her cins yemek, girişte bir İtalyan bir de Japon lokantası ve İş Sanat Galerisi'nde mutlaka bir sergi var. 
Daha ne olsun 



</TEXT>
</DOC>
