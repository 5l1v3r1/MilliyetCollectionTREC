<DOC>
<DOCNO> 374557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas13.html </URL>
<DATE> 2005/08/31/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
BM'den kuş gribi uyarısı 
</HEADLINE>
<TEXT>

     BM Gıda ve Tarım Örgütü FAO, kuş gribinin Avrupa ve Ortadoğu'ya yayılacağı uyarısında bulundu. 
     Örgüt, Sibirya'dan gelen göçmen kuşların hastalığı yakın bir gelecekte Hazar Denizi ile Karadeniz'e götürebileceğini belirtti. 
     Açıklamada, kuşların göç yollarının Azerbaycan, İran, Irak, Gürcistan, Ukrayna ve bazı Akdeniz ülkeleri üzerinde bulunduğu hatırlatılarak, bu bölgelerde kuş gribinin yayılmasının muhtemel olduğu belirtildi. 
     FAO, Hindistan ve Bangladeş'in de risk altındaki ülkeler olduğunu açıkladı. Kuş gribi, Asya'da 60 kişinin ölümüne yol açmış, son olarak Rusya'ya sıçrayan virüs yüzünden 11 bin kuş itlaf edilmişti. 
     
     Virüs, Avrupa kapılarına dayandı 

     Asya'da birçok kümes hayvanının imha edilmesine neden olan, insanlara da bulaştığı bilinen kuş gribi, Avrupa kapılarına dayandı. Türkiye de salgına karşı tatbikat hazırlığı içinde. 
     Virüs, yaban kuşlarından evcil kuşlara, kümes hayvanlarına bulaşabiliyor. Hollanda, tavuk çiftliklerinde hayvanların kapalı alanlara alınmasını istedi. 
     
     KUŞ GRİBİ 

     Kuş gribi ilk önce Rusya'da ve Sibirya'da görüldü. Virüs, Ural dağlarına sıçradı, Moğolistan'a, Kazakistan'a ulaştı ve Güney Asya'yı tehdit etti. 
     15 farklı virüs çeşidinin genel adı olan kuş gribi, Asya'da son iki yılda 100'den fazla insana da bulaşarak ölümlere neden oldu. 
     Virüs, her sene değişime uğruyor. Henüz göçmen kuşlardan insanlara doğrudan bulaşma vakası tespit edilmedi, ancak Dünya Sağlık Örgütü, tehdidin boyutunun her yıl büyüdüğüne dikkat çekiyor. 
     Uzmanlar göçmen kuşların evcil kuşlarla temasının önlenmesi gerektiği görüşünde. 
     İtalya'da da virüsün görüldüğü bölgelerden gelen turistlerin bagajlarındaki kümes hayvanı ürünlerinin yok edilmesi gündemde. 
     
     AB'den üye ülkelere önlem çağrısı 

     Avrupa Birliği, sonbaharda virüsün Avrupa'da görülmesi riskine karşı tüm üye ülkeleri önlem almaya çağırdı. Türkiye ise, acil eylem planını hazırladı. 
     Tarım Bakanlığı Koruma Kontrol Genel Müdürlüğü, Türkiye'nin ciddi bir riskle karşı karşıya olmadığının altını çiziyor. Ancak tedbiri de elden bırakmıyor. 
     Genel müdürlüğün dört uzmanı başkanlığında, tavukçuluğun yaygın olduğu illerden gelecek veteriner hekimler ve halk sağlığı uzmanları, 5-9 eylül tarihleri arasında Bandırma Kuş Cenneti'nde tatbikat yapacak. 
     Rusya ve Ukrayna üzerinden gelerek Karadeniz'den Anadolu'ya geçecek göçmen kuşların, özellikle Batı Karadeniz'de tavukçulukla uğraşılan illerde evcil hayvanlarla temasının önlenmesi gerekiyor. 
     Virüs, her sene değişime uğruyor. Henüz göçmen kuşlardan insanlara doğrudan bulaşma vakası tespit edilmedi, ancak Dünya Sağlık Örgütü, tehdidin boyutunun her yıl büyüdüğüne dikkat çekiyor. 
     
</TEXT>
</DOC>
