<DOC>
<DOCNO> 399132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun14.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'deki içki yasağı' Rusları kızdırdı 
</HEADLINE>
<TEXT>


Rus basını, Türkiye'de bazı belediyelerin alkol satışını engellemesini, "Turist cennetinde içki yasağı" diye duyurdu 

CENK BAŞLAMIŞ Moskova 

Rus basını, belediyelerin alkollü içki satışını yasaklamasının Türkiye'ye giden Rus turist sayısının azalmasına yol açacağını yazdı. Yeni İzvestiya gazetesi, "Turist cennetinde içki yasağı" başlıklı haberinde konuya geniş yer ayırdı. Kararın bazı belediyelerle sınırlı olmasına karşın "Türkiye'de kamuya açık yerlerde içki satışı yasaklandı" diye yazan gazete, turizmden elde edilen gelirlerin önemli oranda düşebileceğini bildirdi. 
Yeni İzvestiya, "Turizm sektörü her yıl ülke bütçesine 15 milyar dolardan fazla katkı sağlıyor. Ekonomistler hükümetin üzerinde fazla düşünmeden aldığı yasak kararının ekonomiyi zor duruma düşürebileceği uyarısında bulunuyor" dedi. 
Türkiye'yi geçen yıl 2 milyona yakın Rus turistin ziyaret ettiğini hatırlatan gazete, "Daha önce de Türkiye'de göbek dansının yasaklandığı haberleri yayılmış ancak bu durum turist sayısını azaltmamıştı. Eğer şimdi Türkler bir de içki içmesini yasaklarsa yabancı turistlerin sayısı önemli oranda düşer. Demek ki, bundan böyle Rus turistlerin bira içebilmesi için denize açılması gerekecek" yorumunda bulundu. 



</TEXT>
</DOC>
