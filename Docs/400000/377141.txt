<DOC>
<DOCNO> 377141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur33.html </URL>
<DATE> 2005/09/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yolcu treni otomobili biçti 3 ölü, 1 yaralı 
</HEADLINE>
<TEXT>

     
     Şahin ÖZER CEYHAN Adana , DHA 
     
ADANA’nın Ceyhan İlçesi’nde yolcu treninin çarptığı otomobilde bulunan aynı aileden 3 kişi öldü, 1 kişi ağır yaralandı. 
     Olay, Ceyhan Otogarı yakınlarındaki kontrolsüz hemzemin geçitte saat 10.00 sıralarında meydana geldi. Gaziantep'in İslahiye İlçesi'nde Mersin yönüne giden makinist 40 yaşındaki Osman Şahin yönetimindeki 62111 sefer sayılı yolcu treni, hemzemin geçitte 31 yaşındaki Kemal Andariman yönetimindeki 31 VF 945 plakalı otomobile çarptı. Tren, altına aldığı otomobili 500 metre sürükledikten sonra durabildi. Kazada hurdaya dönen otomobilin içinde sıkışan sürücü Kemal Andariman, polis ve sağlık ekipleri tarafından güçlükle çıkarılabildi. 
     Ağır yaralanan otomobil sürücüsü Andariman ile yanında bulunan kardeşi 19 yaşındaki Emrah Andariman hastaneye götürülürken yolda yaşamını yitirdi. Sürücünün annesi 55 yaşındaki Fikriye Andariman da Ceyhan Devlet Hastanesi’ndeki ilk müdahalenin ardından sevk edildiği Adana Numune Hastanesi’nde kazadan yaklaşık 2.5 saat sonra çabalara rağmen kurtarılamadı. Ağır yaralanan sürücünün kız kardeşi 20 yaşındaki Rezzan Andariman ise ilk müdahalenin ardından Adana Devlet Hastanesi’ne sevk edildi. Makinist Osman Şahin’in gözaltına alındığı kazayla ilgili soruşturma sürerken, tren, başka bir makinist getirilerek yoluna devam etti. 
     
</TEXT>
</DOC>
