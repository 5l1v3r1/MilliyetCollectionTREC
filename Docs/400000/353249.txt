<DOC>
<DOCNO> 353249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko02.html </URL>
<DATE> 2005/06/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüzmen Bu yıl 36 ülkeyle ticaretimiz 1 milyar doların üzerine çıkacak 
</HEADLINE>
<TEXT>

     Devlet Bakanı Kürşad Tüzmen, bu yıl 36 ülkeyle ticaretin 1 milyar doların üzerine çıkacağını, 6 ülkeyle de ticaret hacminin 10 milyar doların üzerinde olacağını bildirdi. 
     Tüzmen, 18 ülkeye ise 1 milyar doların üzerinde ihracat yapmayı hedeflediklerini söyledi. 
     Devlet Bakanı Tüzmen, dış ticaretin genel görünümü ile ilgili A.A muhabirine yaptığı değerlendirmede, Türkiye'nin dünya ticaretinden daha fazla pay almak için çalıştığını ifade etti. 
     Türkiye'nin dış ticaret hacminin bu yıl 180 milyar dolara ulaşacağını kaydeden Tüzmen, ''2003 yılında 1 milyar doların üzerinde ticaret hacmimiz olan ülke sayısı 25 idi. 2004 yılında bu sayıyı 32'ye çıkardık. Bu yıl daha da artıracağız. Yıl sonu itibariyle, 36 ülkeyle 1 milyar doların üzerinde ticaret hacmimiz olacak'' dedi. 
     Bu yılın sonunda Almanya, İtalya, Rusya Federasyonu, Fransa, İngiltere ve ABD ile Türkiye'nin dış ticaret hacminin 10 milyar doların üzerinde gerçekleşmesinin beklendiğini belirten Tüzmen, şunları söyledi 
     ''Bundan 10-15 yıl önce yaptığımız toplam ticaret hacmimizi şimdi neredeyse bir ülke ile yapar hale geldik. Sadece Almanya ile dış ticaret hacmimiz, 21 milyar doları aştı. 2004 yılında, sadece 3 ülke ile 10 milyar doların üzerinde ticaret hacmimiz vardı. Bu yılın sonunda, 6 ülkeye çıkacak. 2010 yılında, bu sayı çok daha artacak. Türkiye artık dünya ticaretinde devler arasındadır. Kendimizi doğru aynada görelim.'' 
     
     18 ÜLKEYE, 1 MİLYAR DOLARIN ÜZERİNDE İHRACAT 
     Türkiye'nin ihracat artışındaki son durumla ilgili olarak bilgi veren Devlet Bakanı Tüzmen, 1 Ocak 2005'te tekstil kotalarının kalkmasının yarattığı tüm sıkıntılara rağmen, ihracat artışının yüzde 20'lerin üzerinde olduğunu bildirdi. Yıl sonunda 75 milyar dolarlık hedefe ulaşmak için çalışmaları sürdürdüklerini kaydeden Tüzmen, ihracatın ülkelere göre dağılımı konusunda da şu bilgileri verdi 
     ''2003'te 9 ülkeye, 1 milyar doların üzerinde ihracat yapıyorduk. 2004'te 1 milyar doların üzerinde ihracat yapılan ülke sayısını 14'e çıkardık. 2005'te bu sayıyı 18'e çıkarmayı hedefliyoruz. 2005'te 4 ülkeye 5 milyar doların üzerinde ihracat gerçekleştireceğiz. En yüksek ihracat gerçekleştirdiğimiz ülkeler Almanya, İngiltere, ABD, Hollanda, İtalya, Fransa, İspanya, Rusya Federasyonu gibi gelişmiş ülkeler. Bu da gösteriyor ki Türkiye, artık ihracatı iyi bir şekilde öğrenmiştir. Kalite sorununu çözmüştür. Gelişmiş pazarlara kalitesiz malları satmak mümkün değildir. Türk ihracatçısı kalitesi ile dünya pazarlarındadır.'' 
     
</TEXT>
</DOC>
