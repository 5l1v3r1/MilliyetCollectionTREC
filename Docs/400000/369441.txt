<DOC>
<DOCNO> 369441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/spo06.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte şok rapor 
</HEADLINE>
<TEXT>


Telefon kayıtları incelendikten sonra şüpheliler arasında Ogün ile Metin Aktaş yer aldı. Gökdeniz'in eşinin telefon görüşmeleri dikkat çekici bulundu 

ÖZEL HABER CEMAL ERSEN 


A.Sebat-Kayserispor maçıyla ilgili soruşturmasını tamamlayan Tahkik Kurulu'nun, "şikeyi kanıtlayamadığı", ancak bahis oynadıklarına kanaat getirilen 6 futbolcu hakkında disiplin işlemi yapılması yolunda bir rapor hazırlayarak Futbol Federasyonu Başkanı Levent Bıçakcı'ya sunduğu ortaya çıktı. Bıçakcı'nın, çok gizli tutulan bu raporu A Milli Takım'ın, Bulgaristan sınavı öncesinde Sofya'daki yönetim toplantısında gündeme getireceği bildirildi. 
Şişli ve Sarıyer Cumhuriyet Savcıları ile İçişleri Bakanlığı'ndan bir müfettişin de yer aldığı Şike Tahkik Kurulu'nun, Başkan Bıçakcı'ya bildirdiği isimler arasında A.Sebatsporlu Ogün Temizkanoğlu ile Kayserispor kalecisi Metin Aktaş'ın yer aldığı öğrenildi. Ayrıca A.Sebatspor kalecisi Hakan Olgun'a para teklif ettiği iddia edilen Kenan Erol adlı şahıs hakkında da Cumhuriyet Savcılığı'na suç duyurusunda bulunulması öngörüldü. 
Avea, Telsim ve Turkcell İleşitim hizmetlerinden Kenan Erol, Metin Aktaş ve Eda Aktaş, eski futbolcu Erhan Koç'un ayrıntılı telefon görüşmesi kayıtlarının yanı sıra, numarası belirlenen ancak adları öğrenilemeyen 6 ayrı cep telefonuyla ilgili de talep edilen bilgiler Ağustos ayı başında Tahkik Kurulu'na verilmişti. Raporun en ilgi çekici kısmında ise "Trabzonspor'un milli futbolcusu Gökdeniz Karadeniz'in eşi Serra Karadeniz'in cep telofonu ile Sebat - Kayserispor maçının oynandığı günün sabahında İDDAA bayii ile dikkat çekecek kadar çok sayıda telefon görüşmesi yapılmıştır" ifadesinin yer aldığı öğrenildi. 
Federasyon kararıyla, PFDK'ya sevk edilecek şahıslara verilecek cezalarla ilgili tartışma yaşanacağı bildirildi. 2 Ağustos 2005 tarihinde yürürlüğe giren yeni disiplin talimatının "Bahis" başlıklı 37. maddesine göre futbolcuların bahis oyunlarına katılması yasaklanırken, 3 aydan bir yıla kadar müsabakalardan men cezası verilmesi öngörülüyor. 
Maçın oynandığı tarihte yürürlükte olan eski disiplin talimatına bahis oyunlarına ilişkin bir yaptırım bulunmadığını iddia edenler ise "O dönemde disiplin talimatında bahis suç sayılmıyordu. Dolayısıyla bu şahıslara ceza verilmesi mümkün değil" görüşünü savunuyor. 

Kapsamlı rapor 
Şike Tahkik Kurulu Başkanı Hüseyin Yavaş tarafından 9 Ağustos'ta Federasyon Başkanı Levent Bıçakcı'ya teslim edilen raporun geniş kapsamlı bilgiler içerdiği ve bundan sonra şike ile bahis olaylarının önüne nasıl geçileceği yolunda öneriler getirdiği bildirildi. 
Bıçakcı'nın, Abant'ta yapılan hakem semineri sırasında "Şikenin yasal suç sayılabilmesi için TCK'da değişiklik yapılması amacıyla yasa değişikliği hazırlayacağız" yolundaki mesajının benzer olaylara daha ağır yaptırımlar uygulanması yolundaki ilk adım olduğu vurgulandı. 
Gerekli düzenleme yapıldığı takdirde "şike ve teşvik olaylarına karışanlar ile futbol müsabakaların sonucu üzerine bahis oynayan futbolcu, antrenör, yönetici ve hakemlere" Türk Ceza Kanunu'na göre 2 yıla kadar hapis ve ağır para cezası istenebileceğine işaret edildi. 


</TEXT>
</DOC>
