<DOC>
<DOCNO> 351803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko08.html </URL>
<DATE> 2005/06/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Taşıt ihracatının lideri Ford Otosan... 
</HEADLINE>
<TEXT>

     Taşıt araçları ihracatının lideri yine Ford Otosan oldu. İlk beş ayda 244.8 bin adet olarak gerçekleşen taşıt araçları ihracatında, Ford Otosan 73.5 bin araçla başı çekti. Ford Otosan’ı 61 bin araçla Toyota, 50 bin araçla Oyak Renault izledi. 
     ANKA’nın Otomotiv Sanayii Derneği’nden OSD edindiği verilere göre, Türkiye’nin ocak-mayıs dönemindeki toplam taşıt araçları ihracatı 244 bin 829 adet oldu. Taşıt ihracatı, geçen yılın eş dönemine göre yüzde 26 oranında arttı. 2004 yılının ilk beş ayındaki taşıt ihracatı 194 bin 344 adet düzeyinde oluşmuştu. 
     
     FORD OTOSAN İLK SIRADA 
     İlk beş ayda Ford Otosan, 73 bin 499 adet araç ihraç etti. Şirketin ihracatı, geçen yıla göre yüzde 59.5’lik hızlı bir büyüme gösterdi. Ford Otosan, toplam taşıt ihracatında yüzde 30’luk paya sahip oldu. 
     Toyota 60 bin 957 taşıt ihracatıyla ikinci, Oyak Renault 49 bin 964 taşıt ihracatıyla üçüncü sırada yer aldı. 
     Toyota’nın ihracatı yüzde 41.3 artarken, Oyak Renault’un ihracatı yüzde 6.5 azaldı. 
     Tofaş’ın taşıt ihracatı yüzde 10.4 artarak 37 bin 285 adede, Hyundai Assan’ın ihracatı yüzde 49.2 artarak 12 bin 315 adede yükselirken, Türk Traktör’ün ihracatı yüzde 28.6 
     azalarak 2 bin 4 adede indi. 
     Daha sonra, 2 bin 262 araç ihracatıyla Mercedes Benz Türk, 1601 araç ihracatıyla Honda Türkiye, 1508 araç ihracatıyla Uzel geldi. 
     En hızlı ihracat artışını Karsan sağladı. Karsan’ın taşıt araçları ihracatı 14.7 kat artarak 251’e yükseldi. 
     BMC’nin ihracatı 4.1 kat, Otokar’ın ihracatı 2.9 kat arttı. 
     
     İTHAL OTOMOBİL SATIŞLARINDA FORD İLK SIRADA 
     Ocak-mayıs dönemindeki ithal otomobil satışları ise 98 bin 516 adet oldu. İthal otomobil satışları, geçen yıla göre yüzde 29 oranında azaldı. 
     İthal otomobil satışlarında ise 14 bin 949 adetle Ford ilk sırada yer aldı. Ford’u 13 bin 91 ithal otomobil satışıyla Opel, 8 bin 565 otomobille Hyundai izledi. 
     Daha sonra 8 bin 307’yle Volkswagen, 6 bin 765’le Peugeot, 6 bin 196’yla Renault, 4 bin 422’yle Toyota, 3 bin 692’yle Kia 3 bin 760’la Honda, 3 bin 236’yla Fiat, 3 bin 
     86’yla Chevrolet geldi. 
     
</TEXT>
</DOC>
