<DOC>
<DOCNO> 375094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy07.html </URL>
<DATE> 2005/09/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Silahsızlanma kampanyası başladı 
</HEADLINE>
<TEXT>

     İçişleri Bakanı Abdülkadir Aksu, ''Silahlarla Ateş Edilmesi'' olayları konusunda valiliklere bir genelge gönderdi. 
     İçişleri Bakanlığı'ndan yapılan açıklamaya göre, genelgede, son günlerde düğünler, şenlikler, asker uğurlamaları, çeşitli spor müsabakalarından sonra yapılan kutlamalar, kurtuluş günleri ve bayramlar gibi özel günlerde yapılan çeşitli etkinliklerde zaman zaman silahla ateş edilmesi sonucunda, bazı vatandaşların yaralanması, sakatlanması ve hatta hayatlarını kaybetmeleri nedeniyle, anılan olayların önlenmesine ilişkin tedbirlerin yeniden gözden geçirilmesi ihtiyacının doğduğu kaydedildi. 
     Ülkenin çeşitli yörelerinde zaman zaman meydana gelen bu tür olayların, kamuoyu nezdinde kötü bir sosyal olgu haline dönüşmesi, ulusal ve uluslararası arenada Türkiye hakkında olumsuz bir imajın oluşmasına sebep olduğu ifade edilen genelgede, ''Ülkemiz kaynaklarının gereksiz yere sarf edildiği de bilinen bir gerçektir'' denildi. 
     
     SUÇ NEVİ DEĞİŞTİRİLDİ 

     Genelgede, şunlar kaydedildi 
     ''Yürürlükten kalkan 765 sayılı Türk Ceza Kanunu'nun 551. maddesinde 'silahla ateş etme' fiili kabahat nevinden kabul edilmekte iken 1 Haziran 2005 tarihinde yürürlüğe giren 5237 sayılı yeni Türk Ceza Kanunu ile kabahat nevinden çıkarılarak, 'Genel güvenliğin kasten tehlikeye sokulması' başlıklı 170. maddesinde caydırıcı nitelikte müeyyidelendirilen bir suça dönüştürülmüştür. 
     Bu durum dikkate alınarak Valiliklerce... 
     - Belediye Başkanları, muhtarlıklar, resmi kurum ve kuruluşlar ile sivil toplum örgütleri bir araya getirilerek, silahla ateş etme olaylarına karşı kampanya açılması, olumlu yönde kamuoyu oluşturulması yönünde çalışmalar yapılması. 
     - Bu kampanyalara destek olmak üzere her türlü eğitim ve kültürel etkinliklere destek olunması. 
     - Müftülükler kanalıyla inanç sistemiyle de bağdaşmayan bu durumun vaazlarda işlenmesi. 
     - Bu konuda yapılan çalışmaların kamuya duyurulup, maledilmesi amacına yönelik olarak medya kuruluşları ile gönüllü işbirliğine gidilmesi. 
     - Ruhsatlı silah sahiplerinin atış ihtiyaçlarının karşılanması için resmi kuruluşların poligonlarının uzman eğiticiler nezaretinde kurallar dahilinde kullanmalarına olanak sağlanması uygun görülmektedir. 
     Bütün bu çalışmalar yanında, bahse konu suçların işlenmesi muhtemel yer ve zamanlarda kolluk kuvvetlerince alınmış tedbirlerin artırılması, suç işlenmesi halinde mevcut yasal mevzuatın uygulanması ve yapılan bu çalışmaların sonucundan bakanlığıma bilgi verilmesini rica ederim.'' 
     
     GAZİANTEP 

     Gaziantep Emniyet Müdürlüğü'nce de, düğün ve törenlerde silahla rastgele havaya ateş açılmasını önlemek amacıyla afiş kampanyası başlatıldı. 
     Gaziantep Emniyet Müdürü Abdullah Bolcu, öncelikle düğün ve nişan gibi önemli günlerde silah kullanılmasının önüne geçmek için sivil giyimli polisler görevlendirdiklerini belirterek, "İnsanlarımızın, en mutlu günlerinde kan ve gözyaşına boğulmasını istemiyoruz" dedi. 
     Gazianteplileri üzüntü verici sonuçlara yol açan silah kullanma alışkanlığından vazgeçirmek için afiş kampanyası başlattıklarını belirten Bolcu, şunları kaydetti 
     "İnsanları uyarmak için 3 bin broşür ve afiş hazırlattık. Afişleri, vatandaşın görebileceği ve okuyabileceği her yere asıyoruz, broşürleri de dağıtıyoruz. Düğünde silaha sarılıp insanların ölmesine ya da yaralanmasına neden olma gibi çok yanlış ve çağdışı bir davranışı gelenek, örf ya da adet diyerek savunmak mümkün değildir." Bolcu, Gaziantep'te bir süre önce tabancayla havaya rastgele ateş açılması sonrasında balkonunda oturan hamile bir genç kadının vurulduğunu ve felç olduğunu anımsatan Bolcu, bu ve benzer üzücü olayların yaşanmaması için çaba harcadıklarını bildirdi. 
     İnsanların silahla havaya rastgele ateş açmasını önlemek için yürüttükleri kampanyaya, sivil toplum örgütleri başta olmak üzere herkesin katkıda bulunmasını beklediklerini ifade eden Bolcu, sözlerini şöyle sürdürdü 
     "Türk Ceza Kanunu, yerleşim bölgelerinde silah kullanılmasını yasaklıyor. Yasağı dinlemeyenler için 1 yıldan 2 yıla kadar hapis cezası öngörüyor. Bu yaptırıma rağmen hala pek çok kişinin, sevincini silah atarak göstermeye çalıştığına üzülerek tanık oluyoruz. Vatandaşlarımızı bir an önce bu yanlıştan vazgeçmeye davet ediyoruz." 
     
</TEXT>
</DOC>
