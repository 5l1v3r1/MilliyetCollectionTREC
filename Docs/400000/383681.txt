<DOC>
<DOCNO> 383681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur27.html </URL>
<DATE> 2005/10/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Vali Güler Polis dün Bağcılar'da şartlar oluştuğu için silah kullandı 
</HEADLINE>
<TEXT>

     İstanbul Valisi Muammer Güler, dün Bağcılar’da yasadışı gösteri yapan bir kişinin öldürülmesine ilişkin "Polis, kanunun kendisine verdiği yetkiye dayanarak, silah kullanmayı gerektiren şartlar da oluştuğu için silah kullandı" dedi. 
     Güler, Makedonya’nın Ankara Büyükelçisi Muhedin Rüstemi ile görüşmesinin ardından basın mensuplarının Bağcılar’da dün 1 kişinin öldürülmesiyle sonuçlanan yasadışı gösteriye ilişkin soruları üzerine şunları kaydetti 
     "Bölücü örgütün maalesef İstanbul’un çeşitli yerlerinde bazı eylemleri oldu. Geçmişte de oldu. Son dönemde zaman zaman polisle çatışmaya vardıracak kadar olayı tırmandırdılar. Dün de Bağcılar’da bir kanunsuz gösteri yapıldı. Kanunsuz gösteriye müdahale etmek isteyen ekiplerimize maalesef fiili saldırıda bulunuldu, araçlarına ve kendilerine saldırıldı, molotofkokteyli atıldı. Polis de kanunun kendisine verdiği yetkiye dayanarak, silah kullanmayı gerektiren şartlar da oluştuğu için silah kullandı. 
     Hayatını kaybeden insanın polis çocuğu olduğunu ben de öğrendim. 
     Bölücü örgütün yapılanması içinde yer almış. Cenazesi bugün Nizip’e gönderildi. Cenazenin alınması sırasında da polise saldırı oldu. 
     Cenazeyi ailesine rağmen almak isteyen bir grubun polise saldırması üzerine 7 kişi gözaltına alındı. Dünkü olayla ilgili olarak da 6 kişi gözaltında." Vali Güler, dünkü olayda bir polisin 16 yerinden yaralandığını ve sağlık durumunun ciddiyetini koruduğunu belirtti. 
     Kanunsuz hiçbir gösteriye fırsat vermelerinin mümkün olmadığını vurgulayan Güler, "Güvenlik güçleri, kanunun verdiği yetkiyi kullanarak yasadışı tüm gösterileri önleyecek güçtedir" dedi. 
     Güler, "Bu olay, Avrupa Birliği müzakere sürecini etkiler mi " sorusuna karşılık olarak da, "Hayır. Kesinlikle bunun müzakere süreciyle ilgisi yoktur. Polise karşı yapılan bir hareket ve polisin silah kullanma yetkisi içerisinde gerçekleşmiş bir harekettir. Asıl provokasyon Türkiye’nin AB’ye tam üyelik müzakerelerinin başlayacağı sırada bu konunun ortaya çıkarılmasıdır. Terör olayının görüşmelerle ilgili bir değerlendirme konusu yapılması söz konusu olamaz" yanıtını verdi. 
     
</TEXT>
</DOC>
