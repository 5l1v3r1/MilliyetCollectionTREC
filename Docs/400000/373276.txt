<DOC>
<DOCNO> 373276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/siyaset/axsiy02.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ankara, sorun çıkarıyor' 
</HEADLINE>
<TEXT>


Chirac, "Türkiye'nin Kıbrıs Cumhuriyeti'ni tanımadığı yönündeki ısrarı, AB'ye aday ülkenin ruhunu taşımıyor, sorun yaratıyor" dedi 

DIŞ HABERLER SERVİSİ 


Fransa Cumhurbaşkanı Jacques Chirac, Türkiye'nin, Kıbrıs Rum Kesimi'ni Gümrük Birliği kapsamına alan Ek Protokol'ü imzalamasının, "Kıbrıs Cumhuriyeti"ni tanıma anlamına gelmediği ısrarının, "AB'ye aday bir ülkeden beklenen ruhu taşımadığını" söyledi. AB Komisyonu Başkanı Jose Manuel Barroso ile Paris'te görüşen Chirac, Türkiye'nin Rum Kesimi'ni tanımayı reddetmesi konusunun, 1 - 2 Eylül'deki AB Dışişleri Bakanları toplantısında tartışılmasını istedi. 
Cumhurbaşkanlığı sözcüsü, "Cumhurbaşkanı, Komisyon Başkanı'na, bu deklarasyonun siyasi ve hukuki sorunlar yarattığını ve Birlik'e aday bir ülkeden beklenen ruhu taşımadığını söyledi" dedi. Sözcüye göre, Chirac Barroso'ya, "Türkiye'nin protokole ek olarak yayımladığı yoruma açık deklarasyonla ilgili Fransa'nın soruları olduğunu" söyledi. Sözcü, "Bu nedenle, 1-2 Eylül'de bu konuyu AB'deki ortaklarımızla görüşmek istiyoruz" diye konuştu. 




</TEXT>
</DOC>
