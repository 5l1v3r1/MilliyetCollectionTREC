<DOC>
<DOCNO> 350651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun45.html </URL>
<DATE> 2005/06/10/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Annan, Lübnan'a soruşturma ekibi gönderiyor... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Suriyeli istihbarat çalışanlarının, Lübnan’dan çekilip çekilmediklerini araştırmak üzere, bu ülkeye bir ekip gönderme kararı aldı. 
     BM sözcüsü Fred Eckhard, ekibin Lübnan’a hangi tarihte gideceğinin henüz belirlenmediğini söyledi. 
     Lübnan’da daha önce gözlemde bulunan bir BM ekibi, 23 Mayıs 2005 tarihli raporunda, Suriye askerlerinin Lübnan’dan çekildiğini, ancak istihbarat çalışanlarının çekilip çekilmediğini ortaya çıkarmanın bir yolu olmadığını bildirmişti. 
     Beyaz Saray’dan yapılan son açıklamada, Suriye, Lübnan’dan tüm birliklerini çekmesini öngören BM kararının koşullarına uymamakla ve Lübnan seçimlerine karışmakla suçlanmıştı. 
     Beyaz Saray sözcüsü Scott McClellan, yaptığı açıklamada, "Suriye’nin Lübnan’a karışmasından ve gözdağı vermesinden derin endişe duyuyoruz. BM’nin Lübnan’a bir soruşturma ekibi göndermesi çağrısında bulunduk" demişti. 
     
</TEXT>
</DOC>
