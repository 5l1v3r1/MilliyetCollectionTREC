<DOC>
<DOCNO> 386333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun40.html </URL>
<DATE> 2005/10/13/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Savunma Bakanları toplantısı 
</HEADLINE>
<TEXT>

     İngiltere ve Fransa, Avrupalı müttefiklerinden savunma harcamalarını artırmasını istedi. 
     İngiltere'nin Wiltshire kentinde Milli Savunma Bakanı Vecdi Gönül'ün de katıldığı AB Savunma Bakanları toplantısında, İngiltere ve Fransa'nın savunma bakanları, Avrupalı müttefiklerinden ordularını acil olarak modernize etmelerini istedi. 
     İki ülke, yeni küresel tehditler ve terörizme mücadele için silahlı kuvvetlere daha fazla yatırım yapılması çağrısında bulunurken, İngiltere Savunma Bakanı John Reid, Washington'daki bir düşünce kuruluşunun, Avrupa hükümetlerini bütçelerindeki savunma harcamalarını kesmekle suçlayan raporuna değindi. 
     Reid, sadece 10-15 yıl önceki tehditlerle değil, günümüzdeki tehditlerle ilgili olarak da kaynak ayrılması gerektiğini ifade ederek, müttefikleri tehditler için makul miktarda para ayırmaları konusunda ikna etmeleri gerektiğini belirtti. 
     John Reid, Avrupa'nın savunma kapasitesinin artmasının, NATO'dan Bosna barış gücü misyonunu almasını sağladığını, Kongo, Sudan ve Makedonya gibi ülkelerde küçük güvenlik operasyonlarına katılmasına izin verdiğini hatırlattı. 
     AB'nin uluslararası görevlerde NATO ile yakın ilişki içinde olması gerektiğini söyleyen Reid, uluslararası sahnede birinci sınıf aktör olmak istiyorsa, Avrupa'nın askeri alandaki çabalarını artırması gerektiğini bildirdi. 
     Reid, ''Avrupa, silahlı kuvvetlerini daha güçlü, daha hızlı ve daha yararlı hale getirebilmek ve bugünkü tehditlere meydan okuyabilmek için el ele verip hep birlikte çalışmalı'' dedi. 
     İngiliz bakan, gazetecilerle konuşurken, ''Araştırmaya daha fazla yatırım yapmalı, savunma bütçelerimizi daha iyi kullanmalıyız'' ifadesini kullandı. 
     Fransa Savunma Bakanı Michele Alliot-Marie de başta büyükleri olmak üzere Avrupa ülkelerinin terörizmin boyutu hakkında haberdar olmalarını ümit ettiğini, çıkacak birçok krizin Avrupa ülkelerini etkileyebileceğini belirterek, savunmanın desteklenmesi gerektiğini kaydetti. 
     Alliot-Marie, Avrupa ülkelerinin savunmayla ilgili bir şey yapmamaları durumunda, bunun yanıtını kendi kamuoylarına vermek zorunda olduklarını bildirdi. 
     İngiltere ile Fransa'nın, AB'nin yıllık 215 milyar dolarlık savunma bütçesinin 100 milyar dolarlık kısmını harcadığını söyleyen Alliot-Marie, aralarında Fransa ve İngiltere'nin bulunduğu birkaç ülkenin savunma bütçesiyle Avrupa savunmasında dinamik rol aldığını belirtti. 
     Öte yandan, sona eren toplantıda, AB Savunma Bakanlarının AB'de korumacı silah sanayine sahip ülkelerin piyasalarını, AB içinde silah satan diğer ülkelere açmaları konusunda anlaşmaya yakın oldukları bildirildi. 
     AB üyesi ülkelerin havada yakıt ikmali yapan uçakların alımı için birlikte çalışma konusunda anlaşmaya vardıkları da belirtildi. 
     AB ve NATO'ya üye ülkelerden sadece Fransa, İngiltere ve Yunanistan'ın savunma harcamalarının gayri safi yurtiçi hasılanın en az yüzde 2'si olduğu bildiriliyor. ABD'de ise bu oranın yüzde 3,9 462 milyar dolar olduğu belirtiliyor. 
     
</TEXT>
</DOC>
