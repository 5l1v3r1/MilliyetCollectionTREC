<DOC>
<DOCNO> 398906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun28.html </URL>
<DATE> 2005/11/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakiyev Akayev, halk sakinleştikten sonra geri dönebilir 
</HEADLINE>
<TEXT>

     Kırgızistan Devlet Başkanı Kurmanbek Bakiyev, ülkeyi 13 yıl yönettikten sonra geçen mart ayındaki iktidar değişikliğinin ardından ülkeyi terk eden ''eski lider Askar Akayev'in, ülkesine ancak halk sakinleştikten sonra dönebileceğini'' söyledi. 
     Kırgız Haber Ajansı'nın KABAR İnterfaks ajansına dayanarak verdiği habere göre, Bakiyev, ''24 Mart'taki iktidar değişikliğinin ardından bir kargaşa ortamı yaşandığını, ancak ülkede güven ve istikrarın yerleşmekte olduğunu'' belirtti. 
     ''Kırgızistan'da istikrar yavaş tempoyla yerleşiyor, ancak güven ortamı hızlı bir tempoda oluşuyor'' diyen Kurmanbek Bakiyev, ülkede halen, başta eski lider Akayev ve ailesinden kaynaklanan olmak üzere birtakım sorunların devam ettiğini söyledi. 
     Bakiyev, bu konuda, ''eski liderin ailesi ve bazı üyeleri hakkındaki yolsuzluk iddialarının, Başsavcılık tarafından aydınlatılması gerekir. Bu iddialara yasalar çerçevesinde cevap verilmesi doğru olur'' diye konuştu. 
     Kurmanbek Bakiyev, eski devlet başkanı Akayev'in, bu sorunların çözülmesi ve halkın sakinleşmesinin ardından ülkesine dönüşünün gündeme gelebileceğini ifade etti. 
     Haberde, Başsavcılık tarafından eski lider Akayev ve aile üyeleri hakkında 68 dava açıldığı hatırlatılırken, bu davalardan 27'sinin, Akayev'in eşi Mayram Akayeva'nın başında bulunduğu Meerim Vakfı ile ilgili olduğu kaydedildi. 
     
</TEXT>
</DOC>
