<DOC>
<DOCNO> 392865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur14.html </URL>
<DATE> 2005/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Suriye'de şeyhlik kavgası 2 ölü, 35 yaralı 
</HEADLINE>
<TEXT>

     Suriye’de şeyhlik tartışması yüzünden çıkan kavgada 2 kişi öldü, 35 kişi yaralandı. 
     Türkiye sınırına 35 kilometre uzaklıktaki beldede bazı Türk vatandaşlarının da mahsur kaldığı bildirildi. 
     Edinilen bilgiye göre, Suriye’nin Haseki İli Kamışlı İlçesi’ne bağlı Telmaruf Beldesi’nde, bir süre önce Medine’de geçirdiği trafik kazasında yaşamını yitiren Şeyh Muhammed El-Haznevi’nin yerine kimin getirileceği konusunda tartışma yaşandı. 
     Şeyh Muhammed El-Haznevi’nin vasiyeti nedeniyle yeni şeyhin Muhammed Mantao’nun olmasını isteyen grup ile bu vasiyeti kabul etmeyen ve Mantao’nun amcaları olduğu belirtilen Muhammed Raşit, Muhammed Arif ve Abdullah Haznevi arasında dün gece kavga çıktı. 
     Tarafların yakınları ile müritlerin de karıştığı, silah, taş ve sopaların da kullanıldığı kavgada 2 kişi öldü, 35 kişi yaralandı. 
     Yaşanan gerginlik nedeniyle Suriye güvenlik güçleri, beldeye giriş ve çıkış yasağı koydu. 
     Şeyh Muhammed El Haznevi’nin taziyesi için beldede bulunan ve aralarında Türklerin de bulunduğu çok sayıda kişinin, mahsur kaldığı bildirildi. 
     Çoğu Mardin’den olmak üzere Türkiye’den Şeyh Muhammed El Haznevi’nin taziyesi için giden yaklaşık 3 bin kişinin büyük bölümünün döndüğü, dün geceki kavga sırasında beldede kaç Türk vatandaşı bulunduğunun bilinmediği kaydedildi. 
     Muhammed El-Haznevi, 24 Ekim 2005 tarihinde, Suudi Arabistan’ın Medine kentinde trafik kazasında ölmüştü. 
     
</TEXT>
</DOC>
