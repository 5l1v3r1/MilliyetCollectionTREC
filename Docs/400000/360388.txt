<DOC>
<DOCNO> 360388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun66.html </URL>
<DATE> 2005/07/12/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
AİH'den Türkiye'ye tazminat cezası... 
</HEADLINE>
<TEXT>

     Avrupa İnsan Hakları Mahkemesi AİHM , Türkiye’yi 3 davada tazminat cezasına çarptırdı. 
     Bu davalardan Demokrasi ve Barış Partisi DBP yöneticilerinin açtığında, AİHM, Mardin, Diyarbakır ve Van illerinde partilerine getirilen gösteri yasağı nedeniyle Türkiye’yi mahkum etti. 
     AİHM, 1998 yılında partinin söz konusu illerde yapmak istediği siyasi mitinglerin yerel makamlar tarafından OHAL uygulaması gerekçe gösterilerek yasaklanmasının Avrupa İnsan Hakları Sözleşmesi’nin örgütlenme özgürlüğüyle ilgili 11’inci maddesine aykırı olduğu sonucuna vardı. 
     Strasbourg’daki mahkeme, bu davada Ankara’nın davacı 3 yönetici ile tüzel kişilik olarak davacı olan partiye toplam 6500 avro manevi tazminat ödemesini kararlaştırdı. Ankara, davacılara 1090 avroluk mahkeme masrafını da ödeyecek. 
     AİHM, ikinci davada da, Türkiye’yi 1996’da çevre kirliliğine neden olan 3 termik santrali adaletin bu yönde aldığı kararlara rağmen kapatmadığı için mahkum etti. 
     Strasbourg’daki mahkeme, Yatağan, Yeniköy ve Gökova termik santrallerinin 1990’lı yıllardan beri 10 avukat tarafından sürdürülmekte olan adli takibat sonucunda Aydın bölge mahkemesinin 1996’daki kararına rağmen çalıştırılmaya devam edilmesinin, 
     Türkiye’nin Avrupa İnsan Hakları Sözleşmesi’nin 6 maddesini ihlal ettiği anlamına geldiğini bildirdi. 
     AİHM, ayrıca, 25 Aralık 1991’de İstanbul’da bir gösteride gözaltına alınan Keldani kökenli Soner Önder adlı kişiye gözaltısı sırasında gösterilen insanlık dışı muameleden dolayı Türkiye’yi mahkum etti. 
     Gözaltına alındığı zaman 17 yaşında olan Önder’in dövüldüğünü ve yargı sürecinin 5 yıl 11 ay gibi uzun bir zaman aldığını bildiren AİHM, Türkiye’nin davacıya 8 bin avro ödemesini kararlaştırdı. 
     
</TEXT>
</DOC>
