<DOC>
<DOCNO> 395384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun09.html </URL>
<DATE> 2005/11/16/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Bosna-Hersek, AB üyeliğine hazır... 
</HEADLINE>
<TEXT>

     Bosna-Hersek’te Dayton Barış Anlaşmasının uygulanmasından sorumlu Avrupa Birliği AB Yüksek Temsilcisi Paddy Ashdown, tüm halkını travmada bırakan ve bütün alyapısını çökerten korkunç savaşın üzerinden sadece 10 yıl geçmesine rağmen Bosna-Hersek’in bugün AB üyeliğine hazır bir ülke haline geldiğini söyledi. 
     Bosna-Hersek’teki gelişmeler konusunda BM Güvenlik Konseyi’ne bir brifing veren Ashdown, göreve geldiği 2002 Mayıs’ından sadece bir yıl önce bile pekçok kişinin imkansız dediğini, Bosna’nın başardığını belirterek, "Şimdi bu ülke Avrupa’nın kapılarında duruyor" dedi. 
     Bölgedeki yerel aydın liderler ve uluslararası baskı sayesinde Avro-Atlantik entegrasyonu önündeki temel engellerin ortadan kalktığını söyleyen Ashdown, geçtiğimiz hafta içinde AB bakanlarının, Bosna-Hersek’in AB ile İstikrar ve İşbirliği Anlaşması yapması yönünde müzakerelerin başlatılmasına yetki verilmesini hedefleyen Avrupa Komisyonu önerisini memnuniyetle karşıladığını ifade etti. 
     Bu yıl içinde Uluslararası Eski Yugoslavya Savaş Suçları Mahkemesi’ne 12 suçlunun sevk edilmesinin de büyük bir adım olduğunu belirten Ashdown, buna rağmen Srebrenitsa’daki katliamın bir yıldönümünün daha Radovan Karadziç ve Ratko Miladiç gibi en fazla aranan suçluların mahkemeye gönderilmeden geçtiğini söyledi. 
     Ashdown, verdiği brifingte, Bosna-Hersek’in önemli başarılar sağlayarak Avrupa Birliği’nin bir üyesi olacağına ve bu birliğin mücevherlerinden biri olarak görüleceğine olan güvenini de ifade etti. 
     
</TEXT>
</DOC>
