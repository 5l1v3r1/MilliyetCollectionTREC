<DOC>
<DOCNO> 390245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur26.html </URL>
<DATE> 2005/10/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Balkaner'den Mahkeme Başkanı'na Avukatımla burada karşılaştık 
</HEADLINE>
<TEXT>

     Yargıtay’ın, hukuki durumlarının yeni TCK’ya göre yeniden değerlendirilmesi gerektiği görüşüyle haklarındaki mahkumiyet kararlarını bozduğu Yurtbank’ın eski sahibi Ali Avni Balkaner’in de aralarında bulunduğu 26 sanığın yeniden yargılanmasına devam edildi. 
     İstanbul 8. Ağır Ceza Mahkemesi’ndeki duruşmaya, tutuklu sanık Ali Avni Balkaner ile 12 tutuksuz sanık katıldı. Davanın diğer 13 tutuksuz sanığı ise duruşmaya gelmedi. 
     Duruşmada, savunmasını yapıp yapmayacağı sorulan Balkaner, avukatıyla görüşemediğini ve savunma yapacak durumda olmadığını söyledi. 
     Bunun üzerine Balkaner’e 3 duruşmadır savunma yapmadığını hatırlatan Mahkeme Heyeti Başkanı Mustafa Akın, "Ne olacak böyle " diye sordu. Balkaner ise "Avukatımla burada karşılaştık. Geniş bir mevzudur. Görüştükten sonra savunmamı yapmak istiyorum" dedi. 
     Başkan Akın’ın "Dosyayı en iyi bilen sensin" demesi üzerine söze giren Balkaner’in avukatı Adem Koyuncu, dosya üzerinde müvekkiliyle görüşmeleri gerektiğini ifade etti. 
     Duruşmada sorguları yapılan sanıklardan Bülent Erdem, pilot olan babasının bir uçak kazasında hayatını kaybettiğini, bu nedenle kazanacağı tazminatı ev alarak değerlendirmek istediğini ve dava konusu firmadan ev almak için Yurtbank’a başvurduğunu anlattı. 
     Gerekçeli kararda yazılanın aksine bankaya tüm gerekli belgelerini teslim ettiğini savunan Erdem, "Gerekçeli kararda diğer kişilerle birlikte aynı zaman dilimi içinde vazgeçme hakkını kullandığımız belirtiliyor. Beni bu konuda yönlendiren bankaydı. Bir sorun yaşandığı ve belirtilen noterliğe gidersem bu hakkımı kullanacağım söylendi. 
     Diğer kişilerin de aynı anda vazgeçtiklerini bilmiyordum" dedi. 
     Kamuran Altıner de, 1998 yılında şimdi olduğu gibi emlak piyasasının belli bir noktaya geldiğini, dava konusu firmanın ayrıcalıklı bir site yaptığını öğrenince almak için başvurduğunu, bazı sorunlar çıktığını öğrenince de vazgeçtiğini söyledi. 
     Avukat Önder Öztürel’in talebi üzerine dinlenen bankacılık konusunda uzman İhsan Fevzibeyoğlu, meslek hayatının büyük bölümünü bankacılık sisteminin düzenlenmesi konusunda geçirdiğini belirtti. 
     Off-Shore bankacılığın ortaya çıkış şekli ve Türkiye’deki uygulamalarına ilişkin bilgi veren Fevzibeyoğlu, bu konuda dosyada bulunan murakıp raporundaki bilgi ve verilerin doğru olduğunu, ancak murakıpların değerlendirmelerini hatalı bulduğunu öne sürdü. 
     Ali Avni Balkaner’e savunmasını hazırlaması için süre verilmesini kararlaştıran mahkeme heyeti, duruşmayı erteledi. 
     Bu arada, duruşmaya katılan bazı müdahiller, uzman olarak dinlenen Fevzibeyoğlu’na tepki gösterdi. Fevzibeyoğlu ile bazı sanıklar, avukatları ve müdahiller arasında çıkan tartışma polislerce yatıştırıldı. 
     İstanbul 8. Ağır Ceza Mahkemesi, daha önce verdiği kararla, Ali Avni Balkaner’i "verilmemesi gereken kredileri açarak dolandırıcılık", "zimmet" ve "off-shore hesapları üzerinden bankanın vasıta kılınması suretiyle dolandırıcılık" suçlarını işlediği gerekçesiyle toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırmıştı. 
     Bankanın yönetim kurulu üyeleri Murat Yanık, Engin Aras, Bayram Eser, Süleyman Ekiz, Ahmet Uğur Balkaner ve Ömer Yüksel’i de "dolandırıcılık" suçundan 2 yıl 11’er ay ağır hapis ve 12 trilyon 67 milyar 345’er milyon lira ağır para cezasına çarptıran mahkeme heyeti, Yönetim Kurulu üyelerinden Metin Aytaç’ı da Hazine tarafından atanmış üye olması ve muhalefeti durumunda suç konusu kredilerin tahsis edilemeyeceğini göz önüne alarak, "dolandırıcılık" suçundan 4 yıl 4 ay 15 gün ağır hapis ve 12 trilyon 67 milyar 345 milyon lira ağır para cezasına mahkum etmişti. 
     "Off-shore hesapları üzerinden bankanın vasıta kılınması suretiyle dolandırıcılık" suçundan Süleyman Ekiz’e 3 yıl 10 ay 20 gün ağır hapis ve 42 trilyon 841 milyar 440 milyon lira ağır para cezası veren mahkeme heyeti, off-shore bankanın yöneticileri Bayram Eser, Mustafa Nihat Yurdakök, Özcan Kaşlıoğlu, Ahmet Uğur Balkaner, Murat Yanık, Engin Aras ve Cantürk Dedeoğlu’nu da aynı konuya ilişkin olaydaki konumlarını göz önüne alarak 2 yıl 11’er ay ağır hapis ve 42 trilyon 841 milyar 440’ar milyon lira ağır para cezasına çarptırmıştı. 
     Mahkeme heyeti, bankanın hakim hissedarı Ali Avni Balkaner’in firmasına ait Çamlıca Konakları’ndan taşınmaz satın alma görüntüsü altında bankadan kullandıkları kredilerde usulsüzlük olduğu gerekçesiyle 13 sanığı, 1 yıl ile 1 yıl 5 ay arasında değişen hapis ve 245 ile 805 trilyon lira arasında değişen ağır para cezalarına mahkum 
     etmişti. 
     Dosyayı inceleyen Yargıtay 7. Ceza Dairesi, tüm mahkumiyet kararlarını, sanıkların hukuki durumlarının 1 Haziran’da yürürlüğe giren yeni TCK uyarınca yeniden değerlendirilmesi gerektiği görüşüyle bozmuştu. 
     Yargıtay’ın bozma kararına uyan İstanbul 8. Ağır Ceza Mahkemesi, 1998 ve 1999 yılları arasında Yurtbank’ın sahibi ve yöneticisi olan 
     Ali Avni Balkaner ile yönetim kurulu üyeliğinde bulunan Süleyman Ekiz’in "back to back" olarak kullandırılan kredilerden dolayı doğan zarardan sorumlu tutuldukları başka bir dosyayı bu davayla birleştirmişti. 
     Bu dosyadaki iddianamede, Balkaner ile Ekiz’in, "dolandırıcılık" suçundan 3 ile 7.5’ar yıl arasında hapis cezasına çarptırılmaları isteniyor. 
     
</TEXT>
</DOC>
