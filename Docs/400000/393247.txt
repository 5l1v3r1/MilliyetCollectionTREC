<DOC>
<DOCNO> 393247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/magazin/amag.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarık takmayan 'The İmam'a Diyanet tepkisi 
</HEADLINE>
<TEXT>


SELMAN EKİCİ Ankara 

Diyanet İşleri Başkanlığı Eğitim Uzmanı İlhami Ayrancı, 14 Ekim'de gösterime giren 'The İmam' filminde, imamın minber ve kürsüye sarıksız çıkmasının 'aykırı bir durum' olduğunu kaydetti. 
Diyanet dergisinde filmi değerlendiren Ayrancı, Türk sinemasının din görevlilerini olumsuz bir tiplemeyle sunduğunu savunarak, "İslamın insana huzur sunan mesajını insanımıza aktarmakla görevli din görevlileri konusunu, estetik bir zevk ve sinemasal bir akışla, konuya olumlu katkılar sağlayacak tarzda ele alması nedeniyle 'The İmam' beni mutlu etti" dedi. 
Filmin her karesini mercek altına yatırıp hakkında derinlemesine tahlil yapılmasının mümkün olmadığını belirten Ayrancı, "Filmde gördüğüm en aykırı durum, imamın kürsü ve minbere sarıksız çıkmasıydı" dedi. 



</TEXT>
</DOC>
