<DOC>
<DOCNO> 382254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko45.html </URL>
<DATE> 2005/09/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Koç'tan Yapı Kredi açıklaması... 
</HEADLINE>
<TEXT>

     Koç Holding, Yapı ve Kredi Bankası'nın hisse satış sözleşmesinde yer alan hisse devri ön şartlarının ifası kapsamında, resmi kurumlardan gerekli tüm yasal izinler alındığını ve diğer ön şartların ise tamamen veya kısmen yerine getirildiğini belirterek, ''Yapı ve Kredi Bankası A.Ş. Mensupları Yardım ve Emekli Sandığı Vakfı'nın devrine ilişkin yasal düzenlemenin tamamlanacağına olan inancıyla Koçbank A.Ş. kapanışı yapmaya karar vermiştir'' açıklaması yaptı. 
     Koç Holding'den Borsa'ya gönderilen açıklamada, Yapı Kredi'nin yüzde 57.42 oranındaki hisselerinin satın alınmasına ilişkin olarak, Çukurova Holding ve Mehmet Emin Karamehmet ile Koç Finansal Hizmetler A.Ş. ve Koçbank N.V. arasında 8 Mayıs 2005 tarihinde Hisse Satış Sözleşmesi'nin imzalandığı ve söz konusu hisse devrinin tamamlanması için gerekli ön şartların 9 Mayıs 2005 tarihinde kamuya duyurulduğu anımsatıldı. 
     İştiraklerinden Koçbank A.Ş. tarafından 7 Eylül 2005 tarihinde yapılan açıklamada, kapanış tarihi itibariyle imzalanması öngörülen anlaşmalar hakkında bilgi verildiği kaydedilen açıklamada, bu kapsamda kamuya duyurulması uygun bulunan konular şöyle sıralandı 
     ''8 Mayıs 2005 tarihli Hisse Satış Sözleşmesi'nde yer alan hisse devri ön şartlarının ifası kapsamında Bankacılık Düzenleme ve Denetleme Kurumu, TMSF, Rekabet Kurumu, Sermaye Piyasası Kurumu gibi Türkiye Cumhuriyeti resmi kurumlarından gerekli tüm yasal izinler alınmış ve diğer ön şartlar ise tamamen veya kısmen yerine getirilmiştir. 
     Ayrıca, kapanışa ilişkin diğer resmi, sözleşmesel ve prosedürel işlemler tamamlanmıştır. 
     Yapı ve Kredi Bankası A.Ş. Mensupları Yardım ve Emekli Sandığı Vakfı'nın devrine ilişkin yasal düzenlemenin tamamlanacağına olan inancıyla Koçbank A.Ş. kapanışı yapmaya karar vermiştir.'' Açıklamada, söz konusu ön şartların tamamlanmasını takiben bugün yüzde 12.897'si TMSF mülkiyetindeki hisseler, yüzde 39.015'i Çukurova Grubu mülkiyetindeki hisseler ve yüzde 5.51'i Çukurova Grubu şirketlerinden Türkiye Genel Sigorta A.Ş. mülkiyetindeki hisseler olmak üzere Yapı ve Kredi Bankası'nın sermayesinin toplam yüzde 57.42'sine tekabül eden hisselerin, iştiraklerden Koçbank'a satıldığı ve söz konusu işlemin Yapı ve Kredi Bankası Yönetim Kurulu tarafından aynı tarihte alınan karar gereği, pay defterine işlendiği duyuruldu. 
     
</TEXT>
</DOC>
