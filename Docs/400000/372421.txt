<DOC>
<DOCNO> 372421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun16.html </URL>
<DATE> 2005/08/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Almanlar Schröder'in kabinesine güveniyor... 
</HEADLINE>
<TEXT>

     Almanya'da yapılan bir araştırma, vatandaşların çoğunun, Başbakan Gerhard Schröder'in kabinesine, Hıristiyan Demokrat Birlik Partisi CDU Genel Başkanı Angela Merkel tarafından geçen hafta içinde açıklanan ''yetki takımı''ndan daha fazla güvendiğini ortaya koydu. 
     Stern dergisi tarafından yapılan araştırmaya göre, Almanların yüzde 47'si, Merkel'in ''yetki takımı''nın Schröder'in kabinesinden daha iyi iş yapacağına inanmıyor. 
     Merkel'in ''yetki takımı''na güvenenlerin oranının ise yüzde 38 olduğu, araştırmaya katılanların yüzde 15'inin ise fikir beyan etmediği bildirildi. 
     Angela Merkel'in ''yetki takımı''nda Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber'in yer almamasını isteyenlerin oranının da yüzde 73 olduğu belirtildi. 
     Öte yandan, Sosyal Demokrat Parti SPD Genel Başkanı Franz Müntefering, dergiye yaptığı açıklamada, kendisinin Başbakan Schröder'e erken seçim önerisinde bulunduğunu söyledi. 
     Erken seçim önerisini Schleswig-Holstein eyaletindeki seçimleri kaybetmelerinden sonra yaptığını belirten Müntefering, ''Schleswig-Holstein'daki yenilgiden sonra Başbakan'a 'Kuzey Ren Vestfalya'daki seçimleri de kaybedersek yapacak hiçbir şeyimiz kalmaz' dedim. Bu, aynı zamanda onun da görüşüydü'' dedi. 
     Müntefering, erken seçim kararını Schröder ile birlikte almaya karar verdiklerini belirterek, ''Erken seçim kararını ya birlikte alırız ya da birimiz bu karara karşıysa almayız diye karşılıklı olarak birbirimize söz verdik'' şeklinde konuştu. 
     SPD Genel Başkanı, Schröder ile ilişkisi hakkında, ''Birbirimize kayıtsız şartsız güven duyuyoruz'' dedi. 
     
</TEXT>
</DOC>
