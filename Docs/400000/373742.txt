<DOC>
<DOCNO> 373742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun25.html </URL>
<DATE> 2005/08/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Focus Schröder, Türklerin oylarının peşinde 
</HEADLINE>
<TEXT>

     Alman Focus dergisi, Sosyal Demokrat Parti'nin SPD Almanya'daki Türk kökenli seçmenlerin oylarını toplamak için yaptığı çalışmaları, ''SPD, Alman vatandaşlığına geçen Türklerin oylarının peşinde'' başlığıyla verdi. 
     Derginin haberinde, SPD'nin, Türkiye'nin AB üyeliğini destekleyerek Türklerin oylarını almaya çalıştığı, Türklerin, Birlik partilerinin CDU CSU Türkiye'nin AB üyeliğine karşı olan tavrını, kendilerine karşı alınmış bir cephe olarak gördükleri belirtildi. 
     Almanya'da yaklaşık 840 bin Türkün Alman vatandaşı olduğu ve bu vatandaşların yarısının seçme ve seçilme hakkı bulunduğu ifade edilen haberde, SPD Federal Meclis Milletvekili Lale Akgün'ün de Türk kökenli Alman seçmenlerin ''geleneksel olarak'' SPD'yi seçtiklerini söylediği hatırlatıldı. 
     SPD'nin, Türkçe hazırladığı broşürlerle Türk seçmenlerin oylarını kazanmaya çalıştığı, 2002 yılında yaklaşık 6 bin oy farkla seçimleri kazanan sosyal demokratların seçim başarılarının gelecekte de Türklere bağlı olduğunu bildikleri kaydedildi. 
     Allensbach Kamuoyu Araştırma Enstitüsü'nün yaptığı bir araştırmaya göre, Almanların yüzde 66'sının Türkiye'nin AB üyeliğine karşı olduğu, Birlik partilerinin de bu konuyu seçimlerde kullandığı, SPD'nin de buna karşılık olarak Türkiye'nin üyeliğini açıkça desteklediği savunuldu. 
     Haberde ayrıca, ''Almanya'da Türkler arasında bazı avukat, doktor ve işadamlarının ise ailevi değerleri savunması nedeniyle kendilerini Birlik partilerine daha yakın hissettiği'' görüşüne yer verildi. 
     SPD bünyesinde yabancılara yönelik çalışmalar yapmak amacıyla kurulan ''Yeni Yerliler'' Neue Inlaender adlı girişimin de SPD'nin seçim propagandalarına destek verdiği, eski Avrupa Parlamentosu milletvekili Ozan Ceyhun'un bu girişimin faaliyetlerini bağışlarla sürdürdüğü hatırlatıldı. 
     
</TEXT>
</DOC>
