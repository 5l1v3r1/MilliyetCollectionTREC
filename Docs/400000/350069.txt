<DOC>
<DOCNO> 350069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo32.html </URL>
<DATE> 2005/06/08/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Türkiye Kazakistan'ı ezdi geçti 6-0 
</HEADLINE>
<TEXT>

     18. Dünya Kupası Avrupa elemeleri 2. Grup'ta Türkiye, deplasmanda Kazakistan önünde fırtına gibi esti. Ay-yıldızlılar, her iki yarıda buldukları 3'er golle karşılaşmadan 6-0 gibi farklı bir sonuçla ayrıldı. 
     Gruptaki iddiasını sürdürmek için Kazakistan maçında 3 puan almayı hedefleyen Türkiye, karşılaşmanın 5. dakikasından sonra rakip sahada baskı kurdu. 7. dakikada Tuncay ile önemli bir pozisyondan yararlanamayan Milliler, 13. dakikada Fatih, 15. dakikada da İbrahim Toraman'ın attığı gollerle bir anda 2-0 öne geçti. Bu dakikadan sonra oyunun kontrolünü elinde tutan Türkiye, 41. dakikada Tuncay'ın attığı golle ilk yarıyı 3-0 önde kapadı. 
     Grupta ilk puanını Türkiye'den almak isteyen Kazakistan, 5. dakikada gole çok yaklaşmasına rağmen, pozisyonu değerlendiremedi. Daha sonra Milli Takım'ın baskısı karşısında kalesinde zor anlar yaşayan Kazakistan, Türkiye'nin arka arkaya attığı 2 gole engel olamadı. Ev sahibi takım, kontrataklarla gol aramasına rağmen önemli bir pozisyon üretemedi ve ilk yarıyı 3-0 geride tamamladı. 
     5. dakikada sol taraftan Familtsev'in ortasında ceza alanı içinde Krokhmel'in kafa vuruşunda, top direğin yanından az farkla auta gitti. 
     7. dakikada Fatih'in uzun pasıyla ceza alanının sol çaprazında kaleci Novikov ile karşı karşıya kalan Tuncay, yerden kötü bir vuruş yapınca kaleciden dönen topu savunma uzaklaştırdı. 
     8. dakikada Emre'nin sağ taraftan kullandığı serbest atışta ceza alanı içinde topla buluşan Fatih'in kafa vuruşunda, meşin yuvarlak üstten auta çıktı. 
     13. dakikada sağ taraftan Gökdeniz'in yaptığı ortada ceza alanı içinde topa iyi yükselen Fatih, yaptığı kafa vuruşuyla takımını 1-0 öne geçirdi. 
     15. dakikada Hamit'in sağ taraftan kullandığı korner atışında ceza alanı içinde topa ayak koyan İbrahim Toraman, meşin yuvarlağı ikinci kez Kazakistan ağlarına gönderdi 2-0. 
     30. dakikada sağ taraftan Hamit'in yaptığı ortada kaleci Novikov, kalesinden çıkarak topu uzaklaştırmak istedi. Topu sol çaprazda kontrol eden Gökdeniz, orta yaptı. Altıpas içinde topla buluşan Fatih'in kafa vuruşunda koşarak kalesine dönen kaleci, meşin yuvarlağı kontrol etti. 
     41. dakikada Hamit'in sağ taraftan yaptığı ortada ön direkte Fatih'i geçen topa dokunan Tuncay, farkı 3'e çıkardı 3-0. 
     Karşılaşmanın ilk yarısı Türkiye'nin 3-0 üstünlüğüyle sona erdi. 
     

     
</TEXT>
</DOC>
