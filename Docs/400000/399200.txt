<DOC>
<DOCNO> 399200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun01.html </URL>
<DATE> 2005/11/30/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
"Savaş esirlerine kötü muamelenin sorumlusu Cheney ve Rumsfeld'dir" 
</HEADLINE>
<TEXT>

     Eski ABD Dışişleri Bakanı Colin Powell'ın danışmanlarından Lawrence Wilkerson, ABD Başkan Yardımcısı Dick Cheney ve Savunma Bakanı Donald Rumsfeld'in savaş esirlerine kötü muamelenin sorumlusu olduğunu ileri sürdü. 
     Emekli Albay Wilkerson, BBC'ye yaptığı açıklamada, Cheney'nin ''esirlere kötü muamelenin ve Irak'ta Saddam Hüseyin'den sonraki dönem için hazırlık yapılmamasının sorumlusu olduğunu'' söyledi. 
     Powell'ın Dışişleri Bakanı olduğu dönemde, ABD yönetiminde esirlere nasıl muamele edilmesi gerektiği konusunda bir tartışma olduğunu belirten Wilkerson, Powell'ın ABD'nin Cenevre Sözleşmesi'ne bağlı kalmasından yana olduğunu, Rumsfeld ve Cheney'nin bunu istemediğini iddia etti. 
     ABD Başkanı George Bush'un, Cenevre Sözleşmesi'nin El Kaide üyeleri dışındaki savaş esirleri için uygulanmasına karar verdiğini kaydeden Wilkerson, Cheney ve Rumsfeld'in bu karara saygı göstermediğini savundu. 
     Wilkerson, ''Bush'un, Cheney ve Rumsfeld'i esirlere kötü muameleden sorumlu tutmadığını, bu nedenle onun da kısmen sorumlu olduğunu'' ifade etti. 
     
</TEXT>
</DOC>
