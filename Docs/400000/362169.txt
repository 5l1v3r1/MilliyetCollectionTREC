<DOC>
<DOCNO> 362169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur28.html </URL>
<DATE> 2005/07/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vali Göksu'nun uğurlama töreninde eylem 
</HEADLINE>
<TEXT>

     Emekliye ayrılan İzmir Valisi Yusuf Ziya Göksu’nun uğurlama töreni, eyleme sahne oldu. 
     Valilik Konağı önündeki törene eşi Meral Göksu ile gelen Yusuf Ziya Göksu, yaptığı konuşmada, 2.5 yıl görev yaptığı İzmir’de güzel hizmetlere imza attıklarını, İzmirlilerle kaynaştıklarını söyledi. 
     Göksu çifti törene gelenlerle vedalaşırken, Bergama’daki altın madenine karşı mücadele veren Bergama köylülerinin sözcüsü Oktay Konyar elinde pulvarizatörle püskürtme cihazı , eylemlerin simge isimlerinden Sabahat Gökçeoğlu ise süpürgeyle "susma sustukça sıra sana gelecek", "İzmir’i kirlettiniz, dezenfekte ediyoruz" sloganları attı. 
     Bunun üzerine, resmi ve sivil polislerin yanı sıra İzmir Emniyet Müdürü Halil Tataş eylemcilere müdahale etti. Tataş, Oktay Konyar’a törende böyle bir şeyin yapılmaması gerektiğini söyledi. 
     Konyar, Gökçeoğlu ve diğer Bergamalı köylüler, alandan uzaklaşmamakta ısrar edince Tataş, "eylemcilerin uzaklaştırılması" talimatını verdi. Eylemciler, Kemeraltı Polis Karakolu’na götürüldü. 
     Vali Göksu ile eşi Meral Göksu, veda töreninin ardından İzmir’den ayrıldı. 
     
</TEXT>
</DOC>
