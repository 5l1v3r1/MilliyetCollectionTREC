<DOC>
<DOCNO> 380076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonyas04.html </URL>
<DATE> 2005/09/20/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Kök hücreyle omurilik onarıldı 
</HEADLINE>
<TEXT>

     Amerikalı araştırmacılar, insandan aldıkları kök hücreleri zerkederek kısmen felçli farelerin hasara uğramış omuriliğini tedavi etti. 
     Amerikan Bilimler Akademisi'nin yıllığında yayınlanan makaleye göre, Kaliforniya Üniversitesi'nden uzmanların farelerin omuriliğine zerkettiği insan kök hücreleri, hasarlı bölgede yeni nöronlar oluşmasını sağlamakla kalmadı, ''miyelin''i oluşturan ''oligodentrosit'' adlı hücrelerin de ortaya çıkmasını sağladı. Bu denemelerin öncekilerden farkı ve en önemli sonucu bu oldu. Zira lipid ve proteinden oluşan ve sinir liflerini koruyan ''miyelin'', sinirler arasında elektrik sinyallerinin iletilmesinde önemli rol oynuyor. 
     Araştırmacıların, bu deneylerde merkezi sinir sistemi hücrelerini oluşturan cenin kök hücrelerini kullandığı kaydedildi. 
     Uzmanlar, deney farelerinin omuriliklerine zarar verdikten 9 gün sonra yarı yarıya felç olan hayvanlara insan kök hücrelerini şırınga etti. Tedavi edilmeyen ya da farklı kök hücre şırınga edilen hayvanlar iyileşme kaydedemezken, cenin kök hücresi verilen fareler 4 ay sonunda iyileşip normal şekilde yürüyebildi. 
     Doktorlar, bunun insanda denenebilmesi için daha çok deney ve araştırma yapılması gerektiğini vurguladı. 
     
</TEXT>
</DOC>
