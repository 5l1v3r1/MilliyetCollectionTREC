<DOC>
<DOCNO> 397885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun16.html </URL>
<DATE> 2005/11/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Polonya gelecek yıl Irak'tan askerlerini çekiyor 
</HEADLINE>
<TEXT>

     Polonya, 2006 yılında Irak'taki askerlerini çekeceğini, ancak çekilme tarihinin ocak ayından yıl ortasına atılabileceğini bildirdi. 
     Polonya Savunma Bakanı Radoslaw Sikorski, yaptığı açıklamada, Polonyalı askerlerin Irak'ın orta güney bölgesinde izlediği güvenlik durumunun, Irak birliklerine devredilmesi açısından yeterince iyiye gittiğini kaydetti. 
     Sikorski, ''Askerlerimizi gelecek yıl kesinlikle çekeceğiz'' dedi. 
     Bakan Sikorski, sağcı hükümetinin aralık ayının ortasında son çekilme tarihini ya da 900 askerin 6 ay daha Irak'ta kalıp kalmamasına karar vereceğini belirtti. 
     Öte yandan, Irak Dışişleri Bakanı Hoşyar Zebari, Japonya'dan askerlerinin görev süresini uzatmasını isterken, koalisyon birliklerinin erken çekilmesinin Irak'ta daha fazla şiddete neden olacağını ifade etti. 
     Zebari, Japonya Başbakanı Juniçiro Koizumi ile görüştükten sonra düzenlediği basın toplantısında, ülkesinin güvenliğin artırılmasında ilerleme kaydettiğini, ancak 15 Aralık'taki parlamento seçimi öncesinde kritik bir dönem yaşanacağını belirtti. 
     Hoşyar Zebari, ''Zor kısmı bana göre geçti. Daha istikrarlı bir hükümet ve güvenliğe ulaşmaya daha yakınız. Şimdi, askerlerin erken çekilmesi teröristlere, muhalefete 'koalisyon çatlıyor ve kaçıyor'' şeklinde yanlış bir mesaj gönderir'' dedi. 
     Koalisyon birliklerinin Irak'tan ayrılmalarıyla ilgili zaman veremeyeceğini, ancak yeni Irak hükümeti oluştuktan sonra bunun aylar alacağını kaydetti. 
     Japonya Başbakanı Koizumi ise daha sonra gazetecilere yaptığı açıklamada, Irak halkına yardım etmek için nasıl adımlar atılacağını düşüneceklerini belirtti, ancak Japon askerlerinin Irak'ta kalıp kalmayacağını açıklamadı. 
     ABD savunma yetkilileri, bu hafta yaptıkları açıklamada, Pentagon'un Savunma Bakanlığı Irak'taki Amerikan askerlerinin sayısını gelecek ay yapılacak seçimden sonra 155 binden 138 bine indirmeyi planladığını belirtmişti. Bu sayının, koşullar elverdiğinde gelecek yaz 100 bine inebileceği ifade ediliyor. 
     
</TEXT>
</DOC>
