<DOC>
<DOCNO> 368780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/dunya/axdun02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Edelman için Senato'yu by-pass etti 
</HEADLINE>
<TEXT>


ABD Başkanı Bush, eski Ankara Büyükelçisi'nin Savunma Bakanlığı'nın 3 numarası olarak atanmasını Senato'yu 'by-pass' ederek kesinleştirdi 

YASEMİN ÇONGAR Washington 


ABD'nin eski Ankara büyükelçisi Eric Edelman, Savunma Bakanlığı'nda Pentagon siyasi işlerden sorumlu kıdemli müsteşarlık görevine nihayet başlıyor. Edelman'ın bu göreve gelmesi, Başkan George W. Bush'un önceki akşam yaptığı "tatil ataması" ile kesinleşti. 
Bush, Edelman'ı Ankara'daki büyükelçilik görevini ve diplomatlığı bırakacağını açıklamasından kısa süre sonra, Pentagon'un 3 numaralı koltuğuna aday göstermişti. Edelman, bu çerçevede haziran sonunda Senato Silahlı Kuvvetler Komitesi'nde özel bir oturumda soruları yanıtladı, ancak görevine başlaması için gerekli onayı alması engellendi. 
Edelman'ın kimliği ve göreve uygunluğu ile hiçbir ilgisi olmayan bu engelleme, Edelman'ın selefi Douglas Feith'a ait bazı belgeleri Senato'ya göndermeyi reddeden Pentagon yönetimine baskı amacıyla, Demokrat Senatör Carl Levin tarafından uygulanıyordu. 
Ancak Bush, anayasanın kendisine verdiği haktan yararlanarak yaptığı "tatil ataması" ile, yaz dönemi için çalışmalarına ara veren Senato'yu "by-pass" etti. Yeni görevine derhal başlayacak olan Edelman'ın, onay için 2007 başında tekrar Senato önüne gitmesi gerekiyor. 
Edelman, Ankara'da Temmuz 2003 ile Haziran 2005 arasında büyükelçilik yapmıştı. Ankara'daki görevinden önce ise Edelman, ABD Başkan Yardımcısı Dick Cheney'nin ulusal güvenlik konularındaki danışmanıydı. 
ABD Başkanı Bush, kısa süre önce de ABD'nin BM Daimi Temsilciliği'ne atadığı, ancak Senato'daki Demokrat Partililer tarafından atamasının onaylanması geciktirilen diplomat John Bolton'ı da Senato'yu by-pass ederek atamıştı. 

'Halefi Wilson' 
Başkan Bush'un, Edelman'dan boşalan Ankara Büyükelçiliği için önümüzdeki haftalarda atama yapması bekleniyor. Bush'un Ankara için seçeceği ismin, ABD'nin eski Bak Büyükelçisi Ross Wilson olacağı tahmin ediliyor. 


</TEXT>
</DOC>
