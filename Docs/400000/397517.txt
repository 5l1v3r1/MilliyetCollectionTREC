<DOC>
<DOCNO> 397517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/siyaset/siy06.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Roj TV yoktu PKK'lı vardı 
</HEADLINE>
<TEXT>


GÜVEN ÖZALP Brüksel 


Türkiye, Roj TV olayının peşini bırakmıyor. Dışişleri Bakanlığı, Brüksel'de de Avrupa Birliği AB nezdinde girişim yaparak bu kurumun akreditasyonunun iptal edilmesini istedi. Ancak AB'nin yanıtı, "Yetkimiz yok" oldu. Türkiye - AB Karma Parlamento Komisyonu KPK toplantısına Roj TV'den bir temsilci katılmasa da örgütün Avrupa'daki dış ilişkilerinden sorumlu isimlerden biri dinleyici olarak toplantıda yer aldı. Strasbourg ve Brüksel'de Avrupa Parlamentosu AP koridorlarında rahatlıkla dolaşabilen ve parlamenterlerle görüşebilen PKK yetkilisi, KPK toplantısını da daha önceki toplantılarda olduğu gibi herhangi bir sorun yaşamadan izledi. PKK bağlantısı bulunan Mezopotamya Haber Ajansı'nda çalışan bir muhabir de toplantıyı takip etti. 


</TEXT>
</DOC>
