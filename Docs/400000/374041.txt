<DOC>
<DOCNO> 374041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun03.html </URL>
<DATE> 2005/08/30/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Katrina 80 kişinin ölümüne yol açtı, sokaklarda tabutlar yüzüyor... 
</HEADLINE>
<TEXT>

     Mississippi eyaleti valisi Haley Barbour, NBC televizyonuna yaptığı açıklamada, felaketin boyutlarının büyük olduğunu belirterek, "Harrison bölgesinde Gulfport ve Biloxi kasabaları dahil, 80 kadar kurban olduğuna dair doğrulanamayan bilgiler var ve bu rakam muhtemelen yükselecek" dedi. 
     Harrison bölgesi Acil Operasyonlar Merkezi sözcüsü Jim Pollard, Biloxi kasabasında deniz kenarındaki bir apartmanın çökmesi sonucu 30 kişinin boğularak ya da enkaz altında kalarak öldüğünü söyledi. 
     Louisiana eyaletinde ölü olduğuna dair resmi bilgi gelmezken, New Orleans kenti Belediye Başkanı Ray Nagin, "kentin büyük bölümünü kaplayan sularda cesetlerin yüzdüğünü" söyledi. 
     Nagin, WWL televizyona verdiği demeçte, "New Orleans kenti harap vaziyette. Kentin yüzde 80'i, bazı kesimlerde 6 metre derinliğinde olmak üzere sular altında. Çatılarda halen çok sayıda insan var, kentteki iki havaalanı da sularla kaplı" dedi. 
     Tulane Üniversitesi Tıp Merkezi yetkilisi Karen Troyer-Caraway de CNN televizyonuna yaptığı açıklamada, kent merkezindeki hastanenin 2 metre yüksekliğindeki sularla çevrildiğini, hastanedeki 1000 kadar hastayı tahliye etmeyi düşündüklerini söyledi. 
     Sel sularının binlerce evi basması nedeniyle birçok kişinin tavan arasına ve çatıya çıkmak zorunda kaldığı, insanların çatıya çıkabilmek için balta ve silah kullanarak tavanları deldiği, birçok kişinin yardım çağrısında bulunduğu kaydedildi. 
     Kasırganın ardından kurtarma görevlilerinin botlar ve helikopterlerle, sel sularının bastığı bölgeler ve dağlardaki yıkıntılarda hayatta olması muhtemel kişileri arama çalışmaları yaptığı belirtildi. 
     Geçen hafta Florida eyaletinde etkili olarak burada 7 can alan Katrina kasırgası saatte 224 kilometre hızla Louisiana, daha sonra Mississippi, Alabama ve Florida'nın batısını vurdu. 
     Arkasında yıkılmış binalar, parçalanmış tekneler ve araçlar, devrilmiş ağaçlar ve sel suları altında kentler bırakan kasırganın 26 milyar dolar maddi kayıba yol açacağı tahmin ediliyor. 
     Kasırga yüzünden Louisiana, Mississippi, Alabama ve Florida'da 1,3 milyon insanın elektriksiz kaldığı, elektrik hatlarının iki hafta içinde onarılabileceği belirtildi. 
     
     SOKAKLARDA TABUTLAR YÜZÜYOR 

     Katrina kasırgasının vurduğu kültür ve turizm merkezi New Orleans kentinin büyük bir çevre felaketiyle karşı karşıya olduğu ve kasırganın yol açtığı şiddetli su baskınlarının, bazı mezarlıklarda tabutları bile topraktan sökerek dışarı çıkardığı bildirildi. 
     Amerikan medyasındaki haberlere göre, New Orleans’ın estetiğiyle ünlü mezarları da kasırgadan büyük zarar gördü. Sellerin topraktan çıkardığı birçok tabutun, içlerindeki ceset kalıntılarıyla birlikte kenti kaplayan sular üzerinde yüzdüğü belirtildi. 
     New Orleans’tan geçen haberlerde, kentin, "zehirli kimyasal atıklar, kanalizasyondan yayılan insan dışkıları ve tabutlarla dolu bir su kitlesinin altında yattığı" yorumu yapıldı. 
     Olağanüstü şiddetteki Katrina kasırgasının merkezinin korkulduğu gibi New Orleans üzerinden geçmemesine karşın, kentte çok büyük hasar meydana gelirken, şehirdeki konutların yüzde 80’ine yakınının kullanılamaz durumda olduğu sanılıyor. 
     Louisiana Devlet Üniversitesi’nin Kasırga Merkezi’nin direktör yardımcısı Ivor van Heerden, "New Orleans’ta inanılmaz boyutta bir çevre felaketiyle karşı karşıyayız" dedi. 
     Deniz seviyesinin altında inşa edilmiş olan New Orleans’ı kaplayan metrelerce yüksekliğindeki kirli suyun nasıl atılacağı, en büyük sorunu oluşturuyor. Kenti temizlemesi öngörülen pompaların sellerin altında kalmasından dolayı, çok alçakta olan New Orleans’ta biriken suyun akabileceği bir yer bulunmadığı belirtiliyor. 
     
     KIYAMET SENARYOLARI GERÇEKLEŞMEDİ 

     Mevcut ve endişe edilen kayıplara rağmen, dün akşam saatlerinden itibaren iyice hız keserek bir tropikal fırtına seviyesine gerileyen Katrina kasırgasının verdiği zararın boyutunun daha önce yapılan kıyamet senaryoları ölçeğinde olmadığı ifade ediliyor. 
     Kasırganın gerek yön değiştirerek New Orleans şehrini doğrudan vurmaması, gerekse hızının düşmesi yüzünden verdiği zararın korkulan boyutta olmaması sebebiyle sigorta şirketlerine olan maliyetinin de yapılan ilk tahminlerin altında gerçekleşeceği kaydediliyor. 
     Risk analiz şirketi Eqecat’ın hesaplamalarına göre, kasırganın sigorta şirketlerine çıkaracağı maliyet 9 ila 16 milyar dolar aralığında kalacak. Eqecat, söz konusu maliyeti ilk olarak 15 ila 30 milyar dolar aralığında göstermiş, kasırganın yön değiştirmesi ve hızını nispeten düşürmesi üzerine bir ara bu maliyet aralığını 12 ila 25 milyar dolar olarak göstermişti. Öte yandan, Katrina kasırgasının verdiği zarar sebebiyle sigorta şirketlerine çıkarılacak maliyetler yüzünden bu şirketlerin hisselerinin de değer kaybettiği ifade ediliyor. 

     
</TEXT>
</DOC>
