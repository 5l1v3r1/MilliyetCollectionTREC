<DOC>
<DOCNO> 392229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur16.html </URL>
<DATE> 2005/11/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Parası biten Güney Koreli turist, polise sığındı... 
</HEADLINE>
<TEXT>

     Konya'nın Karapınar İlçesi'nde parası biten Güney Koreli Tong Sub Lee 25 , polise sığınarak yardım istedi. 
     AA muhabirinin edindiği bilgiye göre, İzmir, Ankara, Konya'dan sonra şehirlerarası otobüsle Karapınar'a gelerek, buradaki tarihi turistik yerleri ziyaret eden Güney Koreli üniversite öğrencisi Tong Sub Lee'nin parası bitti. 
     Otelde kalacak parası olmayan Lee, çaresiz kalınca, Karapınar İlçe Emniyet Müdürlüğü'ne sığındı. 
     Burada görevli polislerce Emniyet Müdürlüğü Misafirhanesi'ne götürülerek önce yemek ve çay, ardından da bayram şekeri ikram edilen Lee, gördüğü sıcak ilgiden çok memnun kaldı. 
     Kendisine yardımcı olan polislere teşekkür eden Güney Koreli genç turist, burada bir süre dinlendikten sonra yine polisin aldığı otobüs biletiyle Kapadokya'ya gönderildi. 
     
</TEXT>
</DOC>
