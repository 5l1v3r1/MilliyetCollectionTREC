<DOC>
<DOCNO> 376150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur03.html </URL>
<DATE> 2005/09/06/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Denizli'de 5 saattir devam eden yangına müdahele edilemiyor... 
</HEADLINE>
<TEXT>

     Denizli’de saat 21 00 sıralarında başlayan ve halen devam eden yangında 10 hektarlık ormanlık alan yandı. Havanın kararması nedeniyle helikopter, dağın dik olması nedeniyle de yangın söndürme işçileri müdahalede bulunamıyor. 
     AA muhabirinin aldığı bilgiye göre, Denizli’nin Servergazi Beldesi Kurudere Mevkii’nde yangın çıktı. 
     Denizli Orman Bölge Müdürlüğü’ne bağlı yaklaşık 100 kişilik yangın söndürme ekibi ve 2 ararzör, yangın alanına ulaşmak için 20 kilometre gittikten sonra yangının çıktığı dağın eteklerine ulaştı. Ekip, yaklaşık 2 saat sarp ve dik yamaçlardan yürüyerek yangına müdahale etmek istedi. 
     
     AA KAMERASININ IŞIĞI CAN KURTARDI 
     Bu arada zirveye ulaşmak için yangın söndürme işçileri, ellerinde fenerlerle sırayla dar geçitlerden geçerek canları pahasına yangın yerine ulaşmaya çalıştı. 
     Yangının büyümesi, işçilerin can güvenliği, dağın dik olması ve uygun bir geçidin bulunamamasından dolayı Denizli Orman Bölge Müdürü Adem Oklu, telsizle talimat vererek söndürme çalışmalarına sabah başlanmasını istedi. 
     Yaklaşık 2 saat süren yürüyüşün ardından inişe geçildiğinde işçilerin birçoğunun fenerlerinin pili bitti. Bu arada AA muhabiri inişte işçilerin önüne kamera ışığını tutarak uçurumdan aşağıya düşmelerini engelledi. 
     Yetkililer, 5 saat süren ve henüz müdahale edilemeyen yangında 10 hektarlık ormanlık alanın tamamen kül olduğunu bildirdi. 
     
</TEXT>
</DOC>
