<DOC>
<DOCNO> 399835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/aspo.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal bavulunu topladı 1-1 
</HEADLINE>
<TEXT>


Beşiktaş belki de sezonun en iyi futbolunu oynadı ancak karşılığını alamadı.İbrahim Akın ile skor avantajını yakaladı, Gorshkov'a engel olamadı. Sayısız fırsatı cömertçe harcadı, iki şutu da direkte patladı 


90 dakika 

Bilal MEŞE 

Sivas'ta "kızaranların" Zenit gibi kritik maç öncesinde yedeğe çekilmeleri Tigana'nın "disiplin" anlayışının en büyük göstergesidir. "Sempatik" bir hoca... Ne var ki, isme bakmıyor, basıyor cezayı. Bravo Fransız'a... 
Ailton ve Koray Avcı'yı yedek kulübeye çeken Tigana, Çağdaş'ı ön liberoya, Sergen'i de forvete yerleştirdi. Bu şablon ilk yarıda iş yaptı. 60 dakikalık Sergen Yalçın, takımı adına yararlıydı. Tekniğiyle adam eksiltti, oyunu rakip alana yıktı, asist yaptı, bir şutu da direkte patladı. 
Oyuna etkili başlayan Beşiktaş, çok adamla rakip kaleye yüklendi, pozisyonlar üretti, ilk yarıda bir de gol çıkardı. 10'da Ali Tandoğan sağdan indi, ceza alanına girdi, penaltı noktası üzerine kesti, Sergen dokundu, kaleci çeldi. 
Ali Tandoğan, 24'te Çağdaş'ın orta alandan çıkardığı pasla sağdan yüklendi, ceza alanına girdi, ortaladı, Sergen gelişine İbrahim Akın'ın önüne indi. Genç futbolcu sağıyla sert vurdu, top köşeden ağları buldu 1-0 
Beşiktaş'ın galibiyet sevinci dört dakika sürdü. 29'da sağdan serbest atışı, Radimov, ceza alanı içine kesti, savunma uyudu, Groshkov kafayla ağları gördü 1-1 

Direkler... Direkler... 
39'da İbrahim Akın sağdan topla indi, savunmayı geçti, çarprazdan soluyla uzak köşeye vurdu, top yan direkten sekti. Bir dakika sonra yaklaşık 25 metreden kazanılan frikik atışını Sergen Yalçın kullandı. Tribünlerin "gol" diye ayağa kalktığı anda bu klas şutta top üst direkten döndü. 
Zenit'in, ilk yarıda skoru eşitlemesi, bir anlamda Kartal'ın işini zorlaştırdı. Tigana, ne var, ne yok silahlarını ikinci yarıda kullandı. Savunmadan adam eksiltti, ofansif oyuncuları sahaya sürdü. Tercihlerin tamamı bizce de doğruydu. Çok adamla savunmasına kapanan Zenit ise kontratak futbolunu ön plana çıkardı. 61'de Kerzhakov soldan indi, sağdan hareketlen Arshavin'i gördü, bu futbolcunun çapraz şutunda Cordoba topu kornere gönderdi. 
Kartal, etten duvarı delebilmek için sürekli pençe atıyor, ancak son vuruşlardaki telaş ve beceriksizlik bir türlü arzu edilen golü getirmiyordu. 
İşte 82.dakika... Zenit savunmasında müthiş karambol... Ali Tandoğan ceza alanı içinde sağ çaprazda pas vermeyi tercih etti. Veysel penaltı noktası üzerinde kötü vurdu, top savunmadan sekti. 83'de savunmadan dönen ve kısa düşen topla yay üzerinde Ahmed Hassan buluştu, düzeltti, soluyla sert vurdu, kaleci son anda uzandı. 
Yazık, hem de çok yazık... Gruptan çıkması gereken koskoca Beşiktaş'ın bu skordan sonra şansı mucizelere kaldı. Asıl üzücü olay, bu kadar iyi oyna, bir gol at, iki topun direkten dönsün, klasik bir gol ye Yine duran top, yine uyuyan bir savunma bloğu. 
Avrupa rüyası da sona ermek üzere... 

'Yazık, çok yazık' 

Beşiktaş Teknik Direktörü Jean Tigana, ortaya çıkan sonuç için üzgün olduğunu söyledi. 
Özellikle ilk yarıda iyi oynadıklarını belirten Fransız hoca, "Çok gol pozisyonu bulduk, ancak yararlanamadık. Beşiktaş'a gelmeden önce izlediğim kasetlerde, duran toplardan çok gol yendiğini gördüm. Halen yemeye devam ediyoruz. Çok yazık, zaferi hak etmiştik. Sergen'i çıkarınca gücümüz azaldı. İlk yarıda çok darbe almıştı. Portekiz'e önce kazanmak için gideceğiz, sonra averaja bakacağız" dedi. 
Tigana Rus gazetecilerin, Zenit'in hocası Pedrjela'nın maçın kaybedilmesi halinde görevden alınabileceğini bilip, bilmediği şeklindeki soruya ise "Bilmiyordum. Ancak antrenörlerin bagajı her zaman elindedir" cevabını verdi. Pedrjela ise, "Beşiktaş iyi oynadı, ama şanssızdı. İki takım da galibiyeti hak etmedi" yorumunu yaptı. 

Nasıl tur atlar 

UEFA Kupası gruplarında ilk üç sırayı alacak takımlar bir üst tura yükselecek. Beşiktaş'ın ilk iki şansı yok. Sıralamada öncelikle genel averaja bakıldığı için Beşiktaş'ın tur atlaması, son maçta V.Guimaraes deplasmanında alacağı farklı galibiyete ve Bolton'un da evinde Sevilla'ya yenilmesine bağlı olacak. Siyah - beyazlı ekibin iki veya daha farklı galibiyetine karşılık Bolton aynı farkla veya daha yüksek farkla yenilirse temsilcimiz tur atlayacak. Puan ve genel averajın eşitliği halinde önce atılan gol fazlalığına, ardından da deplasmanda atılan gollere bakılacak. Yine eşitlik halinde iki takımın ülke puanları devreye girecek. Bu durumda şans Bolton'a gülecek. 

Ruslar'a biber gazı 

Rus taraftarlar maça büyük ilgi gösterdi. Karşılaşmayı eski açık tribünden izleyen bin kadar Zenitli seyircinin taşkınlık yapması üzerine güvenlik güçleri duruma müdahale etti. Emniyet güçlerinin biber gazı kullandığı bildirilirken çok sayıda Rus taraftar baygınlık geçirdi. Bu arada soğuk iklimden gelen Ruslar maçı üstlerini çıkararak izlediler. 



H GRUBU Zenit 4 2 1 1 5 4 7 Sevilla 3 2 0 1 7 3 6 Bolton W. 3 1 2 0 3 2 5 Beşiktaş 3 0 2 1 2 5 2 V.Guimaraes 3 0 1 2 3 6 1 
14 ARALIK V.Guimaraes-Beşiktaş, Bolton - Sevilla 


</TEXT>
</DOC>
