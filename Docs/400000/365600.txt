<DOC>
<DOCNO> 365600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/spo01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton geliyor 
</HEADLINE>
<TEXT>



Beşiktaş'ın John Carew'in boşluğunu doldurmak amacıyla renklerine kattığı yıldız transferi Ailton bugün İstanbul'a gelecek. Siyah - Beyazlılar'ın Brezilyalı golcüye ev bulunması için hemen çalışma başlatılacağı bildirildi. Sambacı, yarın takım arkadaşları ve teknik heyetle tanışarak, antrenmanlara başlayacak. 

Gönlü Celta Vigo'da 

Beşiktaş'ın transferi için uğraş verdiği Kleberson, Türkiye'de forma giymeye sıcak bakmıyor. Manchester United'dan ayrılmayı kafasına koyan Brezilyalı, yeniden milli takım forması giymek için İspanya'da top koşturmak istiyor. İngiliz Skysports kanalına konuşan sambacının menajeri, "Kleberson kendini yeniden gösterebilmek için Celta Vigo'da oynamak istiyor. Beşiktaş'ın teklifi bizi ilgilendirmiyor" dedi. 

'Lige hazırız' 

Beşiktaş Teknik Direktörü Rıza Çalımbay, 1-1'lik beraberlik sonrası yaptığı açıklamada, "Bu maçlar ölçü değil. Lige hazırız" dedi. Çalımbay, UEFA Kupası 2. ön eleme turunda eşleştikleri Liechtenstein'ın Vaduz takımı için "İyi bir kura çektik ama rakibimizi kesinlikle hafife almayacağız" yorumunu yaptı. 


</TEXT>
</DOC>
