<DOC>
<DOCNO> 358446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur31.html </URL>
<DATE> 2005/07/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Engelli çocuk Valilik binasına "üzerinde bir notla" terkedildi... 
</HEADLINE>
<TEXT>

     Samsun’da Valilik binasına terk edilen zihinsel ve bedensel engelli çocuğun üzerinden, Valiye hitaben, "Tek çaremiz siz kaldınız" yazılı not çıktı. 
     Alınan bilgiye göre, Valiliğin giriş katındaki Sosyal Yardımlaşma ve Dayanışma Vakıf Müdürlüğü’nün önünde zihinsel ve bedensel engelli bir erkek çocuğu gören vatandaşlar, durumu Valilik Polis Merkezi’ne bildirdi. 
     Yaklaşık 6-7 yaşlarındaki çocuk, polis merkezine götürüldü. 
     Yetkililer, konuşamayan çocuğun üzerinde yapılan aramada, Vali’ye hitaben yazılmış, "Ben Vali bey amcaya seslenmek istiyorum. Öncelikle babama sigortalı bir iş istiyorum. Babam inşaatlarda çalışıyor. Bize zor bakıyor. Babam rahatsız her zaman ilaç içiyor. Artık çalışması da zorlaştı. Biz 3 kardeşiz. Ben özürlüler okuluna gitmek istiyorum. Beni özürlüler okuluna hiç kimse kabul etmiyor. Sigortamız olmadığı için biz çok zor durumdayız. Babam bize ilerde bakamaz hale gelecek. Tek çaremiz siz kaldınız. 7 yıldır beni okula vermek için ailem çok uğraşmıştı ama başaramadı" notunu buldu. 
     Çocuk, daha sonra olay yerine gelen Emniyet Müdürlüğü Çocuk Şubesi ekiplerine teslim edildi. 
     Olayla ilgili soruşturma sürdürülüyor. 
     
</TEXT>
</DOC>
