<DOC>
<DOCNO> 353645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun49.html </URL>
<DATE> 2005/06/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Irak'ta son bir yılda 500 kilometrekare alan mayından temizlendi... 
</HEADLINE>
<TEXT>

     Irak'ta nüfusun yoğun olduğu orta ve güney bölgelerinde BM'nin yardımıyla son bir yılda yaklaşık 500 kilometrekare alanın mayın ve savaş kalıntısı patlayıcı maddelerden temizlendiği bildirildi. 
     BM Genel Sekreteri Kofi Annan'ın insani işler, yeniden yapılanma ve kalkınma konularındaki özel temsilci yardımcısı Staffan de Mistura, yaptığı açıklamada, ''Mayın temizleme programı sadece Irak halkının güvenliği için değil, bu halkın ekonomik gelişimi için de hayati önemdedir'' dedi. 
     Mayınlı alanlarda tarım yapılamadığını hatırlatan Mistura, güvenli alanların ise potansiyel olarak verimli araziler olduğunu ve bu arazilerden elde edilecek zirai ürünlerin sadece nüfusu beslemekle kalmayarak, kalkınmaya da yardımcı olacağını söyledi. 
     Mistura, yaklaşık her beş Iraklıdan birinin 5,4 milyon kişi mayın ya da savaş kalıntısı patlayıcıların bulunduğu alanların bir kilometre yakınında yaşadığını ifade etti. Mistura, mayın ve patlayıcıların temizlenmesi için 3 milyon dolarlık bir kaynak kullanıldığını, bu kapsamda 25 civarında uzman yetiştirildiğini kaydetti. 
     Irak'ta son bir yılda 490 bin 380 kilometrekare alanın mayınlardan temizlendiği belirtilirken, bu çalışmalar sırasında 3 bin 715 mayın ya da diğer patlayıcı madde bulunduğu ifade edildi. BM'nin, mayın temizleme çalışmalarının yanı sıra, başta çocuklara yönelik olarak, mayınlar ve patlayıcılar konusunda halkı bilgilendiren posterler ve televizyon reklamları hazırlanmasına da yardımcı olduğu belirtildi. 
     
</TEXT>
</DOC>
