<DOC>
<DOCNO> 393143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo23.html </URL>
<DATE> 2005/11/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Samet Aybaba canlı yayında istifa etti 
</HEADLINE>
<TEXT>

     Ligde peşpeşe aldığı kötü sonuçlar nedeniyle sıkıntılı günler yaşayan B.B Ankaraspor'un Teknik Direktörü Samet Aybaba, Lig TV'de katıldığı program sırasında canlı yayında istifa etti. 
     Programda çok iyi bir takım kurduğunu ama ligde bir türlü istenilen başarıyı yakalayamadığını ve sıralamadaki yerinden memnun olmadığını söyleyen Aybaba başlangıçta istifa sinyale vermedi. Ancak ilerleyen dakikalarda Aybaba izleyicileri şaşırtarak canlı yayında istifasını şöyle verdi 
     " Çok iyi maçlar oynadık, ama futbolda biraz da şans faktörünün önemi var. Ben yerimi takıma şans getirecek ya da şansın yanında olduğu bir hocaya bırakmak istiyorum. Ama işler istediğim gibi gitmeyince hem kendi sağlığım hem de Ankaraspor’un geleceği için böyle bir karar verdim." İstifa kararı Ankaraspor yönetiminde büyük şaşkınlık yarattı. Kulübün yeni hoca arayışına hemen başladığı ve Rıza Çalımbay adının öne çıktığı belirtiliyor. 
     
     "ŞANSI İYİ OLAN BİR HOCANIN GELMESİNİ İSTEDİM" 

     Samet Aybaba, 4-5 haftadır inanılmaz futbol oynadıklarını belirterek, "Ama 5 haftadır galibiyetimiz yok. Şans hiçbir zaman yanımızda olmadı. Bu takım ligde en iyi top oynayan takım. Ankaraspor’a hizmet etmekten mutluyum. En büyük özelliklerimden biridir, yapar bırakırım. Bu takımın şanslı bir hocaya ihtiyacı var. Şimdi daha iyisini yapmak için Türk futboluna yeni oyuncular kazandırmak için çalışmalar yapacağız. Bu zamana kadar şanssızlıkla mücadele ettim. Ama şansa karşı baş edemedim" diye konuştu. 
     
     FUTBOLCULARIN GÖRÜŞLERİ 

     Mavi-beyazlı takımın Brezilyalı futbolcusu Jaba, Samet Aybaba’nın hem hoca hem de insan olarak çok iyi olduğunu ifade ederek, "Bizim için baba gibiydi. İnanılmaz sevdiğimiz bir insan. Şuan yıkılmış durumdayız. Ama hiçbir suçu yok. Tek suçlu biz futbolcularız. Bu karar mücadelemizin az olmasından dolayı oldu. Bu da üzüntümüzü bir kat daha artırıyor. Umarım birgün yeniden hocamız olur" dedi. 
     Takım kaptanı Şenol da bundan sonraki maçlarında mücadelelerini en iyi şekilde vererek, hocalarına layık olmaya çalışacaklarını söyledi. 
     Futbol Şubesi Sorumlusu Ahmet Gökçek ise, Samet Aybaba ile daha önce de aralarında bu tür konuları konuştuklarını vurgulayarak, şöyle konuştu "Ama bu sefer hocamız sağlığının bozulduğundan bahsediyor. O yüzden fazla üstüne gidemedik. Onu abim gibi sevdim. Türkiye’nin en iyi ilk 3 hocasından bir tanesidir. Bundan sonrada kendisiyle her zaman çalışırız. Hocamızın bu ani kararı nedeniyle, yeni hocamızı belirleyemedik. Ancak yeni teknik direktör arayışlarımıza hız vereceğiz." 

     
</TEXT>
</DOC>
