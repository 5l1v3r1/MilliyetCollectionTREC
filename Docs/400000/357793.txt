<DOC>
<DOCNO> 357793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/tamer.html </URL>
<DATE> 2005/07/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Umumi istek üzerine... 
</HEADLINE>
<TEXT>
Demirel arşivimden seçmeler 2 

Aydın Söke'den yazan Yusuf Günal soruyor "Neden Süleyman Demirel'in adını taşıyan üniversiteler, hastaneler, havaalanları var da, Bülent Ecevit'in adını taşıyan yok Ecevit de uzun yıllar bu ülkeye hizmet etmiş bir politikacı." 
Aslında yanıt, sorunun içinde gizli. Ecevit'in "aile fotoğrafı" da yok, banka batıran manevi oğulları da yok, müteahhit dostları da yok, Türki Cumhuriyetleri'nin devlet başkanlarıyla al takke ver külah ilişkileri de yok... Hal böyle olunca, adını ölümsüzleştirmesi de mümkün olamıyor tabii 
Biz arşivimizin sayfalarını çevirmeye devam edelim. 

ŞEVKET DEMİREL GÖLE MAYA ÇALDI 
Cumhurbaşkanı Süleyman Demirel'in kardeşi Şevket Demirel, beş yıl sonrasını düşünerek Eğirdir Gölü'ne "maya" çaldı. Demirel, Eğirdir Gölü'nün çekilmesiyle oluşan 500 dönümlük arazinin kullanım hakkını alan Isparta Gelendost Belediyesi'ne, bu araziye dikilmek üzere 12 bin kavak fidanı verdi. Şevket Demirel bu fidanlara karşılık kavakların "satış önceliğini" aldı. Demirel bu önceliği sayesinde, kesilebilecek duruma gelen kavakları herkesten önce alarak keresteye dönüştürüp satabilecek. 
24 Haziran 1993, Hürriyet 

YEĞEN YAHYA, BİR KAMU BANKASINI DAHA VURDU 
Şekerbank'ı 20 milyon dolar dolandırmak iddiasıyla hakkında dava açılan Cumhurbaşkanı Süleyman Demirel'in yeğeni Yahya Demirel, bu kez de Halk Bankası'ndan aldığı 4.5 milyon doları geri ödemiyor. TBMM KİT Komisyonu, bu vurguna Yüksek Denetleme Kurulu'nun el koymasını istedi. 
20 Mayıs 1994, Hürriyet 

2. YEĞEN VAKASI 
Demirel Ailesi'nde bir "Yahya skandalı" daha patladı. Cumhurbaşkanı'nın yeğeni Murat Demirel'in bedelli askerlik yapmak için Almanya'da çeşitli işler çevirdiği ortaya çıktı. 
27 Nisan 1995, Hürriyet 

DEMİREL'E SUÇÜSTÜ 
Egebank'tan çuval çuval para çıkarılırken görüntüler var. Yönetmine el konulmasından bir gece önce Egebank'ın kasasından banka yetkililerince çuvallar içinde para çıkarıldığı, güvenlik kamerası görüntüleriyle belirlendi. Kasetler poliste. 
1 Ekim 2000, Radikal 

SUSURLUK - DEMİREL BAĞLANTISI 
Susurluk sanıklarından eski Özel Harekatçı İbrahim Şahin, geçen gün Kadıköy Adliyesi'ne lüks bir Volvo ile geldi. Şahin'in bindiği aracın sahibi Murat Demirel. 
2 Ocak 2001, Milliyet 

EGEBANK'TA "AİLE HORTUMU" 
Hakkında tutuklama kararı çıkarılan Cavit Çağlar ile Egebank'ın eski sahibi Demirel'in usulsüz kredi ilişkisine girdikleri öğrenildi. Egebank'tan alınan usulsüz kredilerin Çağlar ile Demirel şirketleri arasında paylaşıldığı belirlendi. 
4 Ocak 2001, Yeni Şafak 

ŞEYTANA PABUCUNU TERS GİYDİRDİ 
Murat Demirel, Cavit Çağlar'a ve devlete öyle kazık attı ki... Çağlar'ın Egebank'a olan borcu, Demirel'in paravan şirketlerine devredildi. Çağlar borcu şirkete ödedi, Egebank tek kuruş alamadı. 
7 Ocak 2001, Radikal 

DEMİREL KOĞUŞU HARACA KESTİ 
3 aydır Ulucanlar Cezaevi'nde bulunan Murat Demirel, koğuş için çok masraf yaptığını belirterek Buffalo Operasyonu sanıklarından 30 bin dolar istedi. Buffalocular "Biz bu parayı vermeyiz" deyince ortam gerginleşti. Demirel ısrarlı davranınca Buffalocular, üzerinde "Parayı verin" yazan notu cezaevi idaresine verdi. 
11 Ocak 2001, Milliyet 



</TEXT>
</DOC>
