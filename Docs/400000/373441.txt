<DOC>
<DOCNO> 373441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur30.html </URL>
<DATE> 2005/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Eve giren hırsız, genç kızın boğazını kesti 
</HEADLINE>
<TEXT>

     Hasan KILIÇ OSMANİYE, DHA 

      OSMANİYE’de bir evden cep telefonu çalan 15 yaşındaki O.K., çıkarken kendisini fark eden ev sahibinin 22 yaşındaki üvey kızı Aysel Atar’ın boğazını bıçakla keserek, yaraladı. 
     O.K., Fatih Mahallesi 11 sokaktaki 2 numaralı iki katlı evin üst katına 3 gün önce sabah saat 06.00 sıralarında hırsızlık amacıyla girdi. Ev sahibi Kadriye Demircan’a ait cep telefonunu çalan zanlı, bu sırada uyanan ev sahibinin üvey kızı Aysel Atar’a yakalandı. Telaşa kapılan zanlı, elindeki bıçakla Atar’ın boğazını kesip, kaçtı. Genç kızın bağırtısıyla uyanan evdekiler, Aysel’i Osmaniye Devlet Hastanesi’ne götürdü. Boğazına 28 dikiş atılan Atar, olayı anlatırken gözyaşlarını tutamadı. İlk defa başlarına böyle bir olayın geldiğini bildiren baba Süleyman Atar ise, bazı kişilerin, 400 YTL’lik cep telefonunu hırsızlardan 50 YTL’ye satın alıp, satmasını eleştirdi. 
     Soruşturmayı yürüten polis eşkale uyan, sabıkası da bulunan hırsız zanlısı O.K.’yi yakaladı. Suçlamayı kabul etmeyen O.K., Aysel Atar tarafından teşhis edildi. Genç kız, yüzleştirme sırasında yaşadığı olayın da etkisiyle baygınlık geçirdi. 
     Cumhuriyet Savcılığı’nca ifadesi alındıktan sonra tutuklanma istemiyle nöbetçi mahkemeye sevk edilen zanlı, tutuksuz yargılanmak üzere serbest bırakıldı. 
     
</TEXT>
</DOC>
