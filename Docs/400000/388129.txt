<DOC>
<DOCNO> 388129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/siy07.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede sadece Van ve YÖK'e tırpan 
</HEADLINE>
<TEXT>


Hükümet, 2006 bütçesinde sadece Van Yüzüncü Yıl Üniversitesi ile YÖK'ün paylarında kesinti yaptı 

ÖNDER YILMAZ Ankara 


Hükümet, 2006 bütçesinde üniversitelere ayrılan paylarda Van Yüzüncü Yıl Üniversitesi ile YÖK bütçesinde kesinti yaptı. Kesintinin Rektör Yücel Aşkın'ın tutuklandığı süreçte gerçekleşmesi dikkat çekti. 
2006 Mali Yılı Bütçesi'nde Türkiye'deki tüm üniversitelerin bütçelerini yüzde 50 ile yüzde 121 arasında artıran hükümet, sadece Van Yüzüncü Yıl Üniversitesi'nin bütçesinde 465 bin YTL kesintiye gitti. 2005 bütçesinde bu üniversiteye 83 milyon 112 bin YTL pay ayıran hükümet, 2006 bütçesinde 82 milyon 637 bin YTL öngördü. 
Üniversiteye yönelik bilimsel araştırma faaliyetlerine ayrılan "sermaye gideri" kaleminde yapılan kısıtlamanın büyüğüklüğü de dikkat çekti. Üniversitenin geçen yıl 27 milyon 674 bin YTL olan sermaye gideri 2006 için 10 milyon 596 bin YTL'ye indirildi. 

YÖK de nasibini aldı 
Bütçe kesintisi uygulamasından Başbakan Erdoğan'la sık sık polemiğe giren YÖK de nasibini aldı. 2005'te 23 milyon 348 bin YTL olan YÖK bütçesi, 2006 için 23 milyon 011 bin YTL olarak öngörüldü. 
Bütçede 50 üniversite ve 2 enstitü için ayrılan payları artıran hükümet, en yüksek artırımı yüzde 121 ile Anadolu Üniversitesi bütçesinde yaptı. 2005'te 82 milyon YTL olan üniversitenin 2006 bütçesi 182 milyon YTL olarak öngörüldü. 


</TEXT>
</DOC>
