<DOC>
<DOCNO> 367406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo37.html </URL>
<DATE> 2005/08/05/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Türkiye 43 - Macaristan 44 
</HEADLINE>
<TEXT>

     Basketbolda, 22. Avrupa Genç Bayanlar Basketbol Şampiyonası finalleri, Macaristan’ın başkenti Budapeşte’de başladı. 
     10 gün sürecek şampiyonanın ilk maçında, ev sahibi Macaristan ile karşılaşan Genç Bayan Milliler, karşılaşmadan 44-43 yenik ayrıldı. 
     Maçın ilk periyodunu 14-7’lik skorla üstün tamamlayan ay-yıldızlılar, ilk devreyi de 23-11 galip kapadı. 
     3. periyotta da üstünlüğünü sürdüren Genç Bayan Milliler, bu periyodu da 37-27’lik skorla önde kaparken, son periyotta basit hatalar yapan ve savunmada ribaunt alamayan Türkiye, karşılaşmadan 44-43 yenik ayrıldı. Maçtan sonra Türk Milli Takımı Antrenörü Ayhan Avcı, yaptığı açıklamada, Milli Takım’ın son periyotta çok kötü oynadığını, grup maçlarında ev sahibi Macaristan ile çekiştiklerini belirterek, gruptan, ilk 2’ye girerek çıkacaklarını söyledi. Milli takım, yarın TSİ 14.30’da İtalya’ya karşı mücadele edecek. 
     
</TEXT>
</DOC>
