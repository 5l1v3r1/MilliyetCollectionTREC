<DOC>
<DOCNO> 377556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo17.html </URL>
<DATE> 2005/09/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Raikkonen, Belçika Grand Prix'sinin galibi oldu... 
</HEADLINE>
<TEXT>

     Formula 1’de sezonun 16. yarışı olan Belçika Grand Prix’sini, McLaren Mercedes’in Finli pilotu Kimi Raikkonen kazandı. 
     Belçika’nın Spa Francorchamps Pisti’nde 44 tur üzerinden düzenlenen toplam 306.927 kilometrelik yarışa, ortalama 204.569 kilometre hız yaparak, 1.30.01.295 derecesiyle ilk sırada tamamlayan Kimi Raikkonen, böylece bu pistte 2. kez yarış kazanmış oldu. 
     Dün yapılan sıralama turlarında takım arkadaşı Juan Pablo Montoya’nın ardından en iyi 2. dereceyi yaparak 2. cepte yarışa başlayan Raikkonen, yarış boyunca istikrarlı sürüşünü sürdürdü ve sezonun 6. birinciliğine imza attı. 
     Sürücüler klasmanında şampiyonluğa en yakın isim olan Renault’un İspanyol pilotu Fernando Alonso, liderin 28 saniye gerisinden gelerek yarışı 2. sırada tamamlarken, şampiyonluk yolunda çok büyük bir avantaj yakaladı. 
     Alonso, bu yarışta en yakın rakibi Raikkonen’den 4 puan fazla alsaydı, Formula 1 tarihinin en genç şampiyon pilotu unvanını elde edecekti. 
     Sıralama turunda en iyi zamanı yaparak, yarışa ilk sırada başlayan McLaren Mercedes’in bir diğer pilotu Juan Pablo Montoya, takım arkadaşı Raikkonen’in arkasında 2. sırada sürdürdüğü yarışın 40. turunda Antonio Pizzonia’nın arkadan çarpmasıyla yarış dışı kalarak puan alamadı. 
     Geçen hafta Monza Pisti’nde yapılan yarışı kazanan Montoya’nın, bu yarışta puan alması durumunda McLaren Mercedes, markalar klasmanında Renault’un önüne geçecekti. 
     Ferrari’nin rekortmen pilotu Alman Michael Schumacher, Spa Pisti’nde de talihsizlik yaşayarak kaza yaptı ve pisti terketmek zorunda kaldı. 
     BAR Honda pilotu Jenson Button’un 3. olduğu Belçika Grand Prix’sinde, BMW Williams’in Avustralyalı pilotu Mark Webber 4. sırayı aldı. 
     Spa Pisti’nde Juan Pablo Montoya, Antonio Pizzonia, Jarno Trulli, David Coulthard, Michael Schumacher, Takuma Sato ve Giancarlo Fisichella, teknik sorun yaşayarak veya kaza yaparak yarış dışı kaldılar. 
     Belçika Grand Prix’sinin ardından sürücüler ve markalar klasmanında puan durumu şöyle 
     
     Sürücüler 
     1 Fernando Alonso İspanya Renault 111. 
     2 Kimi Raikkonen Finlandiya McLaren Mercedes 86. 
     3 Michael Schumacher Almanya Ferrari 55. 
     4 Juan Pablo Montoya Kolombiya McLaren Mercedes 50. 
     5 Jarno Trulli İtalya Toyota 43. 
     6 Giancarlo Fisichella İtalya Renault 41. 
     7 Ralf Schumacher Almanya Toyota 37. 
     8 Rubens Barrichello Brezilya Ferrari 35. 
     9 Jenson Button İngiltere BAR Honda 30. 
     10 Mark Webber Avustralya BMW Williams 29. 
     11 Nick Heidfeld Almanya BMW Williams 28. 
     12 David Coulthard İngiltere Red Bull Racing 21. 
     13 Jacques Villeneuve Kanada Sauber Petronas 9. 
     14 Felipe Massa Brezilya Sauber Petronas 8. 
     15 Tiago Monteiro Portekiz Jordan 7. 
     16 Alexander Wurz Avusturya McLaren Mercedes 6. 
     17 Narain Karthikeyan Hindistan Jordan 5. 
     18 Christian Klien Avusturya Red Bull Racing 5. 
     19 Christijan Albers Hollanda Minardi Cosworth 4. 
     20 Pedro de la Rosa İspanya McLaren Mercedes 4. 
     21 Patrick Friesacher Avusturya Minardi Cosworth 3. 
     22 Antonio Pizzonia Brezilya BMW Williams 2. 
     23 Takuma Sato Japonya BAR Honda 1. 
     24 Vitantonio Liuzzi İtalya Red Bull Racing 1. 
     25 Robert Doornbos Hollanda Minardi Cosworth. 
     
     Markalar klasmanı 
     1 Renault 152. 
     2 McLaren Mercedes 146. 
     3 Ferrari 90. 
     4 Toyota 80. 
     5 BMW Williams 59. 
     6 BAR-Honda 31. 
     7 Red Bull Racing 27. 
     8 Sauber Petronas 17. 
     9 Jordan 12. 
     10 Minardi Cosworth 7. 
     
</TEXT>
</DOC>
