<DOC>
<DOCNO> 384636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/agun.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'12 Eylül' AİHM'ye 
</HEADLINE>
<TEXT>


12 Eylül döneminin generallerinin yargılanmasını isteyen Devrimci İşçi Sendikaları Konfederasyonu AİHM'ye başvurdu. Genel Başkan Süleyman Çelebi, "Evren 'unutun" dedi, ama biz ne unuttuk ne de affedeceğiz" dedi 

Belma Akçura - İstanbul 

"12 Eylül'ü ne unuturuz, ne de affederiz" diyen Devrimci İşçi Sendikaları Konfederasyonu DİSK , başta Kenan Evren olmak üzere, dönemin generallerinin yargılanmasına ilişkin iç hukuk yollarını tüketince, 84 yöneticisi adına davayı AİHM'ye götürdü. 
12 Eylül generalleri tarafından 1980 öncesi olayların baş sorumlusu olarak gösterilen DİSK yöneticileri, işkence gördükleri Davutpaşa Kışlası'nın içinde bulunan Otağ-ı Hümayun'u da İnsan Hakları Müzesi yapmak için izin istedi. 
DİSK, 9 Eylül'de AİHM'ye başvuruda bulundu. Dilekçede, dönemin Genelkurmay Başkanı ve kuvvet komutanlarının yargılanmaları ve cezalandırılmaları istemiyle suç duyurusunda bulunduklarını, ancak 6 Kasım 2004'te Ankara Cumhuriyet Başsavcılığı'nın taleplerini reddettiğine dikkat çekildi. Dilekçede, bu karara itirazlarının da 27 Aralık 2004'te Sincan Ağır Ceza Mahkemesi'nce kabul edilmediği belirtildi. 

Etkili başvurma hakkı ihlali 
Anayasanın geçici 15. maddesi ileri sürülerek etkili başvuruda bulunma haklarının ihlal edildiğini öne süren DİSK Genel Başkanı Süleyman Çelebi, "Evren 'unutun" dedi ama biz ne unuttuk ne de affedeceğiz. Şu anda Kenan Evren ve arkadaşları DİSK'in başvurusu üzerine AİHM'nin kapısında bekliyor. Ama bazı arkadaşlar h l arayıp 'Siz niye dava açmıyorsunuz' diye soruyor" dedi. 
12 Eylül'ün peşini bırakmadıklarının da en iyi kanıtının bu davayı AİHM'ye götürmek olduğunu belirten Çelebi, "Soruşturmalardan işkencelerden geçtik, 110 gün sonra biz savcının huzuruna çıktık. Uydurdukları raporlara dayalı 12 yıl süren bir davanın hesabını kim verecek " diye konuştu. 

İşkencehane müzesi 

12 Eylül'de Davutpaşa Kışlası'nın içinde yer alan Otağ-ı Hümayun'da kendilerine işkence yapıldığını söyleyen Çelebi, şöyle devam etti "İşkence gören arkadaşlarla toplandık, anılarımızı görmek için gittik, gezdik. Otağ-ı Hümayun tam bir harabeye dönmüş. Yıldız Teknik Üniversitesi'nden burayı demokrasi ve insan hakları müzesi yapmak için istedik." Çelebi, üniversitenin yanıt vermemesi üzerine yeniden başvuruda bulunduklarını belirterek, "Dedik ki burası bir müze olursa bu tür insanlık suçu işlemek o kadar da kolay olmaz" dedi. 

Belgeler depoda bulundu 

DİSK, bir süre önce depolarından birinde ortaya çıkan bir oda dolusu 12 Eylül yargılamalarında delil olarak bulundurulan belge, bilgi ve eşyaya ulaştı. DİSK davasında delil olarak mahkemeye sunulan pazardan alınan biblo türü eşyalardan, eski İstanbul Belediye Başkanı Ahmet İsvan'ın günlüğüne, MİT'in raporlarından, polisin soruşturmalarına, sanat filmlerine kadar her türlü belgenin 2-3 ay içerisinde tasnif edilerek kamuoyuna açıklanması bekleniyor. 

1400 sanık beraat etti 

DİSK, 1980 öncesi olayların baş sorumlusu olarak gösterildi. Darbenin hemen ardından grevler askıya alındı, 500 bin üyeli DİSK kapatılarak varlıklarına el konuldu. 5 bin 430 kişi soruşturmadan geçirildi. DİSK davası, 24 Aralık 1981 günü mahkeme salonuna dönüştürülen Atatürk Öğrenci Sitesi'nde başladı. 1477 kişi yargılandı, 84 DİSK yöneticisi hakkında idam istendi. Dava sonunda sanıkların tümü beraat etti. Askeri Yargıtay'ın 1991'de kapatma kararını kaldırması üzerine DİSK yeniden çalışmalarına başladı. 


</TEXT>
</DOC>
