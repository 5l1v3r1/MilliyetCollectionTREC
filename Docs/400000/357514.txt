<DOC>
<DOCNO> 357514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko04.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ispartalılar bölündü 
</HEADLINE>
<TEXT>



TMSF'nin Şevket Demirel'lerin şirketlerine el koyması Isparta'yı böldü. Bazı hemşehrileri, TMSF'nin el koymasını 'doğru bir girişim' olarak değerlendirirken, bazı Ispartalılar karşı çıktı. Isparta caddelerinde, halkın operasyon hakkındaki görüşlerini aldık 
Yılmaz İkizoğlu Emekli öğretmen Devlete karşı hatalı davrandılarsa iyi olmuştur. Daha önce yapılması gerekiyordu. Ama oğlunun cezasını babasının çekmesi yanlış. Yılmaz Aybattı Emekli Bu olay Demirel'ler için hoş olmadı. Isparta'ya hizmetleri büyük. Yalnızca 10 emekliden 8'i onlardandır. Mevlüt Çelik Terzi Devleti hortumlayanların malını alsınlar. Devletin bu kadar parası varken IMF'ye dilencilik yapmasın. Mehmet Fidan Esnaf Hak yerini buldu. Bundan sonra hiç kimse saman altından su yürütemeyecek. Mehmet Altınok Esnaf Şevket Demirel, Isparta'da işadamlığı yaptı. Büyük bir hizmet verdi. Ali İhsan Dede Esnaf El koyma yanlış. 40 yıl Ispartalı'nın başını eğdirmemiş. Tacettin Uncu Esnaf Bence iyi oldu. Herkes çaldığını ödesin. Oğlunun suçunu babasının çekmesi doğru. 

Sanayi - Ticaret Odası destek çıktı 
Isparta Ticaret ve Sanayi Odası Meclisi, Şevket Demirel'in şirketlerine el konulmasına tepki amacıyla, her türlü eylem için yönetime yetki verdi. Olağanüstü toplanan oda meclisinde, Şevket Demirel'e destek konusu görüşüldü. Üyelerden bazıları, "Yönetim yürüsün, biz arkasından yürürüz" dedi. Destek için yürüyüş de dahil olmak üzere her türlü etkinlik için yönetime yetki verilmesi kabul edildi. 

'Ağalık TMSF'ye geçti' Operasyon sonrası Isparta yerel basını Dokuzuncu Cumhurbaşkanı Süleyman Demirel'in 'Bu bir gasptır' sözünü manşetlere çekti. Gülkent, ikinci haber olarak 'Isparta'nın yeni ağası TMSF' başlığını kullandı. Çözüm, Demirel'in sözü ile TMSF'den Fethi Çalık'ın 'operasyonlar sürecek' açıklamasına yer verirken, Manşet gazetesi de birinci sayfasını aynı şekilde oluşturdu. Isparta ve Haber gazeteleri Demirel'in, Hakimiyet ise TMSF'nin açıklamalarını birinci haber yaptı. 


</TEXT>
</DOC>
