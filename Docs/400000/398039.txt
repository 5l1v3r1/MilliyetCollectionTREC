<DOC>
<DOCNO> 398039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur36.html </URL>
<DATE> 2005/11/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hakkari Valisi Gürbüz Kendimi Hakkarili olarak hissediyorum 
</HEADLINE>
<TEXT>

     Hakkari Valisi Erdoğan Gürbüz, "Kendimi Hakkarili olarak hissediyorum, burayı unutmak mümkün değil" dedi. 
     Tokat Valiliği’ne atanan Vali Gürbüz, valilik tarafından yapımı tamamlanan ve kendi adını taşıyan 388 öğrenci kapasiteli öğrenci yurdunun açılış törenine katıldı. 
     Törende konuşan Gürbüz, yaşadığı sürece Hakkari’yi hiç unutmayacağını belirterek, vatan bayrağının dalgalandığı her yerde onurla görev yapacağını kaydetti. 
     Devletin ve hükümetin takdiriyle güzel serhat şehri Hakkari’den Tokat’a atandığını anımsatan Gürbüz, konuşmasını şöyle sürdürdü 
     "Önümüzdeki hafta yeni valimiz gelecek. Ben kendisini çok yakından tanıyorum, tecrübeli bir valimizdir. İnşallah hizmet bayrağını hedefe ulaştıracaktır. Daha büyük hizmetler yapılacaktır. Bu veda konuşması değil, çünkü biz bir ilden bir ile gidiyoruz. Buranın fahri takipçisi olacağım. Sizlere söz veriyorum. Onun için bir veda konuşması yapmıyorum. Çünkü kendimi Hakkarili olarak hissediyorum, burayı unutmak mümkün değildir. Yaşadığım müddetçe burayı unutmam mümkün değildir." Türkiye’de terör olayları olmaması durumunda ülkenin, Avrupa’nın en güzel turizm cenneti olacağını ifade eden Gürbüz, güvenlik kuvvetlerinin, jandarmanın ve polisin sağladığı güvenlik ortamı içinde bu pansiyonları yaptıklarını, ancak terör nedeniyle görev yapacak öğretmen bulmakta zorluk çekildiğini bildirdi. 
     Gürbüz, daha sonra kendi adını taşıyan ve yaklaşık 1 trilyon 500 milyar liraya mal olan pansiyonun açılışını yaptı. Gürbüz pansiyonu gezdikten sonra öğrencilere giysi ve kalem hediye etti. 
     
</TEXT>
</DOC>
