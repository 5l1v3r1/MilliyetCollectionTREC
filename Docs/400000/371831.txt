<DOC>
<DOCNO> 371831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun37.html </URL>
<DATE> 2005/08/22/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Irak Anayasası'nda yine tam uzlaşma sağlanamadı... 
</HEADLINE>
<TEXT>

     Irak Anayasa Taslağı öngörüldüğü gibi bu akşam meclise ulaştı, ancak anayasadaki uzlaşılamayan konular yüzünden oylama yapılamadı. 
     Meclis Başkanı Hacim El Hasani, Anayasa Taslağı’nın, bu akşam toplanan meclise ulaştığını, ancak taslakta çözülmesi gereken konular olduğunu belirtti. 
     El Hasani, tüm tarafların, gelecek üç günde anlaşma sağlanamayan konuları çözmeye çalışacağını belirtti. 
     Oylama yapılmadan oturumu erteleyen Meclis Başkanı, daha sonra gazetecilere yaptığı açıklamada, üzerinde anlaşılamayan konuların federalizm, federal birimlerin oluşturulması, anayasada Baas Partisi’nden ne şekilde söz edileceğiyle ilgili sorunlarla devlet başkanı, parlamento ve kabine arasında güç paylaşımı olduğunu söyledi. 
     Geçici Irak Anayasası uyarınca 15 Ağustos’ta meclise sunulması gereken Anayasa Taslağı’nın hazırlanma süresi, yine bazı konularda uzlaşma sağlanamadığı için bir hafta ertelenmişti. 
     
</TEXT>
</DOC>
