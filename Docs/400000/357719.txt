<DOC>
<DOCNO> 357719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/dunya/adun.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En değerli bilezik 
</HEADLINE>
<TEXT>


Dünyanın dört bir yanından yüz binlerce gösterici, çarşamba günü Edinburgh'da G8 liderleri önünde insandan bilezik figürü oluşturarak yoksullara yardım çağrısı yapacak 

DIŞ HABERLER SERVİSİ 


Önümüzdeki çarşamba en zengin 8 ülkenin liderini biraraya getirecek İskoçya'nın Edinburgh kentindeki G8 zirvesi için hazırlıklar tamamlanırken, zirvede yoksulluğun tarihe gömülmesini sağlayacak kararlar alınması yönünde baskı oluşturmak isteyen protestocular, 2 gün sonraki büyük yürüyüş öncesinde dün kentte prova yaptı ve Edinburgh'u felç etti. Dün 250 bin kişinin katıldığı yürüyüşte Afrika'daki açlığı görmezden gelen dünyanın en gelişmiş 8 ülkesinin silaha yatırım yapması protesto edildi. 
Çarşamba günü dünyanın dört bir yanından gelen protestocuların katılacağı çok daha büyük bir yürüyüş düzenlenecek. Zirve sırasındaki bu gösteride liderlere "Make poverty history" Yoksulluğu tarihe gömün çağrısı yapılacak. 

Beyaz giyecekler 
Edinburgh'a gelen ve aralarında küreselleşme karşıtı anarşistlerden çevrecilere kadar çeşitli siyasi görüşten grupların yer aldığı göstericiler, zirve sırasındaki yürüyüşe beyaz kıyafetler giyerek katılacak. Edinburgh Şatosu'ndan yola çıkacak göstericiler, Prens Caddesi üzerinde dairesel bir güzerg hta yürüyecek. Böylelikle beyaz giysiler içindeki yürüyüşçüler dev bir bilezik figürü oluşturacak. Beyaz bilezik figürüyle yoksullara yardım mesajı verilecek. 
İskoçya polisi, yürüyüş nedeniyle güvenlik önlemlerini artırdı. Polis, güzerg hta göstericilerin silah olarak kullanabileceği her türlü objeyi topladı. İskoçya parlamentosu ve İngiltere Kraliçesi Elizabeth II'nin Edinburgh'daki resmi ikametg hı çelik plakalarla kaplandı. Yol üzerindeki işyerleri de tahta perdelerle örtüldü. Finans kuruluşları ve McDonald's gibi ABD markalarının ve çokuluslu firmaların binalarında hummalı bir çalışma sürdürülüyor. Mahkemeler de duruşmalara ara verdi. 

Zenginler ne konuşacak 

Sanayileşmiş 7 ülke ABD, Almanya, Japonya, Fransa, İngiltere, İtalya ve Kanada ile Rusya'nın oluşturduğu G8 ülkelerinin Edinburgh zirvesi aslında ekonomik ve ticari sorunları ele almak üzere planlanmıştı. Ancak son zamanlarda esen rüzgarlar gündemi yoksullukla mücadele ve Afrika'ya yardım olarak değiştirdi. Edinburgh'da ayrıca küresel ısınma tehdidi üzerinde de durulacak. 
Yoksulluğu tarihe gömün çağrısı yapan protestocular zengin ülke liderlerinin küreselleşen dünyada sorumluluklarını idrak etmesini istiyor. Protestoculara göre, küreselleşmenin nimetlerinden yararlanmak için her kesimin üzerine düşen sorumluluklarını da yerine getirmesi gerekiyor. Liderlerden, Afrika ve öteki yoksul ülkelerinin borçlarının silinmesi ve geri kalmış ülkelerin kendi ürünlerini serbestçe satabilmesi için ticari engellerin kaldırılması isteniyor. 


</TEXT>
</DOC>
