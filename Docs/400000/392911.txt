<DOC>
<DOCNO> 392911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivaslılar Pastırma bizim, Kayseri'nin değil 
</HEADLINE>
<TEXT>


Sivaslılar, 'Pastırma, Kayseri'nin değil Sivas'ındır' diyor. Güler Sucukları'nın sahibi Kuzubey, Sivas pastırmasının daha lezzetli olduğunu ileri sürdü 


Sivaslı pastırma ustası Kuzubey Güler, pastırma ve sucuğun anavatanı sayılan Kayseri'ye, Sivas'ta ürettikleri pastırmalardan sattıklarını bildirdi. 
Güler Sucukları'nın sahibi Kuzubey Güler, kentte ürettikleri pastırmaların başta Kayseri olmak üzere Türkiye'nin dört bir yanından rağbet gördüğünü kaydetti. Sivas pastırmasının Türkiye genelinde lezzet bakımından hiçbir pastırmanın yerini tutmadığını öne süren Güler, pastırmanın merkezinin Sivas olduğunu savundu. 
Kentte Organize Sanayi Bölgesi'nde 3 bin 500 metrekarelik tesiste faaliyet gösteren fabrikalarında sucuk ve pastırma ürettiklerini belirten Güler, burada üretilen pastırmalara Kayserili firmaların ilgi gösterdiğini belirtti. Kayseri'deki firma yetkililerinin pastırmayı Sivas'tan aldıklarını söylemediğini iddia eden Güler, şöyle konuştu 
"Türkiye geneline Sivas pastırması satıyoruz. Kayseri'ye de uzun yıllardan beri Sivas pastırması gönderiyoruz. Pastırmanın merkezi Sivas olduğu bir gerçektir. İlimizin pastırma piyasasında, üretiminde özel bir yeri vardır. Pastırma Kayseri'de meşhur olsa da aslında bizim pastırmamız daha lezzetlidir. Türklerin dünya mutfağına kazandırmış olduğu ender lezzetlerden biri olan pastırmayı Sivaslı ustalar en iyi şekilde üretiyor." 




</TEXT>
</DOC>
