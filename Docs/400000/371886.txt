<DOC>
<DOCNO> 371886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy11.html </URL>
<DATE> 2005/08/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sanatçı ve yazarlardan Başbakan'a destek Umutlar yeşerdi 
</HEADLINE>
<TEXT>

     Mahsun Kırmızıgül ve Murathan Mungan'ın da aralarında bulunduğu 50'ye yakın sanatçı ve yazar tarafından imzalanan kamuoyuna çağrı metninde, ''Başbakan Recep Tayyip Erdoğan'ın Ankara ve Diyarbakır'da Kürt sorununa dönük verdiği mesajların önemsendiği ve desteklendiği'' bildirildi. 
     Fındıkzade Kaya Otel'de düzenlenen basın toplantısında konuşan gazeteci-yazar Eyyüp Demir, Başbakan Erdoğan'ın Kürt sorunu konusunda kullandığı birtakım ifadelerin çok sıcak etki yaptığını, bunun üzerine gazeteci-yazar Ömer Leventoğlu ile Kürt yazar ve sanatçılarına dönük çağrı metni hazırladıklarını söyledi. 
     Demir, barış sürecine ve demokratik açılımlara fırsat verilmesi çağrısını içeren metni 50'ye yakın sanatçı ve yazarın imzaladığını kaydetti. 
     Müzisyen Diyar tarafından okunan çağrı metninde, bugüne kadar tabu olduğu düşünülen sorunların cesaretle tanımlanıp, çözüme kavuşturulmasının, toplumun ortak arzusu olduğu belirtilerek, ''Başbakan Recep Tayyip Erdoğan'ın Ankara ve Diyarbakır'da Kürt sorununa dönük verdiği mesajlar, toplumun her kesiminde çözüm doğrultusunda umutları yeşertti'' denildi. 
     Sorunun açıklıkla ve cesaretle tanımlanması, bu konuda geçmişte hatalar yapılmış olabileceğinin kabul edilmesinin önemli ve değerli olduğu ifade edilen metinde, şunlar kaydedildi 
     ''Ortaya konan iradenin gerisinde ne kadar kapsamlı ve somut bir program olduğu sorulabilir. Fakat bundan da önemlisi barış ve demokrasi yönündeki bu iradenin ortaya çıkmış olmasıdır. Bunu kendi başına önemsiyor ve destekliyoruz. Bu irade değerlidir, çünkü şiddeti kutsamıyor, reddediyor. Bu irade önemlidir, çünkü canın azizliğini siyasetin merkezine koyuyor. Bu irade desteklenmelidir çünkü hepimizin barışa, demokrasiye, özgürlüklere ve insan haklarına ihtiyacı var. 
     Gün toplumsal barış adına büyük buluşmayı gerçekleştirerek, kendimizi ve toplumumuzu güçlendirme günüdür. Gün, birbirimizi farklılıklarımızla kabul ederek, dayanışmayı örme günüdür.'' Şiddetin yeniden tırmandırılmasının herkese kaybettireceği vurgulanan metinde, şu ifadelere yer verildi 
     ''İmzası bulunanlar diyoruz ki şiddet kayıtsız ve koşulsuz bir biçimde sona erdirilmelidir. Aksi takdirde bu tarihsel demokratik açılım siyasetinin karşılık bulamadan sona ermesi hepimize kaybettirecektir. 
     Sorunların çözümü için zamana ve hoşgörüye ihtiyaç vardır. Bu nedenle Kürt sorununun toplumsal, siyasal, kültürel ve ekonomik alanda çözülmesine dönük atılacak her pozitif adımı destekliyor, çatışma ortamının son bulup, barışçıl çabaların egemen kılınması için tüm toplumsal kesimleri duyarlı olmaya çağırıyoruz.'' Toplantıda, ''Kürt sorunu ile terör sorununu ayırmak gerekir diye bir kavram ortaya çıktı. Bu konuda ne düşünüyorsunuz '' sorusunu yanıtlayan ve metinde imzası bulunan yazar Mehmet Metiner, Türkiye'nin bir Kürt, bir de terör sorunu bulunduğunu, ikisini birbirinden ayırt ederek çözmek gerektiğini söyledi. 
     Kürt sorununu telaffuz etmenin ülkenin bütünlüğüne zarar vermeyeceğini kaydeden Metiner, ''Kürt sorunu, ivedilikle çözümlenmesi gereken bir sorundur. Terör de sadece bu sorunun doğurduğu bir sonuçtur. Sadece sonuçlarla uğraşarak sorunu ortadan kaldırmak mümkün değildir. O yüzden bu ayrım önemlidir'' dedi. 
     
     BAŞKA BİR AÇIKLAMA 
     Bu arada, kendilerini ''İstanbul'da Yaşayan Din Adamları'' olarak nitelendiren grup adına Türkiye Makine Mühendisleri Odası TMMOB İstanbul Şubesi'nde basın toplantısı düzenleyen Mehmet Sıddık Dönmez, Türkler ve Kürtler'in, bin yıllık beraberlik sonucu aynı mahallelerde, camilerde ve okullarda beraber yaşayan iki halk olduklarını söyledi. Dönmez, kucaklaşmaya ve birlikte yaşamaya her zamankinden daha fazla ihtiyaç duyulduğunu kaydetti. 
     Dönmez, Başbakan'ın Diyarbakır'da yaptığı değerlendirmeyi desteklediklerini ve sorunun çözümü için gerekli adımların atılmasını istediklerini bildirdi. 
     
</TEXT>
</DOC>
