<DOC>
<DOCNO> 391101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy03.html </URL>
<DATE> 2005/10/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Cumhuriyet resepsiyonunda vali eşi peruk taktı iddiası 
</HEADLINE>
<TEXT>

     DHA 

EDİRNE Valisi Nusret Miroğlu'nun, Cumhuriyet Bayramı nedeniyle verdiği resepsiyona, eşi Asuman Miroğlu’nun perukla katıldığı iddiaları damgasını vurdu. Davette katılanlar, gece boyunca valinin eşinin peruk taktığını konuştu. İçki servisi yapıyan resepsiyonun sonunda konuklar, 10'uncu Yıl marşını söyledi. 
     Cumhuriyet’in 82’inci kuruluş yıldönümü nedeniyle Edirne Valisi Nusret Miroğlu Lalezar Et Lokantası’nda resepsiyon verdi. Resepsiyona gelen konukları Asuman ve Nusret Miroğlu çifti salon girişinde tek tek ellerini sıkarak karşıladı. Üzerine uzun siyah elbise giyen Asuman Miroğlu’nun peruk taktığı iddiaları davet boyunca konuşuldu. 
     Resepsiyon boyunca saz grubu Türk Sanat Müziği eserlerini çaldı. Vali Miroğlu Cumhuriyetin 82'inci yılı nedeniyle hazırlanan ve üzerinde Türk Bayrağı ve Cumhuriyetin 82'inci yılı kutlu olsun’ yazılı pastayı kesti. Resepsiyon sonunda konuklar 10'uncu Yıl marşını söyledi. Davete 3'üncü Mekanize Tümen Komutanı Tümgeneral Recep Rıfkı Durusoy, Belediye Başkanı Hamdi Sedefçi ve yaklaşık 150 davetli katıldı. 
     
     KIRKLARELİ VE TEKİRDAĞ 

     Kırklareli Valisi İsmet Metin de, Cumhuriyet’in 82. Yılı nedeniyle Kırklareli Subay Orduevi’nde bir resepsiyon verdi. Vali İsmet Metin misafirlerini eşi Nurşen Metin ile birlikte kapıda karşıladı. Resepsiyonda içki servisi de yapıldı. 
     Davete Tugay Komutanı Tuğgeneral İhsan Uyar ve eşi Fatma Uyar, Belediye Başkanı Cavit Çağlayan ve eşi Figen Çağlayan, İl Emniyet Müdürü Reşat Altay ve eşi Filiz Altay katıldı. Saat 19.30’da başlayan resepsiyonda misafirlere Nutuk ve Atatürk rozeti armağan edildi. Vali İsmet Metin, eşiyle birlikte tüm masaları gezerek konuklarıyla ilgilendi. Trakya Üniversitesi Klasik Müzik Korosu da konuklara müzik ziyafeti verdi. Gece vilayet meydanındaki havai fişek gösterileriyle son buldu. 
     Tekirdağ Valisi Ahmet Özyurt’un resepsiyonu da Turizm Otelcilik Lisesi’nde düzenlendi. Vali Ahmet Özyurt konuklarını eşi Ayşe Özyurt ile birlikte karşıladı. Resepsiyonda konuklara içki servisi de yapıldı. 
     
</TEXT>
</DOC>
