<DOC>
<DOCNO> 392743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun35.html </URL>
<DATE> 2005/11/07/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Filistin yönetimi, Refah Sınır Kapısı'nın görüntülenmesine karşı çıktı 
</HEADLINE>
<TEXT>

     Filistin Ulusal Yönetimi, Mısır ile Gazze Şeridi arasındaki Refah Sınır Kapısı'ndan geçişlerle ilgili görüntülerin, İsrail'e canlı olarak aktarılmasına karşı çıktı. 
     Filistin Enformasyon Merkezi'nin web sitesinde yayımlanan ve Filistinli bir yetkiliye atfen verilen habere göre, Filistin Ulusal Özerk Yönetimi, İsrail'in, sınır kapısına konulacak modern akıllı kameralarla, geçişlerin canlı aktarılması isteğini reddetti ve Refah görüntülerinin, çekildikten ancak 24 saat sonra İsrail'e aktarılacağını kaydetti. 
     Önümüzdeki hafta açılması beklenen Refah sınır kapısına kameraların yerleştirilmesi işlemleri hafta sonunda tamamlanmış ve Avrupa Birliği'nin sınır kapısında üçüncü taraf olarak yer alması taraflarca kabul görmüştü. 
     Bu arada, Refah Kapısı'nın bu gece yarısından itibaren, Mısır tarafında bekleyen onlarca Filistinlinin Gazze Şeridi'ne geçişleri için 9 saat süreyle açılacağı bildirildi. 
     Kapı, yarın sabah 09.00 itibarıyla tekrar kapatılacak. 
     
</TEXT>
</DOC>
