<DOC>
<DOCNO> 388518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun30.html </URL>
<DATE> 2005/10/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Romanya'da yeni kuş gribi 
</HEADLINE>
<TEXT>

     Romanya'da yeni bir kuş gribi vakası tespit edildi. 
     Tarım Bakanlığı sözcüsü Adrian Tibu, ülkenin doğusunda, Moldova sınırında yeni bir kuş gribi vakası tespit ettiklerini açıkladı. 
     Tibu, Vaslui bölgesindeki Prut nehri kıyısında bulunan bir balıkçıl kuşundan alınan örnekler üzerinde yapılan testlerde kuş gribi H5 virüsü türüne rastlandığını söyledi. 
     Kuştan alınan örnekler üzerinde ölümcül H5N1 virüsü bulunup bulunmadığını belirlemek için test yapıldığı kaydedildi. 
     Vaslui bölgesi yerel hükümet yetkilisi Ioan Zaharia, balıkçıl kuşunun Falciu köyü yakınında bulunduğunu belirtti. 
     Falciu köyü, daha önce Tuna deltasında H5N1 virüsü tespit edilen kuşların bulunduğu Cearmulia de Jos bölgesinin 100 kilometre kuzeyinde bulunuyor. 
     Romanya, bu ay başında, güneydoğuda bulunan Tuna nehri deltasındaki iki köyde kuşlarda ölümcül kuş gribi virüsü H5N1 tespit edilen ilk Avrupa ülkesi olmuştu. 
     
</TEXT>
</DOC>
