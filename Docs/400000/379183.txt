<DOC>
<DOCNO> 379183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun02.html </URL>
<DATE> 2005/09/17/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Fischer Merkel Başbakanlığa layık değil çünkü Türkiye politikası hata 
</HEADLINE>
<TEXT>

     Sosyal Demokrat Partili SPD Almanya Başbakanı Gerhard Schröder, Birlik 90 Yeşiller Partisi’nden Dışişleri Bakanı Joschka Fischer ve Hıristiyan Demokrat Birlik Partisi CDU 
     Genel Başkanı Angela Merkel, partilerinin başkent Berlin’de düzenledikleri seçim mitinglerine katıldılar. 
     Dışişleri Bakanı Fischer, partisinin Tempelhof havaalanında düzenlediği seçim mitinginde yaptığı konuşmada, Merkel’i eleştirerek, "Merkel Başbakan olmaya layık değil, çünkü Türkiye politikası tehlikeli ve tarihi bir hata" dedi. 
     Türkiye ile 3 Ekim’de AB üyelik müzakerelerine başlanması yönünde tüm AB ülkelerinin birlikte karar aldıklarını hatırlatan Fischer, "Bu konuda ne Türkiye, ne de bizler bir riske giriyoruz. Müzakereler adım adım sürdürülecek. Sonuçta başarılı olabilir, Avrupa’ya uygun bir Türkiye’nin yaratılmasına katkı sağlayabiliriz" diye konuştu. 
     Merkel’in sadece oy peşinde koştuğunu kaydeden Fischer, "Güvenlik açısından Irak savaşından sonra Türkiye konusunda da 2. kez hata yapan biri Başbakanlığa layık değil" dedi. 
     Mitingde konuşan Birlik 90 Yeşiller Partisi Eş Başkanı Claudia Roth ise, SPD ile CDU arasında bir büyük koalisyon oluşturulmasına karşı çıkarak, böyle bir koalisyonun ülkede durgunluk anlamına geleceğini savundu. 
     Başbakan Schröder’i, SPD Genel Başkanı Franz Müntefering ve tanınmış yazar Günther Grass ile birlikte Gendarmenmarkt Jandarma pazarı adlı meydanda selamlayan Berlin Eyaleti Başbakanı Klaus Wowereit SPD ise, konuşması sırasında, "Bild gazetesi Türk kökenli seçmenlerin büyük çoğunluğunun SPD’ye oy vereceğini yazdı. Türk kökenli seçmenlerin büyük çoğunluğunun SPD’ye oy vermesinden gurur duyuyoruz" dedi. 
     Başbakan Schröder ise, AB’yi daha ileriye götürmek istemelerinin nedeninin, geçmişte Avrupa’da yaşanan savaşlardan sonra nihai bir barış kıtası yaratmak olduğunu söyledi. 
     Bu düşüncenin hiçbir zaman kaybedilmemesi gerektiğini ifade eden Schröder, CDU Genel Başkanı Merkel’i de Irak politikasından dolayı eleştirerek, "Merkel’in Irak’a asker gönderilmesi düşüncesinden vazgeçmesine seviniyorum, ancak önemli olan dış baskılara karşı direnme gücünün olması" şeklinde konuştu. 
     Schröder ayrıca, ülkede aşırı sağcılara karşı mücadelenin kararlı bir şekilde sürdürülmesi gerektiğini kaydederek, "Bizlerden farklı yaşayan insanlara saygı duymalıyız" dedi. 
     Grass da, yabancıların Almanya için bir kazanç olduğunu belirterek, "Yabancıların kültürlerini değiştirmelerini istememeliyiz. O zaman onlar da bizim kültürümüzü öğrenmeye ilgi duyacaklardır" diye konuştu. 
     Merkel ise, Berlin’deki Tempodrom adlı salonda yaptığı seçim konuşmasında, Almanya’daki işsizliğin sürekli arttığını ve ekonomik durumun kötüye gittiğini öne sürerek, SPD ve Yeşiller’in iktidardan uzaklaştırılmaları için her türlü çabanın harcanması gerektiğini belirtti. 
     Hıristiyan Sosyal Birlik Partisi CSU Genel Başkanı Edmund Stoiber ise Münih kentinde düzenlediği seçim mitinginde, Türkiye’nin çok büyük ve farklı kültürden gelen bir ülke olduğu gerekçesiyle AB üyeliğine bir kez daha karşı çıktı. 
     
</TEXT>
</DOC>
