<DOC>
<DOCNO> 373699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/yas03.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakolda linç girişimi 
</HEADLINE>
<TEXT>


Denizli'de 40 kişi, yakınlarını bıçaklayan zanlıyı karakoldan çıkarıp dövdü. Zanlıyı polis güçlükle kurtardı 

RAMAZAN ÇETİN DHA 

Denizli Sarayköy'de bıçakla yaralama suçundan gözaltına alınan Mehmet Akyüz, polis merkezini basan 40 kişilik grup tarafından dövüldü. Linç girişiminde bulunan grup, uyarı ateşi sonrası dağıldı. 
Bir düğünden dönen Cengiz Taşçı 27 ile Akyüz 27 arasında önceki gece tartışma çıktı. Tartışmanın kavgaya dönüşmesiyle Akyüz, Taşçı'yı bacağından yaraladı. Taşçı, hastaneye kaldırılırken, Akyüz'ü de polis yakaladı. Ancak Taşçı'nın yakınları 01.00'de Akyüz'ün götürüldüğü Sarayköy Polis Merkezi Amirliği önünde toplandı. Taşlı ve sopalı 40 kişilik grup, polisten Akyüz'ü kendilerine teslim etmesini istedi. "Dağılın" uyarısına aldırmayan topluluk, polis merkezini basarak gözaltındaki Akyüz'ü dışarı çıkarıp dövmeye başladı. 2 polisin havaya uyarı ateşi açması üzerine dağılan gruptaki Erhan Gültekin'in omzuna bir kurşun isabet etti. Akyüz ile Gültekin hastanede tedavi altına alındı. 
Bölgeye gönderilen takviye kuvvetler önlem alırken, polis merkezinin çevresini araştıran ekipler, taş ve sopalar buldu. Akyüz, tedavisinin ardından yeniden polis merkezine getirilirken, Taşçı ve Gültekin'in hayati tehlikelerinin bulunmadığı belirtildi. Bu arada Akyüz'ün dövülmesi olayıyla ilgili olarak 2 kişinin gözaltına alındığı ve daha sonra serbest bırakıldığı öğrenildi. Taşçı'nın ağabeyleri Ali Taşçı ve Adil Taşçı ile arkadaşları Tuncay Küçükağa'nın da arandığı belirtildi. 


</TEXT>
</DOC>
