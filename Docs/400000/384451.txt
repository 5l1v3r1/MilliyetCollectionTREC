<DOC>
<DOCNO> 384451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun29.html </URL>
<DATE> 2005/10/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Blair'den Irak'ta İran iması... 
</HEADLINE>
<TEXT>

     İngiltere Başbakanı Tony Blair, yeni Irak'ta demokratik değişim için ortak olduklarını söyledi. 
     Blair, ülkesini ziyaret eden Irak Devlet Başkanı Celal Talabani ile yaklaşık bir saat süren görüşmesinin ardından düzenlenen basın toplantısında, geçen üç yılda Irak'ta demokrasi yönünde önemli mesafe alındığını belirtti. 
     Bu dönemde bazı güvenlik sorunlarının yaşandığını kaydeden Blair, sorunun, ''bazı kesimlerin demokratik sürecin başarısız olmasını istemesinden'' kaynaklandığını savundu. 
     Blair, son iki yıllık dönemde demokrasiyi gerçekten istediğini ortaya koyanın Irak halkı olduğunu ifade ederek, ''Ortadoğu'da demokrasiye inanmanın imkansız olduğuna dair görüşe Irak halkı bu tavrıyla en iyi yanıtı vermiştir'' dedi. 
     Bu sebeple Irak halkına yardıma devam ettiklerini, istikrarın bozulmasına izin vermediklerini anlatan Blair, ''Kendimize güvenmeliyiz. Yeni Irak'ta demokratik değişim için ortağız. Amacımız bazılarının söylediği gibi kendi stratejik çıkarlarımız değil, Irak'ın işleyen gerçek bir demokrasiye kavuşmasıdır'' diye konuştu. 
     İngiltere Başbakanı, Irak yönetimi istediği müddetçe bu ülkede kalarak onlara yardım edeceklerini söyledi. 
     
     TALABANİ 
     Talabani de, İngiltere başta olmak üzere, Saddam rejiminden kurtulması ve demokrasiyi kurması için Irak halkına yardım eden herkese teşekkür etti. 
     Saddam dönemindeki Irak'ı ''yer üstünde bir toplama kampı, yer altında ise bir toplu mezar'' olarak niteleyen Talabani, İngiliz askerinin süreçte gösterdiği cesaret ve saygınlığı unutmayacaklarını ifade etti. 
     Gelecek hafta yapılacak Anayasa referandumunun önemine işaret eden Talabani, Irak halkının bir kez daha demokrasi ve özgürlükleri temel alacağını ve terörizmi reddedeceğini vurguladı. 
     Çokuluslu gücün Irak'tan askerini çekmesine dair yaşanan tartışmalara da dikkati çeken Talabani, söz konusu gücün demokrasinin yerleştirilmesine ve terörizmin alt edilmesine çalışılan Irak'tan yakın zamanda çekilmesinin felaket olacağını savundu. 
     Bu konuda bir zamanlama ortaya koymanın de terörizmin amacına hizmet edeceğini belirten Talabani, kimsenin Irak'ın terörizme teslim edilmesini destekleyemeyeceğini söyledi. 
     
     İRAN KUŞKUSU 
     Toplantının soru-yanıt bölümünde, Başbakan Blair'e, dün akşam bir İngiliz yetkilinin kimliğini açıklamadan İran'a yönelik suçlamaları hatırlatıldı ve yorumu soruldu. 
     Blair, son zamanlarda bölgede İngiliz askeri ve diğer çokuluslu güce yönelik saldırılarda yeni bir patlayıcının kullanıldığını, bu patlayıcının yapısının İranlı unsurlar ya da Hizbullah'tan kuşku duyulmasına yol açtığını söyledi. 
     Şimdilik tam olarak emin olunamayacağını da kaydeden Blair, ''Ancak açıkça söylüyorum, İran'a söylüyorum bir kez daha Irak'ta görev yapan İngiliz askeri BM kararına göre orada bulunuyor. İran ya da bölgedeki hiçbir diğer ülke için Irak'a müdahale etmek ya da askerimize karşı terörizmi desteklemek kabul edilebilir değildir'' dedi. 
     İran'ın bu iddiaları reddettiğine de dikkat çeken Blair, soruşturmayı sürdüreceklerini bildirdi. 
     Talabani de, ''İranlı kardeşlerimiz bunu reddediyor. 'Biz Irak halkına ve çokuluslu güce yönelik bir şey yapmıyoruz. Çünkü Irak'ı istikrar içinde görmek istiyoruz' diyorlar'' dedi. 
     
</TEXT>
</DOC>
