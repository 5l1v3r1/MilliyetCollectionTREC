<DOC>
<DOCNO> 362940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Fenerli Appiah 
</HEADLINE>
<TEXT>



Fenerbahçe'nin yeni transferi Stephen Appiah, "İstanbul'a gelecek olmaktan dolayı çok mutluyum" dedi. 
Torino'da yöneticiler Mahmut Uslu ve Hakan Bilal Kutlualp ile yaklaşık 10 saat süren bir pazarlığın ardından 4 1 yıllık sözleşmeye imza atan Ganalı yıldız, "Fenerbahçe'nin kaliteli oyuncuları var, ben de bunların arasına katılacağım. Takımda yer alabilmek için çok çalışacağım. Fenerbahçe, Türkiye Ligi'nin şampiyon takımı. Umarım benim de katkılarımla her şey daha iyi olur" diye konuştu. 
İkinci Başkan Nihat Özdemir ise "Gerçekten çok büyük bir transfer gerçekleştirdik" dedi. Özdemir, "Fenerbahçe bu transfer sezonunda da Türkiye'ye bir yıldız daha kazandırdı. Takıma çok büyük katkıları olacağına inanıyorum. Appiah genç yaşına rağmen uluslararası deneyimi çok fazla bir oyuncu. Öncelikli hedefimiz Avrupa'da başarılı olmak. Bu amaç doğrultusunda, daha önce söylediğimiz gibi ihtiyacımız olan bölgeye yapılan bir transferdir. Verdiğimiz sözü tuttuk. Önemli bir eksiğimizi giderdik" ifadelerini kullandı. 
Bu arada Appiah imza sonrası yöneticilerle konuşup, pazartesi ya da salı günü İstanbul'a gelmek üzere izin istedi. Kutlualp ve Uslu da Teknik Direktör Daum ile görüştükten sonra bunu uygun görüp, Ganalı yıldıza izni verdi. Gelecek hafta İstanbul'da olacak olan Appiah sağlık kontrolünden geçtikten sonra takımla çalışmalara başlayacak. 

Fener'in 3 derdi 

Appiah'ın transferinde mutlu sona ulaşan Sarı - Lacivertli ekip, şimdi sakatlıkları bir türlü düzelmeyen Servet ve Anelka ile takıma dönüp dönmeyeceği soru işareti olan Rüştü'nün durumlarına kilitlendi 

CÜNEYT KARAKAYA 

Fenerbahçe Teknik Direktörü Christoph Daum, Stephen Appiah'ın transferi nedeniyle rahat bir nefes alırken, gözünü durumları soru işareti olan üç futbolcuya çevirdi. 
Sakatlıkları nedeniyle takımdan uzak kalan Servet ve Anelka ile geri gelip gelmeyeceği tam bir kördüğüm olan Rüştü'ye odaklanan Alman teknik adam, en kısa sürede bu sıkıntılardan da kurtulmak istiyor. 
Sezonu hırsı nedeniyle erken açan ancak aşırı yükleme nedeniyle sağ aşil tendonunda büyük bir problem yaşayan Servet'in uzun bir süre daha forma giymesi şimdilik zor gibi gözüküyor. Sürekli iğne tedavisi gören tecrübeli oyuncunun gelecek hafta yapılacak kontrollerden sonra durumu netleşecek. 

Sakatlıkları aynı 
Anelka'nın da sakatlığı Servet ile hemen hemen aynı. Hazırlık çalışmalarına fırtına gibi girmesine rağmen aşil tendonundaki problem yüzünden formasına hasret kalan Fransız oyuncunun kısa sürede eski formunu yakalamasının güç olduğu belirtildi. 
Yönetimin, yıllık ücrette anlaşma sağlayamadığı Rüştü konusundaki gelişmeleri de merakla bekleyen Teknik Direktör Daum, pazartesi günü olayın netleşmesini umuyor. Alman hocanın, milli kalecinin yine takımda kalması için yöneticilere baskı uyguladığı ve fedak rlık istediği bildirildi. 

'Aklınızı kullanın' 

Teknik Direktör Daum dünkü antrenman sırasında oyuncularını sık sık uyardı, "Biraz dikkatli olun. Hata istemiyorum" diye çıkıştı 


Yeni sezon hazırlıklarını Almanya'da sürdüren Fenerbahçe dünkü çalışmasını Victoria Köln takımının sahasında gerçekleştirdi. Teknik Direktör Christoph Daum, antrenman öncesi futbolcularıyla kısa bir toplantı düzenledi. Tecrübeli çalıştırıcının, Anderlecht maçında yapılan hataları anlattığı öğrenildi. 20 dakikalık kültür - fizik hareketleriyle başlayan idmanda, Anderlecht maçında forma giyen futbolcular koşu, forma giymeyen oyuncular ise 5'e 2 top çalışması yaptı. Daum, idmanda da sık sık oyuncularını, "Kafanızı çalıştırın. Biraz dikkat" diye uyarması di-kkat çekti. Alman hoca, öğleden sonra oyuncularına iki saatlik şehir turu izni verdi. 

Serkan'ın korkusu yok 

Sarı - Lacivertli ekibin genç futbolcusu, "Rekabetten başarı doğar. Kendime güveniyorum. Yeni sezonda da formamı kimseye kaptırmam" diye konuştu 

YALÇIN TÜRK 

Anderlecht karşısında yine çalışkanlığı ve enerjisiyle tam not alan Serkan Balcı iddialı açıklamalar yaptı. 
Fenerbahçe'nin genç yıldızı, "İlk hazırlık maçında 2-0 öne geçtik ancak konsantrasyon eksikliğinden dolayı berabere kaldık. Ancak ortaya koyduğumuz futbolla iyi bir takım olduğumuzu gösterdik. Hazırlıklarımızın meyvesini ligde alacağımıza inanıyorum. Önümüzde daha çok zaman var. Lige en iyi şekilde gireceğiz" dedi. 
Takımda forma rekabetinin arttığını, ancak bu rekabetten başarı doğacağını söyleyen Serkan, "Ben kendime güveniyorum. Yeni sezonda yine formamı kaptırmam" diye konuştu. 
Genç yıldız, Ganalı orta saha oyuncusu Stephen Appiah'ın transferi ile ilgili olarak da "Çok iyi bir transfer. Fenerbahçe'ye güç katacaktır" yorumunu yaparken, kaleci Volkan da destek çıktı. Serkan, "Onunla bir sorun yaşanacağını sanmıyorum. Fenerbahçe kalesini koruyacak kapasiteye sahip" dedi. 

'Kafam hiç rahat değil' 

İlk hazırlık maçında Fenerbahçe kalesini koruyan ve iki gol yiyen Volkan Demirel ilginç açıklamalar yaptı. Genç kaleci, "Buradan Fenerbahçe camiasına sesleniyorum. Bu kale benim olacak. Artık herkes bunu kafasına koysun. Ancak son günlerde kafam hep karışık. Futbola tam olarak kendimi veremiyorum. Bunun nedenlerini de herkes biliyor. Ancak şu bir gerçek ki, Allah'ın izniyle 5 Ağustos'tan itibaren Fenerbahçe kalesini devralacağım ve bir daha da bırakmayacağım. Bu hırsı, bu inancı hissediyorum. Fenerbahçe taraftarı da bana inandıklarını ilk maçta gösterdi. Ben de kafam rahat olunca neler yapabileceğimi herkese göstereceğim. Anderlecht maçına gelince Biz iyi oynadık. Bir kaç hata yaptık, maç berabere bitti" diye konuştu. 

S.Liege sınavı 

Sarı - Lacivertliler, Almanya kampındaki ikinci hazırlık maçını bugün Belçika'nın Standart Liege takımı ile oynayacak. Liege'de yapılacak karşılaşma saat 21.00'de başlayacak ve Lig TV'den naklen yayınlanacak. Fenerbahçe, son sınavını ise pazar günü Köln karşısında verecek. Sarı - Lacivertli ekip pazartesi günü ise Türkiye'ye dönerek, Samandıra Tesisleri'nde hazırlıklarına devam edecek. 

Başkana teşekkür 

YUSUF DURSUN 

Teknik Direktör Daum'un, Appiah'ın transferinden sonra Başkan Aziz Yıldırım'ı arayarak teşekkür ettiği öğrenildi. Ganalı oyuncunun, Alman hocanın listesinde ilk sırada bulunduğu bildirildi. Daum'un, Başkan Yıldırım'a "Siz büyük bir fedak rlık yaparak Fenerbahçe'nin geleceği için önemli bir transfere imza attınız. Artık iş bize düşüyor. Yeni sezonda hepinizin keyif alacağı bir takım yaratmak için daha fazla çalışacağız. Göreceksiniz Appiah çok büyük işlere imza atacak" ifadelerini kullandığı öğrenildi. 

Serhat'tan açık kapı 

Anderlecht forması altında eski takımına gol atan Serhat Akın, "Maça çıktığımda sanki Fenerbahçe için oynayacakmış gibi hissettim" dedi. Genç golcü, "Sağolsun Fenerbahçeli taraftarlar beni burada da yalnız bırakmadılar. Onları hiç bir zaman unutmayacağım. Burada Fenerbahçeli Serhat olarak oynuyorum. Beni öyle biliyorlar, öyle de kalsın" diye konuştu. Serhat ayrıca, Galatasaray ya da Beşiktaş'tan teklif aldığı takdirde profesyonel olarak değerlendireceğini, ama gönlünün Fenerbahçe'den yana olduğunu söyledi. 


</TEXT>
</DOC>
