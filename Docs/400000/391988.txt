<DOC>
<DOCNO> 391988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy10.html </URL>
<DATE> 2005/11/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bakan Güler Bu yıl doğalgaz yüzde 49 arttı, biz yüzde 15 zam yaptık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bu yıl doğalgazda yüzde 49 artış olmasına rağmen bunu tüketiciye yüzde 15 oranında yansıttıklarını söyledi. 
     Güler, İtalya Üretim Faaliyetleri Bakanı Claudio Scajola’nın davetlisi olarak, Güney Avrupa doğalgaz ringi çerçevesinde sürmekte olan projelerin takibi ve Türkiye, Yunanistan ile İtalya arasındaki diğer enerji işbirliği konularını görüşmek üzere İtalya’nın Lecce şehrine gitti. 
     İtalyan Havayolları’na ait uçakla Roma’ya hareket eden Güler, Atatürk Havalimanı VIP Salonu’nda yaptığı açıklamada, Yunanistan Kalkınma Bakanı Dimitris Sioufas’ın da hazır bulunacağı toplantıda, İtalya-Yunanistan doğalgaz hattı bağlantısına ilişkin hükümetler arası anlaşma töreninin yapılacağını kaydetti. 
     Güler, gelecek yıl Türkiye’ye gelecek olan Şahdeniz doğalgazının Türkiye üzerinden Yunanistan’a ve Adriyatik Denizi’nden de İtalya’ya ulaşacağını bildirdi. 
     Basın mensuplarının doğalgaz fiyatlarına yapılan zamla ilgili sorularını da yanıtlayan Güler, "Bu yıl doğalgaz yüzde 49 arttı. Biz ise yüzde 15 zam yaptık. Aslında tüketiciye mümkün olduğu kadar az yansımasını istiyoruz" dedi. 
     Doğalgazda petrole bağlı fiyat artışı oluşturulduğunu ifade eden Güler, şöyle konuştu 
     "Fiyat formülü o şekilde. 6 ay ile 9 ay geriden geliyor fiyat oluşumu. Dolayısıyla biz yüzde 49’luk artışı yansıtmadık. Bunu yüzde 15 olarak yansıttık. Daha önce 2 tane yüzde 5 yapmıştık. Şimdi bir 
     tane daha yaklaşık yüzde 5 yapmış olduk. Amacımız, tüketiciye bunu mümkün olduğu kadar az yansıtmak ve BOTAŞ’ın da böyle bir politikası var. Elektrikte yerli kaynaklara büyük ağırlık verdiğimiz için 3 yıldır zam yapmıyoruz. Doğalgaz ise tamamen ithal bağlantılı olduğu için, onu da dediğim gibi tüketiciye en az şekliyle yansıtmaya çalışıyoruz. BOTAŞ’ın böyle bir fiyat politikası sürüyor." 
     
     DOĞALGAZ ZAMLARI 
     Bakan Güler, doğalgazda aradaki yüzde 34’lük fiyat farkının nasıl karşılandığına ilişkin soruya karşılık da şunları söyledi 
     "Maliyetimizi kıstık, ayrıca karımızı ona göre ayarlıyoruz. Çünkü bir yandan da elimizdeki gazı kullanmak zorundayız. Bu eğer farklı bir şekilde olsa bu sefer doğalgaz elimizde kalacak. Onun için hem tüketicinin hakkını korumak, hem de BOTAŞ’ın durumunu gözetmek için böyle bir fiyat politikasını hükümet olarak ve BOTAŞ olarak uyguluyoruz. 
     Bizim Ruslar’la yaptığımız Mavi Akım ile ilgili anlaşmada 40 milyar metreküplük ’al ya da öde’ veya ’kullanmasan da öde’ diye bahsedilen, kullanmasak da ödeyeceğimiz bir doğalgaz miktarı vardı. O 40 milyar metreküpü de biz indirdik. Ayrıca fiyatı da tek fiyat olarak 
     düşürdük. Mavi Akım da dahil hepsi düştü. Biz onun da avantajını kullanıyoruz. Onun için yansıtmadık. Eğer biz o anlaşmayı yapmamış olsaydık, halimiz duman olurdu. O indirimin avantajlarını da kullanıyoruz. Onun için de tüketiciye minimum yansıtıyoruz. Yoksa tam yansıtmaya kalksaydık, bu rakamların çok daha üstünde zamlar olurdu." 
     
</TEXT>
</DOC>
