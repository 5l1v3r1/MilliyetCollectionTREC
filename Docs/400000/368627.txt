<DOC>
<DOCNO> 368627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko22.html </URL>
<DATE> 2005/08/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
IIF Türkiye'ye 10 milyar doların üstünde yabancı sermaye girecek 
</HEADLINE>
<TEXT>

     Mustafa Seven AA 

Merkezi Washington'da bulunan Uluslararası Finans Enstitüsü IIF , Türkiye'ye bu yıl ve gelecek yıl 10'ar milyar doların üzerinde doğrudan yabancı sermaye girişinin beklendiğini bildirdi. 
     A.A muhabirinin, bankaların ve mali kuruluşların üye olduğu IIF'nin raporundan derlediği bilgiye göre, makro ekonomideki gelişmeler, enflasyondaki düşüş, Uluslararası Para Fonu IMF ile stand-by programının yürütülmesi, özelleştirmenin hızlanması, yabancı bankaların Türkiye'ye ilgilerinin artması ve Avrupa Birliği AB ile müzakerelerin başlayacak olması gibi unsurlar, Türkiye'ye doğrudan yabancı sermaye girişini artıracak. 
     Türkiye'nin özellikle enflasyon, borçlanma ve kamu finansman açığı konularında önemli iyileşmeler kaydettiğinin vurgulandığı raporda, doğrudan yabancı sermayenin yanı sıra, dolaylı portföy cinsinden yabancı sermayenin de Türkiye'de artış gösterdiği vurgulandı. 
     
     8 MİLYAR DOLARLIK ÖZELLEŞTİRME GELİRİ... 
     Büyük özelleştirmelerin gerçekleştirilmeye başlandığına dikkat çekilen raporda, bütün bu gelişmeler çerçevesinde, Türkiye'ye girecek olan yabancı sermayenin artarak devam edeceği ifade edildi. 
     Türkiye'nin bu yıl, özelleştirme hedefini tutturacağının belirtildiği raporda, özelleştirmelerin bu trendde devam etmesi halinde, gelecek yıl 8 milyar dolardan fazla özelleştirme geliri elde edebileceği ifade edildi. 
     Türkiye'nin başarılı kamu maliyesi politikası sonucunda kamu finansman açığını daralttığı ve faiz dışı fazla hedefini tutturduğunun belirtildiği raporda, Hükümet'in, gelecek yıl, daha çok yatırıma kaynak ayırabilmek için muhtemelen IMF'den, faiz dışı fazla hedefinin düşürülmesini isteyeceği vurgulandı. Enerji özelleştirmelerinin ise bazı düzenlemelerin gerekmesi nedeniyle, gelecek yıldan itibaren hız kazanabileceği de kaydedildi. 
     
     MERKEZ BANKASI'NIN FAİZ POLİTİKASI... 
     Merkez Bankası'nın faiz politikasını yürütürken, enflasyon ve cari işlemler açığı ikilemi arasında kaldığının vurgulandığı raporda, Merkez Bankası'nın faiz oranlarını düşürmesinin YTL'yi zayıflatarak, cari işlemler açığının daraltılmasına katkıda bulunacağı, faiz oranlarının değiştirilmemesinin ise enflasyonla mücadeleye destek olacağı ifade edildi. 
     
     CARİ İŞLEMLER AÇIĞI... 
     Cari işlemler açığının en önemli sorunların başında geldiğine dikkat çekilen raporda, bu yıl gayri safi yurtiçi hasılanın GSYİH yüzde 5.1 oranında beklenen cari açığın, gelecek yıl, artan ihracatla birlikte GSYİH'nin yüzde 4.7'sine gerileyebileceği kaydedildi. 
     Raporda, kamu maliyesi politikasının yolunda gitmesi durumunda, AB'de, Türkiye'yi ilgilendiren olumsuz gelişmelerin Türkiye ekonomisini etkilemeyeceği de vurgulandı. 
     
</TEXT>
</DOC>
