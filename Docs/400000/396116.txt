<DOC>
<DOCNO> 396116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo31.html </URL>
<DATE> 2005/11/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Huggel Panik ve korkuya kapılarak misilleme amacıyla tekme attım 
</HEADLINE>
<TEXT>

     İsviçre Milli Takımı oyuncusu Benjamin Huggel, "Tekme attığım için ben de ceza alabilirim" dedi. 
     Huggel, çarşamba günü Türkiye ile yaptıkları maçın sonunda Türk Milli Takımı Yardımcı Antrenörü Mehmet Özdilek’e tekme attığını, bu nedenle çıkan olaylar için verilen cezalara kendinin de dahil olabileceğini söyledi. 
     Almanya Birinci Ligi’nde Bundesliga Eintracht Frankfurt takımında forma giyen Huggel, konuyla ilgili Bild gazetesine yaptığı açıklamada, her iki tarafın da karıştığı kargaşada panik ve korkuya kapıldığını, misilleme yapmak amacıyla da Mehmet Özdilek’e tekme attığını belirtti. 
     Mehmet Özdilek’in, İsviçreli futbolcuya çelme takarken göründüğü bir fotoğrafa yer verilen haberde ayrıca, Huggel’in, "Ben sadece olaylardan canlı çıkabildiğim için mutluyum" ifadesi yer aldı. 
     Bayer Leverkusenli oyuncu Tranquillo Barnetta ise 3 Türk yetkilinin kendisini tekmelemeye çalıştığını savundu. 
     Kaleci antrenörü Erich Burgener ise stat tünelinin içindeki kabin görevlileri tarafından saldırıya uğradığını öne sürdü. 
     Burgener, Fransız spor gazetesi L’equipe’e yaptığı açıklamada, olanları "inanılmaz" olarak değerlendirerek, "Yüzüme ve kalçama yumruk yedim. Gördüğüm kadarıyla 5-6 kişi beni dövdü, çok korktum" dedi. 
     Borrussia Dortmund’da forma giyen İsviçreli Philipp Degen ise "Cehennem gibiydi. Daha önce hiç böyle vahşi bir deneyim yaşamamıştım. Hastaneye kaldırılan takım arkadaşımız Stephane Grichting, olaydan 1 gün sonra, idrarını kanlı ve acılı yapmaya başladı. Bu korkunç" diye konuştu. 
     
     ALTINTOP "BİZ TÜRKLER KAYBEDEMEYİZ" 

     Kaiserlauternli Türk oyuncu Hamit Altıntop ise Bild gazetesine yaptığı açıklamada, "Tüm dünyanın bu olayı konuşması çok acı verici. 
     Biz Türklerin çok farklı bir düşünce anlayışı olduğunu bilmelisiniz. 
     Kaybettiğimiz zaman çok hassas oluyoruz. Biz kaybedemeyiz" ifadesini kullandı. 
     Fenerbahçe’nin, Avrupa Şampiyonlar Ligi’nde mücadele ettiği E 
     Grubu’nda yer alan AC Milan’ın İsviçreli oyuncusu Johann Vogel ise fazla düşünmeye gerek olmadığını, olayların planlı bir şekilde yapıldığını savundu. 

     
</TEXT>
</DOC>
