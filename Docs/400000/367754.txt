<DOC>
<DOCNO> 367754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/siyaset/siy01.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'la barış zirvesi 
</HEADLINE>
<TEXT>


'Barış bildirisi' hazırlayan aydınlara randevu veren Başbakan, aralarında yazar Ağaoğlu'nun bulunduğu bir grup ismin gelmesini özellikle istedi 

Gökçer Tahincioğlu - Ankara 


Başbakan Recep Tayyip Erdoğan, çatışmaların durması, PKK'nın koşulsuz silah bırakması, hükümetin de gerekli demokratik önlemleri alması için 150 aydının imzasının bulunduğu bildiriyi hazırlayan "Barış İnisiyatifi"nin randevu talebine olumlu yanıt verdi. 
Çarşamba gerçekleşecek görüşmede inisiyatif sözcüleri dışında, bildiriye imza atan aydınlardan bazılarının da bulunmasını öngören Başbakanlık, kurucusu olduğu İnsan Hakları Derneği'nden İHD "PKK'ya destek verdiği" gerekçesiyle ayrılan yazar Adalet Ağaoğlu'nun katılımını da "özellikle" istedi. 
Abdurrahman Dilipak, Akın Birdal, Baskın Oran, Elif Şafak, Halil Ergün, Hrant Dink, Melih Aşık, Müjde Ar, Orhan Pamuk'un da aralarında bulunduğu 150 aydının imza koyduğu bildiriyi, "Barış İnisiyatifi" adı verilen oluşumun sözcüsü İstanbul Tabip Odası Başkanı Prof. Dr. Gencay Gürsoy açıklamıştı. 

'Hükümeti dinleriz' 
Edinilen bilgiye göre, inisiyatif aynı dönemde hükümete görüşlerini doğrudan anlatabilmek için Erdoğan'dan randevu talep etti. Erdoğan, çarşamba günü görüşmenin gerçekleşebileceğini bildirdi. 
İnisiyatif Sözcüsü Gürsoy, "Sivil otoritenin konuya nasıl baktığını öğrenmek istiyoruz... Hükümetten belki, gerilim ortamından yararlanmak isteyen, sertlik yanlısı tavırlarla ilgili demokratik ortamı bozmayacak bir inisiyatif koymasını isteyebiliriz. Ancak koşullar değiştiğinden daha çok hükümeti dinleyeceğiz" dedi. 
Gürsoy, şunları kaydetti "Hükümet kararsız izlenimi veriyor ama Genelkurmay Başkanı'nın, yetkilerin kısıtlandığı açıklamasına verilen cevaplar dikkate alınırsa, demokratik ortamın yıpranmaması konusundaki tavrını olumlu karşılıyoruz." 

İşte o listeye eklenenler 

Başbakanlık, görüşmenin sadece bildiriyi hazırlayan ekiple sınırlı tutulmamasını, imzası bulunan bazı aydınların da bulunmasını istedi. Başbakanlık'ın talebi üzerine, Prof. Dr. Gencay Gürsoy, Radikal yazarı Nuray Mert, ÖDP Genel Başkan Yardımcısı Hakan Tahmaz, Cumhuriyet yazarı Oral Çalışlar, işadamı Osman Kavala, TMMOB üyesi Tayfun Mater'in bulunduğu heyete, Hürriyet Gazetesi yazarı Ahmet Hakan Coşkun, avukat Yücel Sayman, Yeni Şafak gazetesi yazarı Ali Bayramoğlu, Mazlum - Der Başkanı Yılmaz Ensarioğlu, Yeni Şafak gazetesi yazarı Mustafa Karaalioğlu ile İHD'den istifasıyla gündeme gelen yazar Adalet Ağaoğlu da eklendi. 


</TEXT>
</DOC>
