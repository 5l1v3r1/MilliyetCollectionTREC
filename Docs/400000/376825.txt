<DOC>
<DOCNO> 376825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur14.html </URL>
<DATE> 2005/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şehir magandaları 5 yılda 25 can aldı 
</HEADLINE>
<TEXT>

     Emniyet istatistiklerine göre, meskun mahalde silah atma olaylarında 5 yılda 25 kişi hayatını kaybetti, 1 kişi yaralandı. 
     AA muhabirinin Emniyet Genel Müdürlüğü istatistiklerinden derlediği bilgiye göre, 2000-2005 yılları arasında Türkiye genelinde, polis sorumluluk bölgesinde meydana gelen "Meskun Mahalde silah atma" suçunu işleyen 32 bin 261 kişi hakkında yasal işlem yapıldı. 
     Olaylarda, tabanca ve yivli av tüfeği olmak üzere 6 bin 793’ü ruhsatsız, 5 bin 601 ruhsatlı silaha el konuldu. 
     Türkiye genelinde 2005 yılı Haziran ayı itibariyle polis sorumluluk bölgesinde 601 bin 689 ruhsatlı silah bulunduğu, bunların 597 bin 121’inin tabanca, 4 bin 568’inin ise yivli av tüfeği olduğu 
     kaydedildi. 
     İlgili kanunun gerektirdiği şartları yerine getiren kişilerde 284 bin 289 taşıma, 312 bin 832 bulundurma ruhsatlı silah bulunduğu belirtilen istatistiklerde, ruhsatlı silahların 108 bin 689’unun kamu görevlilerinde, 51 bin 841’inin emekli kamu mensuplarında, 77 bin 892’sinin meslek mensuplarında ve 45 bin 867’sinin de can güvenliği 
     gerekçesiyle vatandaşlarda olduğu bildirildi. 
     Son 5 yıl içerisinde 25 kişinin bu tür olaylarda hayatını kaybettiği, 2005 yılı Ocak-Temmuz ayları arasındaki 6 aylık dönemde ise silah atma olaylarında ölen olmadığı belirtildi. 
     "Meskun Mahalde silah atma" olayı sonucunda yaralanan 1 kişinin 101’nin 2000’de, 118’inin 2001’de, 104’ünün 2002’de, 84’ünün 2003’de, 73’ünün ise 2004 yılında olduğu kaydedilirken, 2005 yılının 6 
     aylık diliminde de 51 kişinin yaralandığı vurgulandı. 
     
     RUHSATLI SİLAHLARLA İŞLENEN SUÇLAR AZALIYOR 
     Türkiye genelinde 2004 yılının ilk altı ayında ateşli silahlarla işlenen bütün suçların bin 393’ünün ruhsatlı silahlarla, 5 bin 352’sinin de ruhsatsız silahlarla işlendiği tespit edilirken, 2005 
     yılının aynı döneminde ateşli silahlarla işlenen suçlardan bin 320’sinin ruhsatlı, 6 bin 105’nin ise ruhsatsız silahlarla gerçekleştiği belirlendi. "Meskun Mahalde Silah Atma" suçlarının da ayrıca derlendiği istatistiklere göre, olaylarda, 2000 yılında bin 420, 2001’de bin 331, 2002’de bin 263, 2003’de bin 90, 2004 yılında ise bin 84 ruhsatsız silah kullanıldı. 2005 yılının Ocak-Temmuz arasındaki 6 aylık sürede ise 605 ruhsatsız silah hakkında işlem yapıldı. Ateşli silahların, taşınması, bulundurulması ve satın alınması için 6136 sayılı kanun ve ilgili yönetmeliklerle düzenleme yapıldığını hatırlatan emniyet yetkilileri, bu düzenlemelere göre, adli, idari ve sağlık yönünden silah taşımaya ve bulundurmaya engel halleri bulunmayan kişilerin ruhsatlı silah sahibi olmalarına izin verildiğini hatırlattılar. İlgili kanuna göre ateşli silah ve mermilerinin yasadışı yollarla ülkeye sokulması, buna teşebbüs edilmesi, bu şekilde ülkeye sokulmuş silahların naklinin ve satışının yapılması hallerinde 5 yıldan 8 yıla kadar ağır hapis, bu suçların 2 veya daha çok kişi tarafından işlenmesi halinde 8 yıldan 12 yıla kadar ağır hapis cezası veriliyor. Yetkililer ayrıca, bu fiilleri işlemek amacıyla teşekkül kuranlara da 10 yıldan 15 yıla kadar ağır hapis cezası verilebileceğine dikkat çekiyor. Kanunun 13. maddesine göre, kanun hükümlerine aykırı olarak ateşli silahlarla, bunlara ait mermileri satın alan, taşıyan veya bulunduranlar hakkında 1 yıldan 3 yıla kadar hapis cezası verileceğini belirten yetkililer, Türk Ceza Kanunu’nun 170. maddesinde, kişileri tehlikeye atacak veya korku, kaygı yada panik yaratacak şekilde silah atanlara 6 aydan 3 yılı kadar hapis cezası verilmesinin öngörüldüğünü kaydediyor. 
     
</TEXT>
</DOC>
