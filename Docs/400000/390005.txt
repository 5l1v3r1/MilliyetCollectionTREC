<DOC>
<DOCNO> 390005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/gun05.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçilik, sergiyi önleyememiş 
</HEADLINE>
<TEXT>


YASEMİN ÇONGAR Washington 

Türkiye'nin Washington Büyükelçiliği'nin, ABD Senatosu'na ait binalardan birinde bu hafta açılan ve 4 gün süreceği belirtilen, "Body of Belief" İnancın Vücudu sergisini önceden engellemeye çalıştığı ortaya çıktı. Ancak Türk diplomatları, itirazlarına karşılık göremediler. 
Milliyet'e bilgi veren bir Türk diplomat, daha önce Cenevre'de ve New York'ta açılan serginin Washington'a da getirileceğinin, kendilerine, ABD Kongresi bünyesindeki Helsinki Komisyonu görevlilerince önceden aktarıldığını söyleyerek, "Biz uyarımızı zamanında yaptık" dedi. Türk Büyükelçiliği'nin sergi öncesinde, Helsinki Komisyonu Başkanı Cumhuriyetçi Senatör Sam Brownback'in başdanışmanı dahil bir dizi Kongre memuruyla temasa geçtiği ve "İnanç özgürlüğü konusundaki bir serginin özüne itirazımız yok. Ama bu alanda Türkiye'den çok daha sorunlu ülkeler varken, serginin Türkiye'ye verdiği ağırlık ve gerçekleri yansıtmayan bilgiler rahatsız edici" mesajını ilettiği öğrenildi. Helsinki Komisyonu'nun bir görevlisi de, "Türk diplomatların itirazlarını inandırıcı bulmadıklarını" söyledi. 
Becket Dinsel Özgürlük Fonu'nun düzenlediği sergide, Türkiye'deki türban yasağı, Merve Kavakçı'nın fotoğrafları eşliğinde eleştiriliyor. 



</TEXT>
</DOC>
