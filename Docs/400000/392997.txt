<DOC>
<DOCNO> 392997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yazar/tamer.html </URL>
<DATE> 2005/11/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hanutçudan kaçan turist, "her şey dahil"e sığınıyor 
</HEADLINE>
<TEXT>


İtiraf etmeliyim ki sevgili Sami Kohen'in önüme koyduğu, Londra'dan gelen 2 mektup üzerine yazdığım "Sadece turist değil, Türkler de kaçıyor " başlıklı yazımın bu denli ilgi göreceğini kesinlikle tahmin edemezdim. 
Meğer tatil yörelerinde dolaşmaya teşebbüs eden yerli - yabancı turistlere musallat olan hanutçulardan bizar olan ne çok Milliyet okuru varmış Özellikle de yurtdışında yaşayan okurlarımız bu konuda ne kadar da dertliymiş Ve turizmde bindiğimiz dalı kestiğimizi bugüne kadar nasıl da bu kadar hafife alabilmişiz 
Başbakan Erdoğan'ın yabancı sermayeye önem verdiği kadar bu çok önemli konuyu da mutlaka gündeme alması dileğiyle köşemi siz okurlarıma bırakıyorum 

Kapalıçarşı'da pişen, Türkiye'ye düşüyor 
Tartışmaya açtığınız konu, hakikaten Türk turizmi için can alıcı önemde. Daha önceleri Ankara'da, İstanbul'da yaşarken bu tarz davranışları ancak Kapalıçarşı'da görüyor ve sanki bizim dışımızdaki bir olay gibi algılayıp önemsemiyorduk. Ancak şimdi eşimin yabancı olması ve tatilleri turizm bölgelerinde geçirmemiz sebebiyle bu hanutçuların, Türkiye'nin imajını aşırı şekilde kirlettiklerini düşünüyorum. 
Belek, Kemer, Antalya, Side bölgelerindeki otellerin "her şey dahil" sisteminin, turistin çarşıya çıkmasını engellediği görüşü aslında doğru değil. Esas sebep sarkıntılık, yılışkanlık gibi ilkel oyunlarla turisti sokağa çıktığına bin pişman eden hanutçular ve listedekinin çok üzerinde gelen hesaplar. 
Sizi öylesine rahatsız ediyorlar ki gittiğiniz yerde rahatça dolaşıp, yörenin güzelliklerini algılamanıza bile fırsat vermiyorlar. Otelden dışarı çıkıp gezmek içinizden gelmiyor. Utanıyorum ve bazen ağız dalaşı bile yapıyorum. 
Turist bunları Doğu zihniyetine bağlayıp hoşlanmıyorsa, tepkisini bir daha çarşıya çıkmayarak gösteriyor. 
Dr. Akşit Tamer ALMANYA 

Lokantalara müşteri anket kutusu konsun 
Esnaf ayakçılarının tacizi yüzünden yıllardır Kuşadası'na, Kaş'a gitmiyorum. Çünkü işi insanın sağına - soluna dokunmaya kadar vardıranlar oluyor. Karakolluk olmamak için başka çare yok. 
Bence bu sorunu meslek odaları ya da yerel belediyeler çözebilir. Bindikleri dalı kestikleri, esnafın gözüne en somut şekilde sokmak gerek. 
Restoran vs. gibi yerlere anket formları bırakılarak, müşterinin bu şekilde yönlendirilerek mi yoksa özgür bırakılarak mı tercih yapmaktan hoşlandığı sorulursa, hiç kimsenin durumdan memnun olmadığı ortaya çıkar. 
Eğitim ve müeyyide uygulamak dışında bir çözüm düşünemiyorum... 
Semire Akyazı İZMİR 

Taksi kazığı 
Hanutçuların sırnaşık tutumunu, Türkiye'ye giden İsveçliler de konuşuyor. Burada yaşayan Türkler olarak üzülüyoruz. Ayrıca taksi fiyatları da turistler üzerinde kötü intiba bırakıyor. 
Mesela bu yaz Antalya - Kemer arasına 40 YTL aldılar. Aynı gün Kemer'den dönerken bindiğim taksi, Kemer - Antalya arasına 120 YTL aldı. Yol aynı, fiyat 3 katı. İtiraz ettiğimde taksicinin verdiği cevap ise inandırıcı olmaktan uzak Belediyenin bize verdiği fiyatlar böyle 
A. Ertuğrul İSVEÇ 



</TEXT>
</DOC>
