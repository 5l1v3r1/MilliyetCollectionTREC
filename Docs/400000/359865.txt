<DOC>
<DOCNO> 359865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko13.html </URL>
<DATE> 2005/07/10/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yabancı sermayede tarihi rekor kırıldı... 
</HEADLINE>
<TEXT>

     Türkiye'de, yabancı sermaye girişinde tarihi bir rekor kırıldı. Türk Telekom'un yüzde 55 hissesi için açılan ihalede Oger Telecom-Saudi Oger ve Telecom Italia Mobile TIM konsorsiyumu tarafından verilen 6 milyar 550 milyon dolarla Türkiye tarihinin en büyük özelleştirmesine imza atılırken, özelleştirme kaynaklı yabancı sermaye girişinde de tarihi rekor gerçekleşti. 
     Yabancı Sermaye Derneği YASED Başkanı Şaban Erdikler, AA muhabirine yaptığı açıklamada, Türk Telekom özelleştirmesinin yabancı sermaye girişi açısından çok önemli olduğunu belirterek, ''Bu, özelleştirmenin yanı sıra yabancı sermaye girişi bakımından da tarihi bir rekor'' dedi. 
     Erdikler, dünyada çeşitli ülkelerde bu anlamda özelleştirmelerin tamamlandığını belirterek, 1980'lerden beri Türkiye'nin özelleştirmede aldığı mesafenin geri kaldığını, Türk Telekom ile önemli bir adım atılmış olacağını kaydetti. 
     YASED Başkanı Erdikler, TÜPRAŞ, ERDEMİR, Türk Telekom gibi bazı önemli kuruluşları yabancıların almaması gerektiği yönünde yapılan değerlendirmelere tepki göstererek, şöyle dedi 
     '' Varlıklarımız elden gidiyor, yabancılar alıyor diye birtakım değerlendirmeler yapılıyor. Ama, bu yorumlara katılma imkanı yok. Türk Telekom öteden beri milli varlığını sürdürüyor. Yine bizim varlığımız olarak sürdürecek. Ama, finansmanı dışardan gelecek. Türk Telekom'dan önemli beklentilerimiz var. Gerek yönetim, gerekse altyapı yatırımları, yeni katma değer sunulması açısından önemli oldu. Birçok Türk şirketi, diğer ülkelerin piyasalarına giderek iletişim, telekom sektöründe önemli oyuncu olarak faaliyet gösteriyor. Bu, bizim hoşumuza gidiyor, taktir ediyoruz. Türk Telekom'un özelleştirmesini ise yabancıların almasından gocunuyoruz. Madem global dünyada yaşıyoruz, işadamlarımızın başka ülkelerde şirket satın almaları ve şirket evlilikleri ne kadar makul ise yabancıların da bizim şirketleri almaları o kadar makul kabul edilmeli.'' 
     
     ''TÜRKİYE'NİN POTANSİYELİNE YAKIŞIR HALE GELECEK'' 
     Şaban Erdikler, 2005 yılında hükümetin yabancı sermaye girişi hedefinin 4 milyar dolar, YASED'in ise 5 milyar dolar olduğunu anımsatarak, şöyle dedi 
     ''Bu özelleştirmelerden sonra sermaye girişi 2005 sonunda 8-10 milyar dolara doğru gidecek. Sırada TÜPRAŞ, ERDEMİR, Yapı Kredi Bankası, Uzan Grubu şirketleri var. Burada beklenenler gerçekleşirse yabancı sermaye girişi bu sene Türkiye'nin potansiyelinin yakışır hale gelecek. Türkiye'de bu yıl yabancı sermaye açısından rekor kırılacak. Türk Telekom'un özelleştirilmesiyle şu anda bile tarihi rekor kırıldı. Telekom'un özelleştirilmesi tek başına, 2005 yılı yabancı sermaye hedefini karşılamış oluyor.'' Erdikler, yabancı sermaye girişinde ilk hareketin finans sektöründe başladığını ifade ederek, önümüzdeki dönemde imalat sektöründe de önemli yabancı sermaye girişi olabileceğini kaydetti. 
     Erdikler, ''Yabancı sermaye girişleri özelleştirme şeklinde işlemler olduğu için Türkiye'nin yatırım ortamının iyileştirilmesi konusunda ev ödevini yaptı diye fazla alınmamalı. Özelleştirmenin yanında yan sektörde hizmet ve ürün üretecek yabancı firmalar gelirse, Türkiye ev ödevini daha sağlıklı yapmış olacak'' diye konuştu. 
     
</TEXT>
</DOC>
