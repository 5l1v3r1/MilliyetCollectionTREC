<DOC>
<DOCNO> 374058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun20.html </URL>
<DATE> 2005/08/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
30 Ağustos Zafer Bayramı KKTC'de de kutlandı 
</HEADLINE>
<TEXT>

     30 Ağustos Zafer Bayramı, KKTC'de de törenlerle kutlandı. 
     Kutlamalar, Kıbrıs Türk Barış Kuvvetleri KTBK Komutanı Korgeneral Hasan Memişoğlu'nun, Kıbrıs Türk Kuvvetleri Alayı'nda KTKA tebrikleri kabulüyle başladı. 
     Kabule, KKTC Cumhurbaşkanı Mehmet Ali Talat, KKTC Cumhuriyet Meclisi Başkanı Fatma Ekenoğlu, Başbakan Ferdi Sabit Soyer, Türkiye'nin Lefkoşa Büyükelçiliği Maslahatgüzarı Mehmet Poroy, KKTC Yüksek Mahkeme Başkanı Taner Erginel, Ulusal Birlik Partisi Başkanı Derviş Eroğlu, bakanlar, üst düzey yöneticiler, komutanlar, kurum kuruluş ve parti temsilcileri katıldı. 
     KTKA'daki törenden sonra Lefkoşa'daki Atatürk Anıtı'nda tören düzenlendi. Törende protokol sırasına göre anıta çelenkler konuldu, saygı duruşunda bulunuldu, İstiklal Marşı eşliğinde bayraklar göndere çekildi. 
     Tören, KKTC Cumhurbaşkanı Talat, Türkiye Büyükelçiliği Maslahatgüzarı Poroy ve KTBK Komutanı Korgeneral Memişoğlu'nun Anıt Özel Defteri'ni imzalamasının ardından sona erdi. 
     Atatürk Anıtı'ndaki törenin ardından da Lefkoşa'daki Dr.Fazıl Küçük Bulvarı'nda resmi geçit töreni yapıldı. 
     İstiklal Marşı'nın okunmasıyla başlayan törende, KKTC Cumhurbaşkanı Talat ve Korgeneral Memişoğlu birlikleri denetleyerek, bayramlarını kutladı. 
     Törende KTBK adına konuşan Topçu Kurmay Albay Yavuz Arslan, Zafer Bayramı'nın Türk milletinin tarihindeki en büyük zaferlerden biri olduğunu belirterek, Zafer Bayramı'nın 83'üncü yılını yaşamanın onurunu taşıdıklarını söyledi. 
     Zafer Bayramı'nı KKTC'de Mücahit Kıbrıs Türk halkıyla birlikte kutlamanın heyecanı içinde olduklarını kaydeden Kurmay Albay Arslan, şehitleri rahmetle, gazileri saygıyla andıklarını kaydetti ve Türk Silahlı Kuvvetleri'nin vatan savunmasındaki kararlılığını yineledi. 
     Tören, askeri birliklerle okulların resmi geçidiyle sona erdi. 
     30 Ağustos Zafer Bayramı ve Türk Silahlı Kuvvetler Günü, KKTC'nin diğer ilçelerinde de törenlerle kutlanıyor. 
     
</TEXT>
</DOC>
