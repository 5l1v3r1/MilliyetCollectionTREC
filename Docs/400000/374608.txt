<DOC>
<DOCNO> 374608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo03.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Balo imdada yetişti 
</HEADLINE>
<TEXT>


Galatasaray, Heinz'in transferinde, 1 milyon Euro tutarındaki peşinatın yarısını 100. yıl Balosu'nun gelirinden karşıladı. Diğer 500 bin Euro'nun çoğunluğunu ise Başkan Özhan Canaydın verirken, eski yönetici Albayrak da katkıda bulundu 


Cim - Bom, 100. yıl onuruna yapılan balonun gelirinden Marek Heinz'in peşinatını ödedi. Çek oyuncunun transferinde eski yönetici Abdurrahim Albayrak'tan da maddi destek alan yönetim, balo parasını da ortaya koyarak, Heinz için Mönchengladbach'a verilecek olan parayı bir araya getirebildi. 
Pazarlıklar sırasında taraflar, 2 milyon Euro'nun üzerindeki bonservis bedelinin ödeme takvimi konusunda anlaşmazlığa düşmüş, Alman kulübü de buna tepki olarak peşinatı yükseltip, 1 milyon Euro'nun hemen verilmesini istemişti. Transferin gerçekleşebilmesi için çok hevesli olan Sarı - Kırmızılılar da Marek Heinz'i alabilmek için bunu kabul etmek zorunda kaldı. Bu paranın 500 bin Euro'su, balonun gelirinden karşılanırken, kalan miktarın büyük bir bölümünü ise Başkan Özhan Canaydın karşıladı, Albayrak'tan da destek aldı. Galatasaray, kalan parayı ise önümüzdeki yılın şubat ayında Alman kulübüne tek seferde ödeyecek. 
Galatasaray'ın yeni transferi, Horwart'tan sonra Sarı - Kırmızılı formayı giyen ikinci Çek futbolcu olacak. 

İnternetten öğrendi 
Transferinin gerçekleşmesinin ardından Çek Cumhuriyeti'nde yayınlanan Pravo gazetesine konuşan Heinz, Galatasaray'ın Mönchengladbach'tan daha iyi takım olduğunu ifade etti. Türk futbolu ve Sarı - Kırmızılılar hakkında internet kanalıyla bilgi toplamaya çalıştığını vurgulayan Çek oyuncu, "Galatasaray fantastik bir takım ve Avrupa'daki başarıları ortada. Türkiye'de de ligin futbol kalitesi yüksek. Teknik ve süratli futbol oynanıyor. Daha iyi olacağım" dedi. 

Aslan'dan prova 2-0 

Sivasspor maçının hazırlıklarını sürdüren Galatasaray, dün 2. Lig B Kategorisi takımlarından Darıca Gençlerbirliği ile yaptığı idman maçını 2-0 kazandı. Sarı - Kırmızılılar, Florya'daki karşılaşmayı Hasan Kabze ve Mehmet'in golleriyle galip bitirdi. PAF'tan destekli kadroyla sahaya çıkan Cim - Bom'da, millilerin yanı sıra Orhan, Ümit Karan ve Necati de yer almadı. Bu arada futbolcular, Ankara'dan gelen ve bir bacağı olmayan Mücahit isimli küçük bir taraftar ile fotoğraf çektirdi. Öte yandan yönetim İbrahim Yavuz'u, Ankaragücü'ne kiraladı. 

Albayrak'ın önü açıldı 

Canaydın Yönetimi'nin ilk döneminde fahri olarak futbol şubesiyle ilgilenen Abdurrahim Albayrak, Heinz'in transferindeki başrolüyle yine Galatasaray Başkanı Özhan Canaydın'ın gözüne girdi. Sarı-Kırmızılılar'ın başkanının, Mart ayında yapılacak seçimde yeniden başkanlığa aday olmayı planladığı öğrenilirken, Canaydın'ın, yeni yönetim listesine Albayrak'ı almayı düşündüğü ifade edildi. 

Tromsö nefes aldı 

İRFAN KURTULMUŞ 

Galatasaray'ın UEFA Kupası 1. turundaki rakibi Norveçli Tromsö, bir önceki turda elediği Danimarka'nın Esbjerg takımının UEFA'ya yaptığı üçüncü şikayeti geri çekmesiyle rahatladı. Danimarka'nın Esbjerg takımı, Tromsö kalecisi Lars Hirschfelds'in adının UEFA'ya bildirilmediği gerekçesiyle daha önce iki kez başvuruda bulunmuş, ikisinde de ret cevabı almıştı. Esbjerg Yönetimi, tüm hukuk mekanizmasının harekete geçmesini istemediğini, şikayet amacının hiçbir zaman Tromsö'nün UEFA Kupası'ndan atılmasını taşımadığını, bunun bir prensip meselesi olduğunu ifade etti. Tromsö Kulübü ise, Esbjerg'in şikayetini geri çekmesini web sitesinde şöyle duyurdu "Böyle olmasaydı ayıp olurdu herhalde. Bu olayda sağduyu galip geldi." 

Cim-Bomsuz ilk imza 

NECMİ KEPÇETUTAN 

Galatasaray'ın jübile önerisine sıcak bakmayan Kaptan Bülent Korkmaz, dün Gençlerbirliği'ne antrenör olarak imza attı. Teknik Direktör Mesut Bakkal'ın yardımcısı olarak dün sözleşme yapan Korkmaz, Sarı - Kırmızılılar ile ilgili soruları yanıtlamaktan kaçınırken, "Galatasaray taraftarının aşığıyım" dedi. 
İlk kez Cim - Bom dışında bir takımda çalışacak olan Korkmaz, Galatasaray'ın jübile için kendisini arayıp bulamaması hakkında "Olabilir" demekle yetindi. 

Geciken şampiyonluk kutlaması 

BOZHAN MEMİŞ 

Geçen sezon şampiyon olan Galatasaray PAF Takımı, bunu önceki akşam yaptığı yat gezisiyle kutladı. Kabataş iskelesinden Lüfer 66 isimli yatla ayrılan gençler, boğazda tur attıktan sonra hep birlikte yemek yedi. 



</TEXT>
</DOC>
