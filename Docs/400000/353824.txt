<DOC>
<DOCNO> 353824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/ekonomi/aeko.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'ye kapıları kapatırsa sürpriz olmaz' 
</HEADLINE>
<TEXT>


Financial Times gazetesi, İngiltere Başbakanı Tony Blair'in Avrupa Birliği Zirvesi'nde bütçe konusunda anlaşmaya varılmasını engelleyerek, genişleme hedefine zarar verdiğini savundu 



İngiltere Başbakanı Tony Blair'in, AB Zirvesi'nde bütçe konusunda anlaşmaya varılmasını engelleyerek, büyük destek verdiği Türkiye'nin AB üyeliği hedefine bu kez "zarar" verdiği öne sürüldü. Financial Times gazetesi, "AB, Türkiye'ye kapılarını kapatırsa sürpriz olmaz" yorumunu yaptı. 
Ekonomi gazetesi Financial Times'ın, Wolfgang Munchau ve Amity Shlaes imzalı bir haber yorumunda İngiltere Başbakanı Tony Blair'in AB Zirvesi'nde takındığı tutumu sert dille eleştirildi. Bazı ülkelerin küçük bir para miktarı karşısında birçok siyasi önceliğini feda etmeye hazır oldukları belirtilen yazıda Blair'in AB'den 2.5 milyar euro iadesi için İngiltere'nin dört siyasi hedefi feda edeceğini öne sürdü. 

'Müzakereler ertelenebilir' 
Financial Times, Blair'in feda edeceği ilk hedefin genişleme olduğunu belirterek şu yorumunu yaptı "Anayasa ve bütçesi olmayan bir birliğin İngiliz dönem başkanlığında Türkiye ile başlaması öngörülen üyelik müzakerelerinin ertelemesine neden olacağı adeta kesin gibi. Fransa ve Almanya'da Türkiye'nin üyeliğine olan muhalefet giderek artarken AB, şimdi Türkiye'ye kapılarını kapatırsa benim için sürpriz olmaz." 
Katılım antlaşmalarını yapmış olan Bulgaristan ve Romanya'nın üye olmayabileceğini de öne süren gazete, Blair'in zarar verdiği diğer hedefleri anlatırken Blair tarafından ortadan bırakıldığını hisseden Doğu Avrupa ülkelerinin Fransız Cumhurbaşkanı Jacques Chirac'ın kucağına itildiğini yazdı. Blair'in Avrupa'da yapılması istediği ekonomik reformun büyük bir olasılıkla raydan çıkacağını savunan gazete, Blair'in tutumu nedeniyle Alman Hristiyan Demokrat lideri Angela Merkel ve Chirac'ın rakibi Fransa İçişleri Bakanı Nicolas Sarkozy'in Blair ile stratejik bir ittifak kurmalarının imk nsız haline geldiğini de öne sürdü. 
Financial Times, AB'nin sonunda yaralarını saracağını ancak İngiltere'nin artık çözümde merkezi bir rol oynamasının zor olduğunu savundu. 





</TEXT>
</DOC>
