<DOC>
<DOCNO> 399071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur28.html </URL>
<DATE> 2005/11/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gökhan Demirkol tutuklandı 
</HEADLINE>
<TEXT>

     Oyuncu Gamze Özçelik’in, kendisini ilaçla uyutup tecavüz ettiği iddiasıyla hakkında suç duyurusunda bulunduğu eski basketbolcu Gökhan Demirkol, tutuklandı. 
     Demirkol, Gamze Özçelik’in Kadıköy Cumhuriyet Savcılığı’nda yaptığı suç duyurusuyla ilgili başlatılan soruşturma kapsamında Kadıköy Adliyesi’ne geldi. 
     Delillerin toplanmasının ardından bugün adliyeye çağrılan Demirkol, Cumhuriyet Savcısı Ömer Faruk Alpsan tarafından sorgulandı. 
     Sorgusundan sonra tutuklama istemiyle Nöbetçi 2. Sulh Ceza Mahkemesi’ne sevk edilen Demirkol, mahkeme tarafından tutuklanarak Ümraniye Cezaevi’ne gönderildi. 
     Gamze Özçelik’in avukatı Fatih Volkan, AA muhabirine yaptığı açıklamada, olayla ilgili delillerin toplandığını belirterek, Emniyet Genel Müdürlüğü Kriminal Dairesi’nin teknik raporunun dün Cumhuriyet Savcılığı’na ulaştığını, bu rapor doğrultusunda sanığın tutuklandığını söyledi. 
     Avukat Volkan, Demirkol’un bilgisayar ve cep telefonu kayıtlarının incelendiğini kaydederek, şöyle dedi 
     "Gamze Özçelik’in fotoğrafları Demirkol’un bilgisayarından çıktı. Görüntüler bu bilgisayardan işyerindeki bilgisayarına, buradan da VCD’ye aktarılmış. Tecavüz olayı 1 Temmuz 2004 tarihinde Antalya’da olmuş. Baz istasyonları kayıtları incelendiğinde kendisinin burada olduğu belirlendi. Görüntüler de kaydedildikten bir gün sonra bilgisayara aktarılmış." Bilirkişinin her saniye görüntüyü 25 parçaya bölerek incelediğini anlatan Volkan, soruşturmayı yürüten savcılığın görüntüleri bilirkişi dışında Emniyet Genel Müdürlüğü Kriminal Dairesi’nin de incelemesini istemesi üzerine, buradan da rapor alındığını ifade etti. 
     Volkan, Demirkol’un İstanbul Emniyet Müdürlüğü’nde çekilen fotoğraflarıyla, görüntülerdeki kişinin el, parmak, el damarları gibi unsurlarının karşılaştırıldığını ve görüntülerdeki kişiyle Demirkol’un aynı kişi olduğu sonucuna varıldığını bildirdi. 
     
     "KARARA İTİRAZ EDECEĞİZ" 

     Gökhan Demirkol’un avukatı Ömer Yeşilyurt da önceki iki bilirkişi raporuna göre tutuklamaya karar verilmediğini, ancak Emniyet Genel Müdürlüğü Kriminal Dairesi’nin raporunun tutuklamaya gerekçe olarak gösterildiğini ifade etti. 
     Tutuklama kararına yarın Asliye Ceza Mahkemesi’ne başvurarak itiraz edeceklerini kaydeden Yeşilyurt, ayrıca Gamze Özçelik’in uyuşturucu kullanıp kullanmadığının belirlenmesini isteyeceklerini söyledi. 
     Tecavüz olayının olmadığını savunan Yeşilyurt, "Bu dava çok konuşulacak. Bu ülkede tecavüz olayı tartışılır hale geldi" dedi. 
     
</TEXT>
</DOC>
