<DOC>
<DOCNO> 351784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun46.html </URL>
<DATE> 2005/06/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
3.1 milyon Alman ailesi, aşırı borçla yaşıyor 
</HEADLINE>
<TEXT>

     Almanya'da yaklaşık 3.1 milyon hanenin aşırı borçlanmayla yaşadığı bildirildi. 
     Federal Gençlik ve Aile Bakanlığı Müsteşarı Peter Ruhenstroth-Bauer, hükümetin ve bazı derneklerin işbirliğiyle başlatılan ''Borçların Arkasındaki İnsan'' adlı hafta dolayısıyla yaptığı açıklamada, Almanya'da geçen 4 yılda aşırı borçlanan hanelerin sayısının 400 bin artarak, yaklaşık 3.1 milyona ulaştığını söyledi. 
     Ruhenstroth-Bauer, aşırı derecede borçlanan ailelerin danışma merkezlerine giderek, sorunlarının üstesinden gelebilmek için yardım talep etmeleri gerektiğini belirtti. Ruhenstroth-Bauer, ''Profesyonel danışmanlık aşırı borçların üstesinden gelinmesinde çok önemli. Bundan sadece borçlular değil, alacaklılar da istifade ediyor'' dedi. 
     Eylem haftasını destekleyen Caritas isimli yardım kuruluşunun Genel Sekreteri Georg Cremer de danışmanlık hizmeti alan kişilerin borçlarında 6'da 1 oranında azalma olduğunu ifade ederek, ''Bu kişilerin yüzde 70'i de işlerinde kalmayı başardı'' diye konuştu. 
     Cremer, danışmanlık hizmetinden yararlananların 5'te 1'inin de bir yılın sonunda, bu hizmeti almaya ihtiyaç duymayacak hale geldiklerini kaydetti. 
     
</TEXT>
</DOC>
