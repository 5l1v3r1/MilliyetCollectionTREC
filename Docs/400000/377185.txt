<DOC>
<DOCNO> 377185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas11.html </URL>
<DATE> 2005/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çocuğu okula yeni başlayacak velilere uyarılar... 
</HEADLINE>
<TEXT>

     Velilerin, okula yeni başlayan çocuklarını birkaç gün ya da daha uzun süreyle okul önlerinde beklemesinin, çocuğun okula alışmasını zorlaştırdığı bildirildi. 
     Kocaeli Üniversitesi Eğitim Fakültesi Okul Öncesi Eğitim Anabilim Dalı Öğretim Görevlisi Uzman Nalan Kuru Turaşlı, AA muhabirine yaptığı açıklamada, okula yeni başlayan çocukların ailelerinin, çocuklarını çeşitli sebepler yüzünden okul önlerinde beklediğinin ya da teneffüslerde sürekli görüştüklerini söyledi. 
     Bazı ailelerin bu konuda daha duyarlı olup, hemen hemen hergün okula geldiğini bu durumun da bazen bir-iki hafta sürebildiğini ifade eden Turaşlı, iyi niyetle, koruma içgüdüsüyle yapılan bu davranışın, çocuğun okula başlama ve alışma sürecini olumsuz etkilediğini vurguladı. 
     Bu durumun, daha çok okul öncesi eğitim almamış çocukların ebeveynlerinde görüldüğünü dile getiren Turaşlı, şunları kaydetti 
     "Veliler okula yeni başlayan çocuklarını okul önlerinde günlerce beklemesin. En fazla 3 gün gitmeleri yeterli. Bekleme süresi arttıkça çocuğun okula alışma süresi de artar. Ayrı bir sosyal çevreye giren çocuk bocalasa da bu normaldir. Çocuğun ailesinin uzun süre okulda beklemesi, teneffüslerde sürekli onunla ilgilenmesi, çocuğa ’istediği an okuldan çıkabileceği, istediği an ailesinin onu okuldan alabileceği’ hissini kazandırır." 
     
     "BEN YOKKEN EVDE NELER OLUYOR " 
     Nalan Kuru Turaşlı, okula yeni başlayan çocuğun okulda geçirdiği süre içinde sık sık Acaba evde neler oluyor, arkadaşlarım ne yapıyor, kardeşim ne yapıyor, annem babam beni özler mi, oyuncaklarıma bir şey olur mu gibi sorular sorduğunu belirterek, şöyle devam etti 
     "Çocuk Annem beni okula bıraktı gitti diye düşünür. Aileler bu durumda çocuğa sürekli çocuğum sen şimdi okula gideceksin, ben evde yemek yapacağım, baban gelecek, oyuncaklarını da merak etme şeklinde telkinler yapması ve bilgilendirmesi gerekir." Turaşlı, okul ortamının disiplinli ve kurallı olduğunu bunun da bazı çocukları sıkabileceğini ifade ederek, sözlerine şöyle devam etti 
     "Evde rahat yetişen ve kural tanımayan çocukların okula uyum sağlamaları zorlaşıyor. Evde her isteği yerine getirilen çocuk, okulda bu isteklerinin yapılmadığını farkedince, okuldan soğuyabilir ve ev ortamını özleyebilir. Bu yüzden çocuğu 3 yaşından itibaren çok küçük de olsa bazı kurallarla disipline sokmak gerekir." 
     
     ÖNERİLER 
     Uzman Turaşlı, okula yeni başlayacak çocukların ailelerinin mümkünse çocuğun okuluna gitmesi ve ona göstermesi, hatta öğretmeniyle tanıştırmasının çok yararlı olacağını dile getirerek, şu önerilerde bulundu. 
     "Çocuğa alınan okul malzemelerini birlikte seçmek, onlarla birlikte birşeyler yapmak, malzemelerin ne işe yaradığını anlatmak uyum için önemli. Aynı zamanda çocuğunun, arkadaşları gibi okula gitmesi gerektiğini sürekli söylemesi gerekir. 
     Bunun yanı sıra Milli Eğitim Müdürlükleri, konunun uzmanlarıyla ortak çalışma yaparak, okullar açılmadan bir hafta önce velilere yönelik eğitim toplantıları düzenlemeli. Bu toplantıda ailelerin çocuklara nasıl davranacağı, neler yapacağı, çocuğu okula nasıl hazırlayacağı konusunda bilgiler verilebilir." 
     
</TEXT>
</DOC>
