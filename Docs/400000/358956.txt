<DOC>
<DOCNO> 358956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun73.html </URL>
<DATE> 2005/07/07/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İspanya'da güvenlik alarmı en üst dizeye çıkarıldı... 
</HEADLINE>
<TEXT>

     İspanya İçişleri Bakanı Jose Antonio Alonso, Londra’daki terör saldırılarının ardından yapılan değerlendirme toplantısı sonrası, "yeni bir emre kadar en üst düzey alarmda kalınacağını" bildirdi. 
     Başbakan Jose Luis Rodriguez Zapatero, Savunma Bakanı Jose Bono, Başbakan Yardımcısı Maria Teresa Fernandez, Ulusal Gizli Servis CNI 
     Direktörü Alberto Saiz ve Devlet Güvenlik Sekreteri Antonio Camacho’nun katılımında yapılan toplantı sonrası açıklama yapan Alonso, olası terör saldırısına karşı tüm koruyucu etkenlerin maksimuma getirildiğini söyledi. 
     Alonso, polis, jandarma ve askeri kaynakların sadece ulaşım kaynaklarının bulunduğu yerleri değil, stratejik hedefleri ve potansiyel risk taşıyabilecek herhangi bir yeri de korumak için tüm gücüyle aktif duruma getirildiğini kaydetti. 
     İspanya İçişleri Bakanı, Londra’daki saldırıdan sonra herhangi bir AB ülkesinin de aynı riski yaşadığını ifade etti. 
     Alonso, bu akşam İngiliz İçişleri Bakanı Charles Clark ile bir telefon görüşmesi yaparak, durum hakkında bilgi alacağını ve teröristlerin yakalanması için işbirliği önerilerini yineleyeceklerini söyledi. 
     Alonso ayrıca, AB dönem başkanı olan İngiltere’nin bir an önce içişleri bakanlarını toplantıya çağırmasının doğru olacağını savundu. 
     
</TEXT>
</DOC>
