<DOC>
<DOCNO> 362441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy14.html </URL>
<DATE> 2005/07/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye, Kuzey Irak'a askeri operasyon seçeneğini canlı tutuyor 
</HEADLINE>
<TEXT>

     ABD'nin, Türkiye'nin PKK’ya sınırötesi operasyon yapmasına soğuk baktığını yinelemesi üzerine İçişleri Bakanı Abdülkadir Aksu, "Türkiye, kendi güvenliğini sağlamak için bugüne kadar gereğini yapmıştır ve yapmaya da devam edecektir'' dedi. 
     Dışişleri Bakanı sözcüsü Namık Tan da sınır ötesi operasyon konusuda, "Türkiye’nin gerekli gördüğü tedbiri, gerekli gördüğü zamanda elbette alacağını" söyledi. 
     ABD Dışişleri Bakan Yardımcısı Daniel Fried ise sınırötesi operasyonun hata olacağını savundu. Washington Institute adlı düşünce kuruluşunun düzenlediği, eski Cumhurbaşkanı Turgut Özal'ı anma amaçlı konferansta soruları cevaplayan Fried, PKK örgütünün saldırılarını kınamakla birlikte, sınırötesi operasyon düzenlenmesine karşı çıktı. 
     Türkiye'nin kendini sınırlarında savunmak için kimseyi beklemek zorunda olmadığını belirten Fried, ''ancak Kuzey Irak, farklı askeri güçlerin eylem alanı değil'' dedi. 
     

     
</TEXT>
</DOC>
