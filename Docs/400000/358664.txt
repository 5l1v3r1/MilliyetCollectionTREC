<DOC>
<DOCNO> 358664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy02.html </URL>
<DATE> 2005/07/06/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Başbakan Erdoğan ABD'ye ulaştı... 
</HEADLINE>
<TEXT>

     Adem Kadam ve Bülent Keneş bildiriyor - Başbakan Recep Tayyip Erdoğan, ABD’ye geldi. Başbakan Erdoğan ve beraberindeki heyet, yaklaşık 20 saat süren bir yolculuğun ardından Idaho Eyaleti’ne bağlı Sun Valley’e ulaştı. Ankara Esenboğa Havalimanı’ndan dün TSİ 09.40’ta havalanan Başbakan Erdoğan ve beraberindeki heyeti taşıyan "ANA" uçağı, İzlanda’nın Keflavik kentinde yakıt ikmali yaptı. Buradan ABD’ye havalanan uçak, ABD’nin Chicago kentinde yeniden yakıt ikmalinin yapılmasının ardından Sun Valley’e yaklaşık 120 kilometre uzaklıktaki Twin Falls kentine indi. 
     Erdoğan ve beraberindeki heyet, buradan Sun Valley Konferansı’nın organizatörü Allen Co.’nun sahibi Herbert Allen’e ait özel uçakla Sun Valley kasabasındaki havaalanına TSİ 05.45’te geldi. Başbakan Erdoğan’ı havaalanında Sun Valley Konferansı Organizasyon Komitesi adına New Jersey eski senatörü Bill Bradley karşıladı. 
     Başbakan Erdoğan’la birlikte eşi Emine Erdoğan, çocukları Esra ve Sümeyye Erdoğan, Devlet Bakanı ve Başmüzakereci Ali Babacan, Maliye Bakanı Kemal Unakıtan da Sun Valley’e geldi. 
     Erdoğan, daha sonra ikamet edeceği Sun Valley Lodge Oteli’ne geçti. Burada kısa bir süre basın mensuplarıyla sohbet eden Başbakan Erdoğan, yarın sabah yerel saatle Sun Valley Konferansı’nda bir konuşma yapacağını söyledi. 
     TSİ 03.30’da başlayan konferans programı çerçevesinde çeşitli etkinliklere katılacak olan Başbakan Erdoğan, ikili görüşmelerde de bulunacak. 
     Başbakan Erdoğan, dünyanın en büyük 250 şirketinin üst düzey yöneticilerinin katılımıyla düzenlenen Sun Valley Konferansı’na onur konuğu olarak iştirak ediyor ve konferansa katılan tek Başbakan unvanını taşıyor. 
     Sun Valley Konferansı’nın katılımcıları arasında Microsoft’un kurucusu ve Başkanı Bill Gates ve Başkan Yardımcısı Paul Allen, ünlü yatırımcı Warren Buffet, Disney eski başkanı Michael Eisner ve bugünkü başkanı Robert Iger ile aralarında Fox televizyonunun da bulunduğu 250’ye yakın gazete ve televizyona sahip olan medya patronu Rupert 
     Murdoch, Yahoo’nun patronu Jerry Young, Google’ın kurucusu ve patronlarından Sergey Brin, Hewlett Packard’ın eski başkanı Carly Floirina, Mirage Entertainment adına ünlü yönetmen Sidney Pollack, Revelation Entertainment adına Morgan Freeman bulunuyor. 
     Türkiye’den ise Anadolu Endüstri Holding’in sahibi Tuncay Özilhan Sun Valley Konferansı’na katılıyor. 
     Sun Valley ile Türkiye arasında 9 saat fark bulunuyor. 
     
</TEXT>
</DOC>
