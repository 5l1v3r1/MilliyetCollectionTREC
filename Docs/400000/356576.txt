<DOC>
<DOCNO> 356576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun53.html </URL>
<DATE> 2005/06/29/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Gül "Önemli olan müzakerelere başlamak" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu’nun bugün açıkladığı Müzakere Çerçeve Belgesi’ne ilişkin farklı farklı görüşlerin olabileceğini, ancak bakıldığında tahminlerin ötesinde herhangi bir şeyin olmadığını söyledi. 
     AB Komisyonu’nun bugün Konsey’e gönderdiği Müzakere Çerçeve Belgesi’ni gazetecilere değerlendiren Gül, belgede bir olumsuzluğun olup olmadığına ilişkin bir soru üzerine, "Müzakerelere başlanıyor, önemli olan müzakerelere başlamak" diye konuştu. 
     Gül, "Farklı farklı görüşler olabilir, ama baktığınızda zaten tahminin ötesinde bir şey yok. Türkiye’nin kararlılığı ortada, AB’nin de kararlılığı ortada. Dolayısıyla müzakerelerin gayet sağlıklı ve en iyi şekilde devam etmesi önemli" dedi. 
     Çerçeve Belge’nin AB’nin pozisyonu olduğunu, bir de Türkiye’nin pozisyonu olacağını belirten Gül, "Zaten iki ayrı pozisyon olmazsa müzakere olmaz. O açıdan bu terminolojileri önce bilmemiz gerekiyor. 
     Burada belki yine tespit edilmesi gereken şey şu AB bugünkü Avrupa konjonktürünü dikkate aldığımızda, Türkiye ile müzakerelere vaktinde başlama kararını tekrarlamış oldu. Müzakereler de vaktinde başlıyor şüphesiz ki" ifadesini kullandı. 
     Gül, sözlerine şöyle devam etti 
     "Bu müzakere süreci içinde her iki tarafın pozisyonu var. Bunlar muhakkak ki daha çok tartışılacak. Biz, çerçeve belgeyle ilgili görüşlerimizi üye ülkelere bildireceğiz. Şu anda tabi kesin bir şey de yok. Bu Komisyon’un pozisyonudur, Konsey’e gidecek, Konsey’in bunu onaylaması gerekir siyasi otorite olarak. Ondan sonra da her şey kesinleşecek. Burada benim söylemek istediğim şey şu olabilir müzakereler kararlaştırıldığı gibi başlayacak. Bu müzakere süreci Türkiye’nin değişimi süreci olacaktır şüphesiz ki. Bizim pozisyonumuz bellidir. Tam üyelik dışında herhangi bir şey asla düşünmüyoruz." AB Komisyonu’nun tespit ettiği müzakere pozisyonuyla ilgili görüşlerini kendileriyle paylaşacaklarını ifade eden Gül, müzakere süreci içinde çok objektif anlayışların ortaya çıkacağına emin olduğunu söyledi. 
     Gül, "Bugün tabi herkesin dikkati bu işlerin üzerinde olduğu için farklı yönlere çekilebilir. Ama müzakere süreci içerisinde Türkiye’nin gücü, kapasitesi, AB’nin ihtiyaçları, ileriye dönük projeksiyonları hep yapılacaktır" dedi. 
     Ankara’daki yetkililerin de çok dikkatli şekilde konuyu takip ettiğini belirten Gül, Başbakan Recep Tayyip Erdoğan’ı bilgilendirdiklerini, başmüzakereci Ali Babacan ile birkaç kez konuştuklarını, Brüksel’de zaten devamlı temas halinde olduklarını kaydetti. Gül, "Dolayısıyla bu süreç devam ediyor" diye konuştu. 
     
</TEXT>
</DOC>
