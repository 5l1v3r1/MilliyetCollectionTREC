<DOC>
<DOCNO> 370380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur38.html </URL>
<DATE> 2005/08/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Konsomatris, evinde öldürüldü 
</HEADLINE>
<TEXT>

     
     Kemal KAĞAN BURSA, DHA 
     
BURSA’da bir gece kulübünde çalışan konsomatris 35 yaşındaki İsmetiye Turgut, evinde başına sıkılan tek kurşunla öldürülmüş halde bulundu. İki gündür işe gitmediği belirlenen konsomatrisin cesedi otopsi için Adli Tıp Kurumu Morgu’na kaldırılırken, olayla ilgili soruşturmaya başlandı. 
     Merkez Osmangazi İlçesi’ne bağlı Selimiye Mahallesi Bahçe Sokak’taki evinde yalnız yaşayan ve Santral Garaj’daki bir gece kulübünde konsomatrislik yaparak geçimini sağlayan İsmetiye Turgut’tan iki gündür haber alamayan komşuları, durumu polise bildirdi. Genç kadının iki gündür işe de gitmediğini belirleyen polis, savcılıktan alınan izinle evin kapısını çilingire açtırdı. Evde arama yapan polis, Turgut’un yatak odasındaki cansız bedeniyle karşılaştı. Yapılan ilk incelemede Turgut’un başına sıkılan tek kurşunla ölmüş olduğu belirlendi. 
     Genç kadının cesedi otopsi için Adli Tıp Kurumu Morgu’na kaldırılırken, olayla ilgili soruşturmaya Bursa Cumhuriyet Savcılığı’nca başlandı. 
     
</TEXT>
</DOC>
