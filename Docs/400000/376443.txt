<DOC>
<DOCNO> 376443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy08.html </URL>
<DATE> 2005/09/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Haşim Kılıç "Yargıtay Başkanı'nın üslubu bizi üzdü" 
</HEADLINE>
<TEXT>

     Anayasa Mahkemesi Başkanvekili Haşim Kılıç, Yargıtay Başkanı Osman Arslan’ın Anayasa Mahkemesi’ne yönelik sözleri konusunda, "Üslup bizi üzdü" dedi. 
     Kılıç, bir grup gazetecinin, Arslan’ın dün Adli Yıl’ın açılışında yaptığı konuşmaya ilişkin görüşlerini sorması üzerine, Anayasa Mahkemesi’nin düşüncenin "şok edici ve sarsıcı da olsa" özgürce açıklanabileceği yönünde kararları bulunduğuna işaret etti. 
     Böyle bir anlayışa sahip Anayasa Mahkemesi’nin bu düşüncelerden alınmasının söz konusu olamayacağını ifade eden Kılıç, şöyle devam etti 
     "Tabii ki ’Yüce Divan görevi Anayasa Mahkemesi’nden alınıp Yargıtay’a verilsin’ denebilir. Sanki bir ay boyunca oturulmuş, özenle Anayasa Mahkemesi’ni hedef alan bir metin hazırlanmış kanısı uyandı bizde. Bu nedenlerle, üslup bizi üzdü." Kılıç, Anayasa Mahkemesi Başkanlığı’nın dün yaptığı açıklamanın Anayasa Mahkemesi Kurulu’nun ortak kararıyla yapıldığını bildirdi. 
     Alınan bilgiye göre, Anayasa Mahkemesi’nde bugün yapılan ant içme törenin ardından Başbakan Recep Tayyip Erdoğan ve Yargıtay Başkanı Osman Arslan’ın da aralarında bulunduğu bazı konuklar bir süre Anayasa Mahkemesi Başkanı Tülay Tuğcu’nun makamında oturdular. 
     Sohbet sırasında Tuğcu’nun, Anayasa Mahkemesi’nin yeni binasının yapımı ile ilgili Başbakan Erdoğan’a bilgi vererek, mali konularda destek istediği, Erdoğan’ın da 45 trilyon liraya mal olacak binanın yapımı ile ilgili her türlü mali desteğin verileceğini söylediği belirtildi. 
     
</TEXT>
</DOC>
