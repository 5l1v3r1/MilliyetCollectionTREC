<DOC>
<DOCNO> 390406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun39.html </URL>
<DATE> 2005/10/28/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Gizli Ajan'ın kimliğinin sızdırılması skandalında ilk dava açılıyor 
</HEADLINE>
<TEXT>

     ABD siyasetini sarsan, gizli bir ajanın kimliğinin yasadışı şekilde medyaya sızdırılması skandalında, Başkan Yardımcısı Dick Cheney'nin başdanışmanı Lewis Libby hakkında dava açılması kararlaştırıldı. 
     Adaleti engellemek ve yalan ifade vermekle suçlanan Libby, görevinden istifa etti. 
     Skandala adı karışan Başkan George Bush'un başdanışmanı Karl Rove hakkındaysa büyük jüri tarafından suçlamada bulunulmadı, ancak Rove'un soruşturma kapsamında kalacağı belirtildi. 
     Özel savcı Patrick Fitzgerald tarafından soruşturulan 2003 yılındaki skandalla ilgili kararını açıklayan ve görev süresi bugün dolan büyük jüri, Libby'yi adaleti engellemek ve yalan ifade vermenin de aralarında bulunduğu 5 ayrı suçlamayla itham etti. 
     Soruşturma kapsamında Rove dört, Libby de iki defa büyük jüri önünde ifade vermişti. 
     Özel savcı tarafından resmen suçlanmaları durumunda, Rove ve Libby'nin yönetimden ayrılmaları öngörülüyordu. New York Times gazetesi, önceki günü ABD siyasetini derinden sarsan, gizli bir ajanın kimliğinin yasadışı şekilde medyaya sızdırılması skandalına Başkan Yardımcısı Dick Cheney'nin de karıştığını yazmıştı. 
     New York Times gazetesinin, Cheney'nin başdanışmanı ''Scooter'' lakaplı Lewis Libby'nin notlarına dayanarak verdiği habere göre, Valery Plame isimli ajanın kimliğini, yardımcısı Libby'ye ilk açıklayan Dick Cheney olmuştu. 
     New York Times gazetesine avukatlarca verilen bu notlar, Libby'nin Plame'in kimliğini gazetecilerden öğrendiği açıklamasıyla çelişiyor. Cheney'nin, Plame'in kimliğini ifşa eden başyazardan bir ay önce 12 Haziran 2003'te CIA ajanından bahsettiğini ortaya koyan notlar, Cheney'nin CIA Başkanı George J. Tenet'den eski Amerikan Büyükelçisi Joseph Wilson'ın eşi hakkında bilgi aldığını gösteriyor. 
     Ancak bu notların, Cheney veya Libby'nin Plame'in gizli ajan statüsü konusunda bilgi sahibi olduklarını açıklamadığı belirtilmişti. 
     
     OLAY NASIL GELİŞTİ 
     Skandalın geçmişi, ABD'nin Irak savaşına hazırlandığı 2002 yılına dayanıyor. O dönemde Irak lideri Saddam Hüseyin'in Afrika ülkesi Nijer üzerinden nükleer silah elde etmeye çalıştığını düşünen ABD yönetimi, eski büyükelçi Joseph Wilson'ı, durumu soruşturmak üzere bu ülkeye gönderdi. 
     Bush yönetiminin Irak savaşının gerekçelerinden biri olarak kullandığı bu iddianın aslının olmadığını belirleyen Wilson, bu durumu ABD medyasına açıklayınca, Beyaz Saray çok zor durumda kaldı. 
     Medya haberlerine göre, bunun üzerine bazı Beyaz Saray yetkilileri, Wilson'dan intikam almak için eski büyükelçinin Merkezi Haberalma Teşkilatı CIA bünyesinde gizli bir ajan olarak çalışan eşi Valery Plame'in kimliğini, gazetelere sızdırdı. 
     ABD yasalarına göre, gizli casusların kimliğinin kamuya açıklanması suç oluşturuyor. 
     Plame'in gizli ajan olduğu bilgisi, ''iki Beyaz Saray kaynağına'' dayanılarak, ilk defa The Washington Post yazarı Robert Novak'in Temmuz 2003'te yayımladığı bir köşe yazısında ortaya atıldı. Diğer medya kuruluşları da olayın üstüne gitti. 
     Bunun üzerine Amerikan Adalet Bakanlığı, olayı soruşturmak üzere özel savcı Patrick Fitzgerald'i ve bir büyük jüriyi görevlendirdi ve skandalın araştırılması günümüze kadar sürdü. 
     Beyaz Saray'ın üst düzey yetkililerinin bu silahların var olmadığını kamuoyuna duyuran CIA içinden bir grubu cezalandırmak için bir ajanın kimliğini sızdırdığı gazetecilerden olan Judith Miller, haber kaynağının Cheney'nin yardımcısı Lewis Libby olduğunu açıklamamakta direnip 85 gün hapis yatmıştı. 
     ''Haber kaynağının izniyle'' ifade vermeyi kabul eden Miller'in büyük jüriye açıklamaları işleri iyice karıştırırken, Miller'in ifadesi, bu gazetecinin Cheney'nin başdanışmanı Libby ile yakın kişisel ilişkisi olduğunu ortaya çıkarmakla kalmayıp, basında etik sorunuyla ilgili ciddi soru işaretlerine de yol açmıştı. 
     Medyaya yansıyan bilgilere göre, Irak savaşına gerekçe oluşturan Saddam Hüseyin'in nükleer silahları iddiasıyla ilgili en çarpıcı haberlerin yazarı olan Miller'in, bunları yazması için Beyaz Saray tarafından kullanıldığı ortaya çıkmıştı. 
     New York Times, geçen ilkbaharda, Miller'in imzasını taşıyan ve Irak savasına gerekçe oluşturan beş haberin yanlış olduğunu itiraf etmişti. 
     
</TEXT>
</DOC>
