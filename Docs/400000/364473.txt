<DOC>
<DOCNO> 364473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur25.html </URL>
<DATE> 2005/07/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gıcık Tüneli'nden 3. kez su çıktı 
</HEADLINE>
<TEXT>

     Kayseri’nin Develi İlçesi yakınlarındaki Kozluca Dağı’nda delme işlemleri devam eden Gıcık Tüneli’nden, 3. kez su çıktı. 
     AA muhabirinin aldığı bilgiye göre, Zamantı Nehri’nin tünel açılarak Develi, Yahyalı ve Yeşilhisar ilçeleri arasında kalan alanı sulaması için yıllar önce yapımına başlanan 10 bin 700 metre uzunluğundaki tünelin delme çalışmaları devam ediyor. 
     Çalışmalar sırasında geçen yıl tünelin çıkış bölümünden 4 bin 200 metrede 400 lt sn, giriş ağzından da 3 bin metrede 125 lt sn su çıkmıştı. 
     Teknik ekip, tünelin giriş ağız bölümünde dün delme işlemlerini sürdürürken 3 bin 390’ncı metrede yeni bir su kaynağıyla karşılaştı. 
     Çıkan suyun 600 lt sn kapasitesinde olduğu belirlendi. 
     Yeni çıkan su nedeniyle tünel içindeki trafo, elektrik motorları ve diğer donanımlar su altında kalarak kullanılamaz hale geldi. 
     Tünelin her iki tarafında daha önce çıkan suyun çalışmaları aksatmaması için suyu tünelin altına almaya çalışan ekipler, yeni bir su kaynağının ortaya çıkmasının çalışmalarını daha da zorlaştırdığını belirttiler. 
     DSİ Kayseri 12. Bölge Müdürü Sedat Özpınarlar, tünelde yeni bir su kaynağının ortaya çıkması üzerine, Gıcık Tüneli’ne gelerek incelemelerde bulundu. 
     Özpınarlar, kısa mesafelerde bu kadar çok su kaynağına rastlanmasının sevindirici olduğunu, böyle bir durumun dünyada benzerinin bulunmadığına inandığını kaydetti. 
     Gıcık tüneli tamamlandığında Zamantı Irmağı’ndan getirilecek su, Develi Ovası’nın sulanmasında kullanılacak. Sultansazlığı Kuş Cenneti’ne de kurak dönemlerde su takviyesi yapılacak. Develi Belediyesi ise tünelden çıkan suyun içme suyu olarak değerlendirilmesi için çalışmalarını sürdürüyor. 
     
</TEXT>
</DOC>
