<DOC>
<DOCNO> 394164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur01.html </URL>
<DATE> 2005/11/11/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
Savarona Yatı'nda ATA için anma etkinliği düzenlendi 
</HEADLINE>
<TEXT>

     Ulu Önder Atatürk'ün ebediyete intikalinin 67. yıldönümü dolayısıyla, TBMM Milli Saraylar Daire Başkanlığı'nca Savarona Yatı'nda anma etkinliği düzenlendi. 
     Etkinliğe, TBMM Başkanvekili İsmail Alptekin, İstanbul Valisi Muammer Güler, Savarona Yatı'nın işletmecisi armatör Kahraman Sadıkoğlu ve çok sayıda davetli katıldı. 
     Gecede konuşan Alptekin, ''Gün boyu birçok etkinlik yapıldı. Bu etkinlikler çok anlamlıydı. Bulunduğumuz mekan, Atatürk'ün son kez istirahat ettiği, manevi anlamı büyük olan bir mekan. Düzenlenen etkinlikler içinde önemli bir yere sahip ve beni oldukça duygulandırdı. Burada olmamızı sağlayan herkese çok teşekkür ederim'' dedi. 
     İsmail Alptekin, Milli Saraylar arşivinde bulunan, Atatürk'ün sağlıklı halde göründüğü Savarona Yatı'nda çekilmiş son fotoğrafı Kahraman Sadıkoğlu'na hediye etti. 
     Gece, Atatürk'ün sevdiği müzikler eşliğinde sunulan ikramlarla son buldu. 
     
</TEXT>
</DOC>
