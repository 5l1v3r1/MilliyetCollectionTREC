<DOC>
<DOCNO> 388398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/dunya/axdun02.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD sağının ağır topu zorda 
</HEADLINE>
<TEXT>


Hakkındaki yolsuzluk iddiası nedeniyle Temsilciler Meclisi'nde çoğunluk liderliğini bırakmak zorunda kalan Cumhuriyetçi DeLay, dün mahkeme önüne çıktı 

YASEMİN ÇONGAR Washington 


ABD Temsilciler Meclisi'nin eski çoğunluk lideri, Cumhuriyetçi Parti'nin ağır toplarından Tom DeLay, dün mahkemeye çıktı. 
Teksas'ta, kara para aklamak ve yolsuzluğa karışmak suçlarından yargılanacak olan DeLay, suçlu bulunması halinde, ömür boyu hapse çarptırılabilecek. Hakkında tutuklama emri ve 10 bin dolar kefalet kararı çıkarılan, dün de mahkemede parmak izi alınıp tutuklu fotoğrafı çekilen DeLay'in yargılanması, Amerikan sağına darbe niteliği taşıyor. 
Kongre'de ahlakçı ve dindar bir söylemin öncülüğünü yapan, Temsilciler Meclisi'nde eski Başkan Clinton hakkında alınan görevden azledilme kararının baş savunucularından olan DeLay, Başkan Bush'un yasama gündeminin de mimarı. 
DeLay hakkındaki suçlamalar, bazı özel şirketlerin parasının Cumhuriyetçi Parti kanalıyla Teksas Eyalet Meclisi seçimlerinde yarışan muhafazak r adayların kampanyalarında kullanımını içeriyor. Teksas'ta eyalet seçimlerinin özel şirketler tarafından finansmanı yasak. DeLay, meselenin Demokrat Parti'ye yakın bir eyalet savcısının komplosu olduğu iddiasında, ancak gözlemciler, DeLay'in beraat etmesi olasılığını düşük görüyorlar. 


</TEXT>
</DOC>
