<DOC>
<DOCNO> 384183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko23.html </URL>
<DATE> 2005/10/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüzmen AB ile şimdi nişanlandık, düğün tarihi daha belli değil 
</HEADLINE>
<TEXT>

     Devlet Bakanı Kürşad Tüzmen, AB ile şimdi nişanlanıldığını, evlilik tarihinin daha belli olmadığını belirterek, ''Ama bence mümkün olduğu kadar önce olacak'' dedi. 
     Bakan Tüzmen, İstanbul Sanayi Odası İSO Başkanı Tanıl Küçük ve beraberindeki heyeti kabul etti. 
     Tüzmen, kabulde yaptığı konuşmada, AB ile müzakerelerin başlamasını değerlendirirken, ortaya çıkan sonucun, akıllı bir sonuç olduğunu kaydetti. 
     Türkiye'nin, elindeki imkanlarla yapılabileceğin en iyisini yaptığını kaydeden Tüzmen, ''Mücadele hiç bitmedi. 42 senelik aşk hikayesi biter mi Burada şimdi nişanlandık, evlilik tarihi daha belli değil. Ama bence mümkün olduğu kadar önce olacak'' diye konuştu. 
     AB'de finansman veya yardımlar açısından geçmişte olduğu gibi şaşalı desteklerin olmadığı bir dönem yaşandığını kaydeden Tüzmen, Türkiye'nin AB standartlarına yaklaşması açısından en önemli hamleyi yaptıklarını söyledi. Bakan Tüzmen, ''Hiç olmazsa bundan sonra yolu belli, çizgisi belli. Bence doğru zamanda, doğru işti'' dedi. 
     Bakan Tüzmen, ihracatın ise yaşanan bütün sıkıntılara rağmen, moral olmaya devam ettiğini belirtti. 
     Döviz kurunda bu saatten sonra yapılacak ayarlamaların, bütün sektörleri sıkıntıya sokacağını ifade eden Tüzmen, ''Bu nedenle artık bunu bir veri olarak kabul edip, yolumuza devam edelim. Bu saatte yapılacak çıkışların anlamı yok'' diye konuştu. 
     
     İSO BAŞKANI KÜÇÜK 
     İstanbul Sanayi Odası İSO Başkanı Tanıl Küçük de, AB ile müzakerelerin başlamasıyla ilgili olarak, ''Bu iş, yol boyu çetin olacak'' dedi. 
     Küçük, ihracatta tüm güçleriyle mücadeleye devam ettiklerini ve edeceklerini söyledi. 
     
</TEXT>
</DOC>
