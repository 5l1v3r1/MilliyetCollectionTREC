<DOC>
<DOCNO> 350725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy10.html </URL>
<DATE> 2005/06/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
SSK'da karne önlemi 
</HEADLINE>
<TEXT>

     SSK kurum hastanelerinin Sağlık Bakanlığı'na devrinin ardından, karne talepleri de arttı. Kurum, sigortalıları kuyruklarda mağdur etmemek için, reçete sayfaları biten sağlık karnelerini yenilememe kararı aldı. 
     SSK'nın yayınladığı genelgenin ardından, bundan böyle yazılan reçetelerin işlemleri, sayfaları biten sağlık karnelerine eklenerek yapılacak. 
     Kurum, kaybedilen, yırtılan, okunmaz hale gelen sağlık karnelerini ise değiştirmeye devam ediyor. 
     SSK, biten sağlık karnelerinin yenisiyle değiştirilmemesi kararının sigortalıların uzayan kuyruklarda mağdur edilmemesine yönelik bir önlem olduğunu belirtti. 
     Yetkililer, karne taleplerinin makul seviyeye inmesinden sonra biten karneleri değiştirmeyi sürdüreceklerini vurguladı. 
     
     SSK'ların Sağlık Bakanlığı'na devrinden notlar 

     Türkiye'de 34 bin 450 yataklı 148 hastaneden, sağlık hizmeti almaya çalışan tam 33 milyon SSK'lı var. 
     SSK'ya bağlı 145 hastane, 212 dispanser, 11 ağız diş sağlığı merkezi ile 2 özel dal merkezi olmak üzere toplam 370 sağlık tesisi Sağlık Bakanlığı'na devredildi. Sağlık Bakanlığı, SSK hastanelerinin devri ile hastane sayısını 813'e çıkardı. 
     SSK'da çalışan, 7 bin 151'i uzman hekim, bin 735'i asistan, 2 bin 480'i pratisyen hekim, 687'si diş hekimi, bin 463'ü eczacı, 15 bin 496'sı hemşire-ebe, 24 bin 993'ü idari personel olmak üzere yaklaşık 50 bin kişi Sağlık Bakanlığı bünyesine geçti. Bu personel, 15 marttan beri Sağlık Bakanlığı'ndan maaş alıyor. 

     
</TEXT>
</DOC>
