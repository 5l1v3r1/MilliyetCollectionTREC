<DOC>
<DOCNO> 374699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun49.html </URL>
<DATE> 2005/09/01/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Kumuçakos "Yapılan düzeltmeler yeterli değil" 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, AB Dışişleri Bakanları gayri resmi toplantısında Gümrük Birliği’ne ilişkin Türkiye konusunda hazırlanan son taslağın Yunanistan ile Rum Kesimi’nin beklentilerini karşılamadığını söyledi. 
     Kumuçakos, AB dışişleri bakanları gayri resmi toplantının sona ermesinin ardından yaptığı açıklamada, "Dönem Başkanı İngiltere tarafından sunulan yeni belgede yapılan düzeltmelerin yeterli olmadığını" savundu. 
     Yunanistan ile Rum Kesimi’nin önerisi üzerine bu konunun Brüksel’de 7 Eylül tarihinde yapılması öngörülen AB Daimi Temsilciler Toplantısı’nda tekrar görüşüleceğini kaydeden Kumuçakos, şöyle konuştu 
     "Sunulan yeni öneri, düzeltmelerin varlığına rağmen, daha da geliştirilmesi gereken bir belgedir. Bu nedenle Dışişleri Bakanı Molivyatis ile Kıbrıs Rum Dışişleri Bakanı Yorgo Yakovu, İngiltere’den bu konudaki müzakerelerin Daimi Temsilciler düzeyinde sürdürülmesini talep etmişlerdir. Bu toplantılarda Yunanistan, Kıbrıs Rum hükümeti ile işbirliği halinde gerekli düzeltmelerin yapılması için çalışacaklardır." 
     
</TEXT>
</DOC>
