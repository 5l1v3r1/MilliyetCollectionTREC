<DOC>
<DOCNO> 398776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur47.html </URL>
<DATE> 2005/11/28/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
TTK Başkanı Prof. Dr. Halaçoğlu, 'Hodri Meydan' dedi 
</HEADLINE>
<TEXT>

     Türk Tarih Kurumu TTK Başkanı Prof. Dr. Yusuf Halaçoğlu, ''Bilim adamı olarak Ermeni soykırımı olmadığını belgeleriyle ispat edebilirim, soykırım iddiasında bulunanlarla konuyu tartışmaya hazırız'' dedi. 
     ''Politika Merkezi'' tarafından düzenlenen konferansta konuşan Halaçoğlu, Ermeni meselesinin ''siyasallaştırılmış bir konu'' olduğunu belirterek, Avrupa'da konunun parlamentolara, hatta belediye meclislerine kadar düştüğünü ifade etti. 
     Halaçoğlu, ''Avrupa Parlamentosu yargı organı gibi davranmakta, yargıladıklarından savunma bile istememektedir. Bu durum iyi sorgulanmalıdır'' diye konuştu. 
     Tarihin ancak belgelerle yazılabileceğine işaret eden Halaçoğlu, şunları söyledi 
     ''Eğer tarihi belgeler tarafsız biçimde ele alınırsa Osmanlı Devleti'nin Ermenilere soykırım uygulamadığı, aksine tehcir sırasında ihmali olduğu düşünülen görevlileri yargılayıp cezalandırdığı görülür. Daha o yıllarda Osmanlı Devleti konunun ortaklaşa araştırılması için batılı devletlere çağrıda bulunmuş fakat olumsuz yanıt almıştır. 
     Araştırmalarımız sırasında incelediğimiz belgelerde, I. Dünya Savaşı yıllarında itilaf devletlerinin Osmanlı sınırları içinde yaşayan Ermenileri kışkırttığı, silah yardımında bulunduğunu gördük. Bu durumda Osmanlı'nın tehcire gitmesi meşrudur. Elimizdeki doneler ışığında soykırım olmadığını söyleyebilirim. Bilim adamı olarak soykırım olmadığını belgeleriyle ispat edebilirim. Soykırım iddiasında bulunanlarla konuyu tartışmaya hazırız. Eğer ellerindeki tezlerin doğruluğunu kanıtlayabileceklerini düşünüyorlarsa belgeler ışığında tartışalım. '' Batılı devletlerin bu çağrıya hiçbir zaman olumlu yanıt vermeyeceklerini anlatan Halaçoğlu, ''Çünkü iddialarını kanıtlayamazlar. Sadece Osmanlı belgeleri değil, ABD, Fransa, İngiltere, Almanya ve Rusya'nın arşivleri de onların tezlerini çürütecek belgelerle dolu'' dedi. 
     
     ''RAKAMLARI TUTARSIZ'' 
     Ermeni diasporasının, Ermeni nüfusuna ilişkin rakamlarında tutarsızlıklar bulunduğunu kaydeden Prof. Dr. Halaçoğlu, bunun, konunun siyasallaştırılmasından kaynaklandığını söyledi. 
     Halaçoğlu, ''1,5 milyon Ermeni'nin katledildiği iddia ediliyor. Eğer doğruysa 300 kişiden oluşsa, 5 bin Ermeni toplu mezarı bulunması gerekirdi. Hani nerede bu mezarlar Fakat ben katledilen Türklere ait 100 toplu mezar gösterebilirim'' dedi. 
     Osmanlı arşivlerinde, o dönemde ölen Ermenilerin rakamları ile onların katlettiği Türklerin rakamlarının açıkça yer aldığını dile getiren Halaçoğlu, Batılı devletlerin Ermenileri kendi çıkarları için kullandıklarını ve bir anlamda cinayet işlediklerini söyledi. 
     
</TEXT>
</DOC>
