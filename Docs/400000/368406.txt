<DOC>
<DOCNO> 368406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo26.html </URL>
<DATE> 2005/08/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kayseri Erciyesspor, hem üzüldü hem sevindi... 
</HEADLINE>
<TEXT>

     Birinci Süper Futbol Ligi takımlarından Kayseri Erciyesspor'da, kulüp basın sözcüsü Aşkın Genç, Beşiktaş maçında galibiyeti kaçırdıkları için üzüldüklerini, ancak lige güçlü bir takımdan puan alarak başladıkları için mutlu olduklarını söyledi. 
     Genç, AA muhabirine yaptığı açıklamada, Beşiktaş karşısında çok iyi bir mücadele sergileyen takımlarının, galibiyeti kıl payı kaçırdığını söyledi. 
     Taraftarlarının desteğinin de kendilerine büyük güç kattığını ifade eden Genç, ''Beşiktaş karşısında galibiyeti kaçırdığımız için üzüldük, ama lige güçlü bir takımdan puan alarak başladığımız için mutluyuz. Taraftarlarımıza da desteklerinden dolayı çok teşekkür ediyoruz. Onların verdiği güçle Beşiktaş karşısında mücadele ettik. Aynı desteği ligdeki diğer maçlarımızda da verirlerse önümüzde kimse duramaz'' dedi. 
     Genç, bu hafta sonu karşılaşacakları Kayserispor maçının hazırlıklarına da başladıklarını belirtti. 
     Kayseri Erciyesspor'un ve Kayserispor'un aynı kentin iki kardeş takımı olduklarını belirten Genç, ''Kayserispor maçı bizim için çok önemli. Ancak, centilmence bir maç olmasını diliyoruz. Kayserispor maçının sonucu ne olursa olsun futbolcuların el ele taraftarları selamlamasını istiyoruz'' dedi. 
     
</TEXT>
</DOC>
