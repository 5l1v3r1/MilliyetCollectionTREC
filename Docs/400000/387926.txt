<DOC>
<DOCNO> 387926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko05.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Her gün 12 milyon ekmek çöpe gidiyor 
</HEADLINE>
<TEXT>

     Sağlık Bakanlığı tarafından hazırlanan "Sağlıklı Beslenme ve Gıda İsrafı" raporu Türkiye’de her gün 12 milyon ekmeğin atıldığını ortaya koydu. Buna göre, üretilen her on ekmekten biri atılıyor ve en çok ekmeği İstanbullu atıyor. 
     Sağlık Bakanlığı Refik Saydam Hıfzıssıhha Merkezi Başkanlığı tarafından hazırlanan raporda, Türkiye’de her gün üretilen 120 milyon ekmeğin yaklaşık 12 milyonunun israf edildiğine işaret edildi. Bu rakamın ekonomiye günlük 2.6 milyon YTL zarar verdiğini kaydeden raporda, Türkiye’de her yıl yaklaşık 44 milyar adet ekmek üretildiği belirtildi. Bu ekmeklerden yüzde 16’sının evlerde üretildiği raporda belirtilerek, her yıl 4 milyar adet ekmeğin de israf edildiği vurgulandı. 
     
     7 MİLYAR DOLAR ÖDÜYOR 700 MİLYON DOLAR ATIYORUZ 
     Raporda, Türk halkının her yıl ekmeğe 7 milyar dolar para ödediği, bu rakamın 700 milyon dolarının israf edildiği vurgulandı. Rapora göre, 3 büyük ilin günlük ekmek israfı 750 milyar lirayı buluyor ve en fazla ekmek israf eden iller 
     arasında başı İstanbul çekiyor. İstanbul’da, günde 2 milyon ekmek israf edilirken, Ankara ve İzmir’de atılan ekmek sayısı 600 bin olarak gerçekleşti. 
     
     FAKİRLER EKMEĞİN KIYMETİNİ BİLİYOR 
     Raporla tespit edilen bir diğer konu, gelir düzeyi arttıkça atılan ekmek sayısındaki yükseliş oldu. Düşük gelir grupları fazla ekmek tüketmelerine karşın az israf ederken, gelir düzeyi arttıkça, azalan ekmek tüketimine karşın israf arttı. 
     Raporda ekmeğin bayatlamasının atılmasına neden olan en önemli faktör olduğu belirtilerek, ekmeğin uygun koşullarda saklanması gerektiği belirtildi. Ekmek israfında yüzde 70 oranı ile yemekhaneli işyerleri, hastane, yatılı okul, öğrenci yurdu, otel ve lokantaların ilk sırada yer aldığına vurgu yapan raporda, israfın önlenmesi konusunda şu uyarılarda bulunuldu 
     "-Toplu tüketim yerleri olan hastane, yatılı okul, askeri birlik ve öğrenci yemekhanelerinde ’ekmek israfı önleme planları’nın acilen hayata geçirilmesi, -Üretimin talebe göre planlanması, -Raf ömrü uzun kaliteli ekmek üretimi, -Ekmeğin fırında veya satış yerinde uygun koşullarda korunması, -Ekmeğin pişirilmesi ile satışı arasındaki sürenin en aza indirilmesi, -Ekmeğin poşetlenmesi, -Küçük gramajlarda ekmek üretimi, -Toplu yemek tüketim yerlerinde ekmeğin dilimlenmiş veya küçük yuvarlak ekmek olarak verilmesi, -Orta derecede bayatlamış ekmeklerin düşük fiyattan satılması," Sağlık Bakanlığı ayrıca ev hanımlarına da, evlere fazla ekmek almamaları, evlerde ekmeği poşette saklamaları, uzun süreli saklama amaçlanıyorsa ekmeğin derin dondurucuda ve poşet içerisinde saklamaları tavsiyelerinde bulundu. 
     
</TEXT>
</DOC>
