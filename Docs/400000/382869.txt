<DOC>
<DOCNO> 382869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy03.html </URL>
<DATE> 2005/09/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP, yeni sosyal güvenlik yasasını CHP'siz çıkaracak... 
</HEADLINE>
<TEXT>

     AKP’nin TBMM’ye getireceği öncelikli yasa, IMF’nin de beklediği sosyal güvenlik yasa tasarısı olacak. AKP’nin bu yasa tasarısının Plan ve Bütçe Komisyonu’nda da görüşülmesini beklemeyerek, üzerinde önergelerle değişiklik yaparak, Genel Kurul’dan "temel yasa" olarak yasallaştırmayı planladığı öğrenildi. 
     TBMM yeni yasama yılı çalışmalarına 4 Ekim’de başlayacak. AKP’nin sosyal güvenlikle ilgili yeni yasa tasarısını, İçtüzüğe göre komisyonda görüşülmesi gereken 45 günlük süreyi aştığı gerekçesiyle Plan ve Bütçe Komisyonu’nda görüşülmeden Genel Kurul’a getirmesi bekleniyor. CHP’lilerin TBMM tatile girmeden önce AKP’lilerin İçtüzükte yaptığı "Temel Yasalar" ile ilgili değişiklik konusunda Anayasa Mahkemesi’de karar çıkana kadar Genel Kurul’u protesto etme kararlarını süreceği ifade ediliyor. Böylece, TBMM açıldığında sosyal güvenlik ile ilgili yeni yasa tasarısının Genel Kurul’da, CHP’lilerin katılmadığı bir oturumda ve "temel yasa" olarak hızlı bir şekilde çıkarılacağı konuşuluyor. 
     
     9 BİN GÜNE KADEMELİ GEÇİŞ 
     Edinilen bilgiye göre, AKP’liler sosyal güvenlik yasa tasarısında, daha önce gelen tepkilere ve Anayasa’ya aykırılık iddialarına göre önergelerle bazı değişiklikler yapacaklar. 
     Bu değişikliklerden biri büyük tepkilere neden olan SSK’da emeklilik için 9 bin işgünü şartında olacak. Bunun 7 binden 9 bine kademeli olarak çıkarılması yönünde bir düzenleme yapılacağı ifade ediliyor. 
     Tasarıda, idareye verilen mali yükümlülük yetkilerinde de yeni düzenlemeler yapılarak, bu yetkinin önergeyle Anayasa’ya uygun olarak Bakanlar Kurulu’na bırakılması düşünülüyor. 
     Tasarıda, borcu olan Bağ-Kur’luların sağlık hizmetlerinden yararlanmamalarını öngören maddede de değişiklik yapılacağı, bu düzenlemenin Anayasa Mahkemesi tarafından "sosyal hukuk devleti ilkesine" uygun düşmediği gerekçesiyle iptal edilebileceği belirtiliyor. 
     Tasarının, "temel yasa" olarak getirilmesi nedeniyle, daha önce geçici maddeler ile düzenlenen emeklilikte yaş süresi gibi maddelerinin de, esas madde olarak düzenlenebileceği ifade ediliyor. 
     Sosyal güvenlik yasa tasarısının hemen ardından, Sosyal Güvenlik Kuruluşları Teşkilat Yasa Tasarısının da gündeme alınması bekleniyor. Sosyal güvenlik yasa tasarısında, "kurum" denilerek Sosyal Güvenlik Kuruluşları Başkanlığına atıfta bulunulmasına rağmen, henüz böyle bir başkanlıkla ilgili yasa bulunmuyor. 
     
</TEXT>
</DOC>
