<DOC>
<DOCNO> 394957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun03.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede satırlı kavga 
</HEADLINE>
<TEXT>


Muğla Üniversitesi'nde karşıt görüşlü iki grup, taş, bıçak ve satırlarla çatıştı, 14 kişi yaralandı 


Muğla Üniversitesi'nde karşıt görüşlü iki grup arasında çıkan kavgada, 14 öğrenci yaralandı. Öğrencilerden satırla yaralanan üçünün durumunun ağır olduğu belirtilirken, 8 öğrenci gözaltına alındı. 
Muğla Üniversitesi kampusunda dün iki grup arasında yaşanan tartışma kısa sürede kavgaya dönüştü. Taş, bıçak ve satırların kullanıldığı kavgada, 14 öğrenci yaralandı. 

Üçünün durumu ağır 
Yaralanan öğrencilerden 5'i Menteşe Devlet Hastanesi'nde, 9'u Muğla Devlet Hastanesi'nde tedavi altına alındı. 3 öğrencinin hayati tehlikesi bulunduğu öğrenildi. 
Olaylar sırasında, kültür merkezi ve yemekhanenin bulunduğu binanın ön kapısının camları kırıldı. Olayın ardından üniversiteye jandarma komando robocop timleri çağrıldı. 

Sessizce dağıldılar 
Karşıt gruplardan birinin üyeleri, jandarma ekiplerinin üniversiteye gelişi sırasında İstiklal Marşı'nı okuyup, "En büyük asker bizim asker" diye slogan attı. Jandarma timlerinin komutanı, karşıt görüşteki öğrenci gruplarının temsilcileriyle bir süre görüşerek dağılmalarını istedi. 
Yaklaşık yarım saat süren görüşmenin ardından gruplar sessizce dağıldı. Ancak olayları kent merkezinde protesto etmek isteyen bir grup öğrenciye polis müdahale etti. Olayla ilgili 8 öğrenci ise gözaltına alındı. 



</TEXT>
</DOC>
