<DOC>
<DOCNO> 365417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy15.html </URL>
<DATE> 2005/07/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan Vatandaş sandıklarda en güzel cevabı veriyor 
</HEADLINE>
<TEXT>

     Başbakan Recep Tayyip Erdoğan, samimiyetten uzak yaklaşımlar olduğunu belirterek, "Ama halk, millet, vatandaş bunlara sandıklarda en güzel cevabı veriyor, yine verecek ben buna inanıyorum" dedi. 
     Başbakan Erdoğan, Kayseri 1. Organize Sanayi Bölgesi’ndeki OSB 
     41 fabrikanın açılışını gerçekleştirdi. 
     Açılış dolayısıyla düzenlenen törende konuşan Erdoğan, Türkiye’ye verdikleri sözleri hayata geçirmenin mutluluğundan daha büyük mutluluk olamayacağını ifade etti. 
     Göreve geldiklerinde milletten fedakarlık istediklerini anımsatan Erdoğan, "Aradan 3 yıl geçti. Bu süre içinde milletimiz refah ve huzuru yaşayacak demiştik, işte Allah’ın izniyle o günlere varıyoruz" dedi. 
     Kayseri’nin bu olağanüstü durumu başarmışken, kimsenin işlerin kötüye gittiğini ifade edemeyeceğini vurgulayan Erdoğan, ülkeye hiçbir hayrı dokunmayanların iddialarının bu tablo karşısında ellerinde kaldığını belirtti. 
     Milletin üstüne kapanan kapıların bir bir açıldığını dile getiren Erdoğan, istihdam, yatırım ve üretim kapıları açıldıkça milletin huzur ve güven duyduğunu söyledi. 
     
     "KAYSERİ’YE VE ÜLKEMİZE 41 KERE MAŞALLAH" 
     Burada açılan her kapının Türkiye’nin umutlarını, geleceğe olan güvenini yeşerteceğini ifade eden Erdoğan, geçen yıl temelini attıkları 139 fabrikanın göğüslerini kabartan bir başlangıç olduğunu vurguladı. Erdoğan, bugün de 41 fabrikanın açılışını yaptıklarını işaret ederek, "Kayseri’ye 41 kere maşallah, ülkemize de 41 kere maşallah" dedi. 
     Gittikleri her yerde teşvik kapsamında olmamasına rağmen Kayseri’yi örnek gösterdiklerini anlatan Erdoğan, geçen yıl 139 fabrikanın temelini atmalarını bazı köşe yazarlarının "hayali temel" olarak değerlendirdiklerini hatırlattı. Erdoğan, buna en güzel cevabın açılan 41 fabrika ile verildiğini, nasibi olanın buradan dersini alacağını söyledi. 
     Başbakan Erdoğan, "Makro ekonomik göstergeler iyi, enflasyon düşüyor, büyüme artıyor, ama vatandaşa yansımıyor" diyenleri bu tabloyu görmeye davet etti. Erdoğan, "hükümetin izlediği makro ekonomik politikalar vatandaşa, sokağa, sofraya yansımıyor" diyenlerin bugün bu sıcakta niye Kayseri’de olduklarını, 41 fabrikanın ne anlama geldiğini gündemlerine almalarını istedi. 
     Temelini attıkları fabrika sayısının 223’e çıktığını, bunlardan 41’inin bugünden itibaren üretime başlayacağına dikkati çeken Erdoğan, 
     burada emeği geçen herkese teşekkür etti. 
     
     "SAMİMİYETTEN UZAK YAKLAŞIMLAR" 
     Başbakan Erdoğan, özel sektörün bu heyecanı ve başarısını selamlamamak ve takdir etmemenin bir haksızlık olacağını belirterek, şöyle konuştu 
     "Bizler de, bütün kabine üyeleri ve bütün milletvekili arkadaşlarım Türkiye’yi tüm dünyayı bunun için dolaşıyoruz. Gece gündüz demeden dolaşıyoruz. Hatta zaman zaman bazıları bize akıl da veriyor. Diyorlar ki, ’Siz tatil yapmayacak mısınız ’ Ama bizim bu gidişimizi, koşturmacamızı maalesef istihza etmek üzere olanlar, bizler bir açılış törenine gidiyoruz örneğin, bir gün önceden gidip orada bir otelde kaldığımız zaman hemen başlıklarını da atıyorlar ’7 yıldızlı tatil’ diye.. Eline diline dursun. Biz açılışlar yapmaya, temel atma merasimlerine gidiyoruz, hemen atılan başlık 7 yıldızlı tatil. Doğrusu biz de düşünmeye başlıyoruz. ’Biz buralarda kalmayalım. 
     Hiç olmazsa gittiğimiz yerden ne yapıp ne edip o gece dönelim’. 
     Bu kadar maalesef samimiyetten uzak yaklaşımlar var, ama halk, millet, vatandaş bunlara sandıklarda en güzel cevabı veriyor, yine verecek ben buna inanıyorum." 
     
     "KAYSERİ, ÜRETİCİ RUHUN ADETA ADRESİDİR" 
     Başbakan Erdoğan, 5084 sayılı Teşvik Yasası ile açılan fabrikalarda sağlanan istihdamın 160 bini aştığını, bunun hayırlı bir adım olduğunu ve artarak devam edeceğini vurguladı. 
     Organize sanayi bölgelerinin ülke ekonomisine büyük katkı sağladığını, sanayi hamlesine katkısının çok önemli olduğunu belirten Erdoğan, "Çevreye eğer biraz daha hassas, dikkatli olursak inanıyorum ki burası çok daha farklı bir güzellik arz edecektir" diye konuştu. 
     Erdoğan, KOSGEB aracılığıyla 2003-2004 ve 2005 yıllarında küçük ve orta ölçekli esnafa toplam 18.5 trilyon banka kredisi ve 6.2 trilyonluk hibe kredisinin destek olarak verildiğini kaydetti. 
     Göreve geldiklerinde küçük ve orta ölçekli esnafa verilen kredinin faiz oranının yüzde 49 olduğunu, bunu yüzde 16.5’e kadar indirdiklerini hatırlatan Erdoğan, daha da indireceklerini, çalışmalarının sürdüğünü ifade etti. Erdoğan, bu yıl sonunda küçük ve orta ölçekli esnafa 2 katrilyona varan bir krediyi vermeyi hedeflediklerini bildirdi. 
     
     "RANT EKONOMİSİ BİTTİ" 
     Önemli olanın çalışmak, üretmek için çalışacak, üretecek ruhu ve dinamizmi gönlünde yaşatmak olduğunu vurgulayan Başbakan Erdoğan, sözlerini şöyle sürdürdü 
     "Kayseri, bu üretici ruhun adeta adresidir. Türkiye’nin zengin imkanlarını Türkiye’ye kazandırıyorsunuz, devlete yaslanmadan özel sektörü canlandırıyorsunuz, risk alıyorsunuz. Çalışarak, emeğinizin karşılığını alıyorsunuz, artık faaliyet dışı gelirlerle para kazanmanın sona ermeye başladığı bir dönemde sizler bir farklılığı ortaya koyuyorsunuz, sizleri tebrik ediyorum. 
     Yıllardır Türkiye’de emek ve alınteri kavramları unutulur hale gelmişti. Emekçiler, kendini emekçi olarak tanımlamaz hale gelmişti, aldığı parayı hemen faize yatırıyordu. Çünkü üretmeden, çalışmadan, alınteri dökmeden bir rant ekonomisi vardı. Adeta siyaset, bu rant ekonomisine hizmet ediyordu. Bu rant ekonomisi bitti, AK Parti iktidarında asıl olan emek, üretim ve kalitedir." 
     
     "KAYSERİ’YE DENİZ GELDİ" 
     Erdoğan, geçmişte politik vaatler arasında "Kayseri’ye deniz getirmenin" de yer aldığını anımsatarak, "Şakayla karışık Kayseri’ye deniz geldi. Bugün Yamula Barajı ile bu denizin açılışını yapacağız" diye konuştu. 
     Erdoğan, konuşmasının ardından, beraberindeki Dışişleri Bakanı ve Başbakan Yardımcısı Abdullah Gül, Enerji ve Tabii Kaynaklar Bakanı Hilmi Güler, Bayındırlık ve İskan Bakanı Faruk Özak, TBMM Başkanvekili Sadık Yakut, TOBB Başkanı Rifat Hisarcıklıoğlu ile birlikte 41 fabrikanın kurdele keserek sembolik açılışlarını yaptı. 
     Bu arada, Erdoğan’ın tören alanına gelişinden önce polis köpeği eşliğinde bomba uzman ekipleri protokolün bulunduğu alanda kontrol yaptı. 
     Başbakan Erdoğan, açılış töreninin ardından, Organize Sanayi Bölgesi’nde bulunan camide cuma namazını kıldı. 
     
</TEXT>
</DOC>
