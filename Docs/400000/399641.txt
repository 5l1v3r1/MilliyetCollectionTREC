<DOC>
<DOCNO> 399641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko39.html </URL>
<DATE> 2005/12/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TÜKORDER Kariyer sahibi, aydın kişiler haklarını aramıyor 
</HEADLINE>
<TEXT>

     Merkezi Mersin'de bulunan Tüketici Koruma ve Bilinçlendirme Derneği TÜKORDER , tüketicileri, ''kazlı eylem'' ile uyardı. 
     TÜKORDER Genel Başkanı Öner Samancı, Ulu Camii avlusunda düzenlendiği ''kazlı eylem'' öncesi yaptığı açıklamada, tüketicileri sorunlarına dikkat çekerek, ''Tüketiciler yolunacak kaz değildir'' dedi. 
     Satıcı ve hizmet veren firmaların, perakende satış fişi veya fatura vermeyerek tüketicilerin yasal haklarını aramalarına engel olduğunu öne süren Samanlı, ''Tüketici ve hizmet sağlayıcılar, bu davranışlarıyla kayıtdışı ekonomiye destek vermekte ve ülkemizin gelişiminde ana kaynak olan vergi kaybına neden olmaktadır. Bu durum aynı zamanda ilkeli ticaret yapanlara karşı haksız rekabet ortamı yaratılmasına ve fiili haksız kazanç elde edilmesi yönünde, ticari ve meslek kesimini özendirmektedir'' diye konuştu. 
     Tüketicilerin olası olumsuz durumlarda haklarını, aldıkları perakende satış fişi veya fatura ile belgelendirmek koşuluyla arayabileceklerini vurgulayan Samanlı, tüketicileri haklarını nasıl arayacakları konusunda bilgilendirdi. 
     Daha çok kariyer sahibi, aydın kişilerin haklarını aramadıklarını savunan Samanlı, şöyle konuştu 
     ''Bu kişiler, kişisel itibarı açısından hak aramayı kişiliğine ve sosyal itibarına yakıştırmıyor. Bunları, ilgisiz ve duyarsız rahat kazanan kişiler, perakende satış fişi ve fatura almayarak yasal hak arama kanununun istediği şartların ilkini yerine getirmeyenler, hak aramadaki süreci uzun bulup başvurmada zaman kaybettiğini sanarak haksızlığa boyun eğenler ve toplumsal birliktelik ile sivil toplum örgütleri ve çalışma inancı olmayanlar izliyor.'' 
     
     BİLGİSAYAR FİRMASI İKİNCİ KEZ PROTESTO EDİLDİ 
     Bir bilgisayar firmasını, tüketiciyi mağdur ettiği gerekçesiyle, daha önce temsili ''İbreti Alem Kütüğü''ne kazık çakarak protesto ettiklerini anımsatan Samanlı, şöyle devam etti 
     ''Türkiye'de kendisini prestijli olarak tanıtan bir bilgisayar firması, bir tüketiciyi mahkeme kararına rağmen mağdur etmiştir. Mağdur tüketici Musa Güneş, 2 yıl önce aldığı dizüstü bilgisayarı arızalandığı için tüketicinin korunması yönündeki kanunlarının ilgili maddelerine dayanarak ilgili firmaya başvurarak hakkını aramış, olumlu yanıt alamamıştır. Bize başvuran vatandaşın mağduriyeti, protesto etmemize rağmen yine giderilmemiştir. Bununla birlikte, ilgili firma yaptığımız protesto nedeniyle tazminat talebiyle bizi mahkemeye de vermiştir. Kendisince, tüketiciyi kandırdım diyen bu firmaları protesto etmek amacıyla bu kazığı ikinci kez bu kütüğe çakıyoruz. Ayrıca, tüketici yasası hakkındaki kitapçığı büyüterek onu da bu kütüğe çakıyoruz ki haklarımızı daha iyi görebilsinler. Açılan davalara rağmen hakkımızı her platformda aramaya devam edeceğiz. Mağdur vatandaşlarımız, ülkenin dört bir yanındaki şubelerimize başvurarak haklarını arayabilir.'' Samanlı, daha sonra, kefen giymiş, üzerinde mağdur tüketici yazan ve elinde ''kaz'' olan Musa Güneş'in temsili bilgisayarını alarak, ''İbreti Alem Kütüğü''ne, üzerinde ''Beni kaz mı sandınız, karara uymalısınız, paramı vermelisiniz'' yazan kazıkla çakarak, firmayı ikinci kez protesto etti. 
     Samanlı ayrıca, ''Tüketici Korunması Hakkında Kanun ve Yönetmelikler'' yazan yazıyı da üzerinde ''TÜKORDER tüketici haklarını arar ve korur'' yazan kazıkla aynı kütüğe çaktı. 
     
</TEXT>
</DOC>
