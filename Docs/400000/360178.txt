<DOC>
<DOCNO> 360178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur38.html </URL>
<DATE> 2005/07/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Şişli'de asansörde sıkışan 5 yaşındaki çocuk öldü 
</HEADLINE>
<TEXT>

     Şişli'de, bindiği asansör ile duvar arasına sıkışan 5 yaşındaki çocuk, hayatını kaybetti. 
     Alınan bilgiye göre, Ayazağa Yeşiltepe Mahallesi G-1 Sokak'taki İnanç Apartmanı'nın ikinci katında oturan Ziya ve Nimet Çetin çiftinin çocukları 5 yaşındaki Mehmet, 6 yaşındaki Metin ve 3 yaşındaki Gülseren, zemin kattan asansöre bindi. 
     Mehmet Çetin'in kolu, hareket eden asansör ile duvar arasındaki boşluğa sıkıştı. Çığlıklar üzerine asansöre koşan anne Nimet Çetin ile apartman sakinleri, Metin ile Gülseren'i duran asansör kabininden çıkardı. Hareket etmediği görülen Mehmet Çetin'in ise olay yerine çağırılan sağlık ekibince yapılan inceleme sonucu duvarla kabin arasına sıkışarak öldüğü belirlendi. 
     Mehmet Çetin'in cesedi sıkıştığı yerden çıkarılarak Adli Tıp Kurumu morguna kaldırılırken, olayı duyarak eve gelen baba Ziya Çetin sinir krizi geçirdi. 
     Baba Çetin'e, olay yerinde bekleyen sağlık ekibince müdahale edilerek, sakinleşmesi sağlandı. 
     Basın mensuplarının soruları üzerine, oturdukları daireye 5 ay önce taşındıklarını ve bir restoranda iş bularak çalışmaya başladığını belirten Ziya Çetin, İstanbul'da geçinemediği için gelecek hafta memleketi olan Adıyaman'a dönmeyi planladığını anlattı. 
     
</TEXT>
</DOC>
