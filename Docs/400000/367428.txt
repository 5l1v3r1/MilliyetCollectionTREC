<DOC>
<DOCNO> 367428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur20.html </URL>
<DATE> 2005/08/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tesadüfün böylesi Aynı hastanede aynı anda üçüz doğum 
</HEADLINE>
<TEXT>

     
     Tülin KORKUT KONYA, DHA 
     
KONYA'da Filiz- Osman Kaplan çifti ile Meliha Cesur ve nikahsız olarak birlikte yaşadığı Hüseyin Kurt çiftinin aynı hastanede, aynı saatte, aynı cinsiyette prematüre üçüz bebekleri dünyaya geldi. Dr. Faruk Sükan Doğum ve Çocuk Hastanesi'nde, her iki anne de ikisi kız, biri erkek üçüz bebek dünyaya getirdi. 1 kilo 400 ile 1 kilo 900 gram arasında dünyaya gelen bebekler kuvözlere alındı. 
     Dr. Faruk Sükan Doğum ve Çocuk Hastanesi'ne dün öğle saatlerinde doğum sancıları çeken 32 haftalık hamile 31 yaşındaki Filiz Kaplan ile 17 yaşındaki Meliha Cesur getirildi. İki ayrı doğum odasına alınan hamile kadınlardan Filiz Kaplan ikisi kız biri erkek prematüre üçüz dünyaya getirirken, Meliha Cesur da yan odada yine ikisi kız biri erkek prematüre üçüz bebeklerini dünyaya getirdi. 1 kilo 400 ile 1 kilo 900 gram arasında dünyaya gelen bebekler kuvözlere alındı. 
     Yeni Doğun Ünitesi'nde tedavi altına alınan bebeklerin sağlık durumlarının iyi olduğunu belirten Çocuk Uzmanı Dr. Fatih Yüksel, Bebekler çok küçük olduğu için solunum zorluğu çekiyor. Bu nedenle kuvöze koyduk. Solunum zorluğu ortadan kalkınca ve kilo almaya başlayınca bebekleri evlerine göndereceğiz'' dedi. 
     Genç yaşta 4 çocuk annesi olan Meliha Cesur, üçüz bebeklere nasıl bakacağını bilmediğini söyledi. 15 yaşında imam nikahıyla 3 yıl önce evlendirilen Meliha Cesur, Eşimle ikizimiz olacak diye bekliyorduk. Üçüz bebeğim olduğu haberini alınca çok şaşırdım. 2 yaşında Ayşe adında bir kızım var. Şimdi 4 bebeğim oldu. Eşim mobilyacı. Bu bebeklere nasıl bakacağız bilmiyorum. Oğluma Ömer Faruk, kızlarıma da Aybüke ve Rukiye adını verdik. 18 yaşımı doldurduğumda resmi nikah kıydıracağız'' dedi. ' Üçüz annesi Filiz Kaplan ise yıllardır anne olmayı beklediğini söyledi. Osman Kaplan ile 13 yıldır evli olan Filiz Kaplan, bir yıl önce tüp bebek tedavisi görmeye başladığını belirtti. Bebek sahibi olmanın anlatılamayacak bir duygu olduğunu bildiren Filiz Kaplan, Çok güzel bir duygu. Bir istiyorsunuz, 3 bebeğiniz oluyor. Çok mutluyum. Oğluma Bayramhan, kızlarıma da Ümmü Gülsüm ve Gizemnur adlarını verdik'' dedi. 
     
</TEXT>
</DOC>
