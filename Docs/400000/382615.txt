<DOC>
<DOCNO> 382615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo05.html </URL>
<DATE> 2005/09/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kadıköy'de büyük sevinç... 
</HEADLINE>
<TEXT>

     Fenerbahçe’nin Avrupa Şampiyonlar Ligi E Grubu’nda PSV Eindhoven karşısında aldığı 3-0’lık galibiyet, Şükrü Saracoğlu Stadı’nda büyük sevinç yarattı. 
     Taraftarlar maçın ardından bir süre tribünlerden gitmeyerek, stat hoparlörlerinden çalınan müzikle coşku yaşadı. 
     Sarı-lacivertliler, 3-0’lık skorla, Şampiyonlar Ligi’nde mücadele ettikleri E grubunda ilk galibiyetini aldı. 
     Geçen sezon grup maçlarını Kadıköy’de İngiltere’nin Manchester United takımını 3-0 yenerek tamamlayan sarı-lacivertli ekip, bu maçın ardından kendi sahasında yaptığı ilk maçta Hollanda temsilcisini de aynı skorla geçmesini bildi. 
     
     PSV EİNDHOVEN’İN İSTANBUL’DA GALİBİYETİ YOK 
     Avrupa kupalarında Türk takımlarıyla yaptığı deplasman maçlarında galibiyet yüzü göremeyen PSV Eindhoven, ülkesine yine eli boş döndü. 
     Hollandalı ekip, bu akşamki sonuçla birlikte İstanbul’da yaptığı 5 maçtan 4’ünü yitirirken 1 beraberlik elde etti. 
     PSV Eindhoven’i 1978-1979 sezonunda Avrupa Şampiyon Kulüpler Kupası 1. tur maçında İstanbul’da 2-1 yenen sarı-lacivertliler, kendi sahasında rakibiyle ikinci karşılaşmasında da galibiyet aldı. 
     
     PROTOKOL TRİBÜNÜ DE COŞTU 
     Fenerbahçe’nin PSV Eindhoven karşısında attığı gollerde, tüm tribünlerde olduğu gibi protokol tribününde de büyük coşku yaşandı. 
     Fenerbahçeli yöneticiler, birbirlerine sarılarak gollerin coşkusunu yaşadı. 
     
     MEŞALEYE TEPKİ 
     Maçta Alex’in attığı ilk golden sonra Fenerium tribününden yakılarak saha içine atılan meşale, büyük tepkiye neden oldu. 
     Fenerbahçe Kulübü Başkanı Aziz Yıldırım, protokol tribünde oturduğu koltuktan kalkarak, meşalenin yakıldığı yöne doğru tepki gösterirken, meşaleyi yakan taraftar tribünlerden de tepki gördü. 
     
     ALEX GOL SAYISINI 4’E ÇIKARDI 
     PSV Eindhoven karşısında takımı adına iki gol atan Alex, Şampiyonlar Ligi’nde 4. golüne ulaştı. 
     Gruptaki ilk maçta AC Milan’a penaltıdan bir gol atan Brezilyalı futbolcu, bu akşamki mücadelede de ilk golünü penaltıdan kaydetti. 
     Bu arada, Fenerbahçe’nin bu sezon transfer ettiği Ganalı futbolcu Appiah, sarı-lacivertli ekipte ilk golünü attı. 
     -Maçın 5. dakikasında PSV Eindhoven’ın savunma oyuncusu Ooijer’in dudağı patladı. Ooijer, saha kenarında yapılan tedavinin ardından oyun alanına geri döndü. 
     - Futbolculara büyük sevgi gösterilerinde bulunan taraftarlar, ezeli rakipleri Beşiktaş’a da göndermede bulunarak, "Malmö’yü yenmeden İstanbul’a gelmeyin" şeklinde tempo tuttu. 
     
</TEXT>
</DOC>
