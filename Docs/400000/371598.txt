<DOC>
<DOCNO> 371598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/spo01.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorunum gol' 
</HEADLINE>
<TEXT>


Ailton, problemli ve sorunlu bir futbolcu olmadığını iddia etti. Oyundan çıkarılmasına tepki gösteren Sambacı, maç sonrasında davranışı nedeniyle Rıza Çalımbay ve arkadaşlarından özür diledi 


Siyah - Beyazlı formayla sahaya çıktığı ikinci maçında da fileleri havalandıran Ailton dün geceye de damgasını vuran isimdi. Brezilyalı futbolcu karşılaşmanın son dakikalarında Rıza Çalımbay tarafından oyundan alınmasına çok sinirlendi ve söylene söylene sahayı terk etti. Ancak Sambacı soyunma odasında davranışının yanlış olduğunu anladı ve önce Çalımbay'dan sonra da arkadaşlarından özür diledi. 
Ailton, "Bütün forvetler maçın sonuna kadar oynamak ister. Hele gol atmışsa bunu daha fazla ister. Yaptığımın yanlış olduğunu biliyorum ve üzgünüm. Hocamla hiçbir sorunum yok. Zaten kendisinden de arkadaşlarımdan da özür diledim. İddia edildiği gibi sorunlu ve problemli bir futbolcu değilim. Benim tek sorunum gol atmak" yorumunu yaptı. 
Teknik Direktör Rıza Çalımbay da Ailton'u kötü oynadığı için çıkarmadığını dile getirdi. Başarılı teknik adam, "Ailton golü attığı için oyundan çıkmak istememiş olabilir. Onun işi gol atmak. Bunu da yapıyor. Hazır olmadığı için oyundan çıkardık. Tam hazır olduğu zaman 90 dakika forma giyebilir. Gençlerbirliği maçında Youla ve Ailton ileride topa fazla tutamadılar. Bu nedenle bir değişiklik yapmam gerekiyordu. Ailton'u oyundan aldım. Almanya'da da benzer hareketler yaptığı biliniyor. Biz bir aileyiz. Kendi aramızda oturup, konuşur, yanlış hareketler yaptığını söyleriz. Ceza vermeyi düşünmüyoruz" dedi. 

Zaman istedi 

Gençlerbirliği maçındaki futboluyla alkış alan Kleberson, "Takım birbirine alışınca daha iyi işler yapacağız" diye konuştu 
Beşiktaş'ın orta sahadaki yeni silahı Kleberson, Gençlerbirliği maçında verdiği paslar ve ortaya koyduğu futbol ile sahanın en iyi isimleri arasında yer aldı. 
Sambacı, 2 - 0'lık galibiyete karşın zamanla daha iyi işler yapacaklarını iddia etti. Kleberson, "Her gün, her geçen maç takıma daha iyi alışıyorum. Fizik olarak yüzde yüz hazırım. Ancak Beşiktaş'a daha yeni geldim ve alışma dönemindeydim. Takımın genel olarak birbirine alışması gerekiyor. Bunu başardığımız zaman daha iyi işler yapacağız" dedi. 
Brezilyalı futbolcu, 90 dakika boyunca oyunun kontrolünü ellerinde tutarak, galibiyet yolunu açtıklarını dile getirdi. 

PAF Takımı teslim oldu 

Paf Ligi'nde Gençlerbirliği ile Beşiktaş arasında oynanan 90 dakikayı ev sahibi 3 - 2'lik skorla kazanarak, üç puanın sahibi oldu. Gençlerbirliği 10 ve 17. dakikalarda Uğur, 25'te de Metin'in golleriyle ilk yarıda 3-0 öne geçti. Beşiktaş, 90 ve 94. dakikalarda Ünal'ın attığı gollerle skoru 3-2'ye getirdi. Siyah - Beyazlılar kalan sürede gol atamayınca maçı kaybetti. 


</TEXT>
</DOC>
