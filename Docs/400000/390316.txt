<DOC>
<DOCNO> 390316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/siyaset/asiy.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başarımız, Türkiye' 
</HEADLINE>
<TEXT>


AB zirvesinde, Dönem Başkanı İngiltere'ye "başarısızlık" eleştirisi yöneltildi. Sözcü, İngiltere'yi, "Türkiye'yle müzakerelere başlamak küçük bir başarı mı " diyerek savundu 

Güven Özalp - Londra 


AB Dönem Başkanı İngiltere, Londra yakınlarındaki Hampton Court Sarayı'nda dün toplanan gayrı resmi AB liderler zirvesinde yöneltilen eleştirilere Türkiye'yle yanıt verdi. 
Başbakan Tony Blair'in sözcüsü, başarısızlık eleştirilerine, "Türkiye'yle müzakerelere başlayabilmek küçük bir başarı mı " karşılığını verdi. Başbakan Recep Tayyip Erdoğan da AB liderleriyle öğle yemeğinde bir araya geldi. 
Bir yandan Avrupa Anayasası referandumları, öte yandan bütçe konusunda yaşanan gerginlikler nedeniyle kriz yaşayan ve ileriye yönelik adım atamayan AB'de eleştiri okları İngiltere'ye yöneldi. 
Üyelerinin çoğunun dönem başkanlığını "4 aylık sessizlik" olarak değerlendirdiği, Avrupa basınının da "başarısız" olarak nitelediği İngiltere, Türkiye konusunun küçümsenmemesi gerektiğini vurguluyor. Zirve sırasında basın toplantısı düzenleyen Blair'in sözcüsü, "Türkiye'yle müzakerelere başlanması küçük bir başarı mı Bu önemli bir başarı. Türkiye, belki tek bir konu ama yıllardır üzerinde uzlaşma sağlanmaya çalışılan bir konu" dedi. 
İngiltere, gündem maddesini oluşturmamaları halinde, aday ülkelerin sadece zirve sonrasında düzenlenen bilgilendirme toplantısına katılmaları geleneğini de bozdu. 
Türkiye ve Hırvatistan, Blair'in daveti üzerine zirve sırasında düzenlenen öğle yemeğine katıldı. Türkiye'yi Recep Tayyip Erdoğan temsil etti. 

Anlaşmazlık sürdü 
Kriz ortamını aşmaya yardımcı olacağı düşüncesiyle düzenlenen zirve, 25 ülke arasındaki anlaşmazlıkları gidermeye yetmedi. İngiltere'nin, "stratejik vizyon zirvesi" olarak tanımladığı toplantıda, üyeler arasındaki görüş ayrılıklarının sadece bugünkü politikalarla sınırlı kalmadığı, geleceğe de uzandığı gözlemlendi. 
Globalleşmenin yarattığı sorunları göğüsleyebilmek için işgücünün rekabet gücünü artırma amacıyla oluşturulması öngörülen fon konusunda da liderler görüş ayrılığına düştüler. 

NOTLAR 
Başbakan oruç tutmadı 

AB Zirvesi'ne katılan Başbakan Recep Tayyip Erdoğan, liderlerle birlikte yer alacağı öğle yemeği nedeniyle oruç tutmadı. Erdoğan'ın, toplantının formatı gereği bu kararı aldığı belirtiliyor.Zirve başladığında, basın mensuplarının kullanımı için ayrılan Sandown Park'ın önünde bulunan bayrak direklerinde, Türk ve Hırvat bayrakları yer almadı. Ancak iki başbakanın öğle yemeğine katılmak üzere Hampton Court'a geçmeleri üzerine, Türk ve Hırvat bayrakları göndere çekildi.Yeni koalisyonda görev almayan ve "Almanya Başbakanı" sıfatıyla son zirvesine katılan Gerhard Schröder, toplantıya geç kaldı. Toplantıya Schröder'in yerine, yeni Başbakan Angela Merkel'in katılması gereği de sıkça dile getirilen bir görüş olarak dikkat çekti. 

Blair'le buluştu 


AB zirvesi için Londra'da bulunan Başbakan Recep Tayyip Erdoğan, Türkiye'nin Avrupa Birliği ile müzakerelere başlamasını destekleyen ülkelerin başında gelen İngiltere'nin Başbakanı Tony Blair ile de bir araya geldi. 

ERDOĞAN AMBARGOYU KALDIRIN, LİMANLARI AÇALIM 'Güney Kıbrıs'ı tanıma BM zemininde olmalı' 

LONDRA Milliyet 

Başbakan Recep Tayyip Erdoğan, KKTC'ye ambargo kalkmadıkça, limanları Rum kesimine açma konusunda, olumlu bir yaklaşım içine girmeyeceklerini söyledi. 
Londra'da bir basın toplantısı düzenleyen Erdoğan, konuyla ilgili bir soru üzerine şunları kaydetti "Biz, tanıma konusundaki politikamızı belirledik. Bunun dışında bir şey yok. Bize 17 Aralık gecesi liderlerin 19. paragrafta belirledikleri teklif var. Tanıma, orada ifade edilmiştir. Nedir o Buradaki imza, bir tanıma değildir. Dönem başkanı ve AB liderleri bunu söylemiştir. Biz, bununla bu yola koyulduk. Kıbrıs'taki referandumla ilgili Türkiye'ye verilmiş bir söz vardır." 
Türkiye'nin Güney Kıbrıs'ı tanımasının, AB değil BM zemininde olması gerektiğini de ifade eden Erdoğan, şöyle devam etti 

'AB'nin yetkisi yok' 
"Kaldı ki AB'nin de böyle bir yetkisi yoktur. Üye ülkelerle görüştüğümüzde böyle olması gerektiği söyleniyor. BM 4. müzakereden de netice alamadıysa, 5. defa bu işe giremiyorsa, bunu bir risk olarak gördüğü için giremiyordur. Bizler, Kuzey Kıbrıs'ın üzerindeki ambargo kalkmadıktan sonra, limanlar konusunda olumlu bir yaklaşım içerisine girmeyiz. Ambargoları kaldırsınlar, üzerimize düşeni yapalım." 


</TEXT>
</DOC>
