<DOC>
<DOCNO> 372399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/gunes.html </URL>
<DATE> 2005/08/24/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dünya borsaları, 'hava olumlu' diyor 
</HEADLINE>
<TEXT>


Aylardır Türk ekonomisini yalnız başına değerlendiriyoruz. Hatta piyasa uzmanları değerlendirmelerini sadece finans piyasasındaki kısa vadeli gelişmelere göre yapıyor. Çok yanlış ve yetersiz. 
Oysa doğru analiz mutlaka dış dünyadan başlamalı. Özellikle dünyanın lokomotif ülkelerine bakılmalı. Çünkü buralardaki olumlu hava tüm dünyayı etkiler. Hatta ABD bu öncü ülkelerin en önemlisidir. Sonra Avrupa'nın kendi içinde lokomotifi olan Almanya gelir. Tabii İngiltere ve Japonya da dünyanın önde gelen mali piyasalarıdır. Bu arada hatırlatalım Alman ekonomisi daha önemli olmasına rağmen Frankfurt, Londra borsası kadar kritik değildir. Ama borsalar her şeye rağmen çok önemli göstergelerdir. 
Daha sonra gelişmekte olan ülkelere bakmak gerekir. Son yıllarda ekonomik dengeleri hassas olan veya mali krizlerle karşılaşmış olan Rusya, Brezilya, Arjantin, Meksika, Şili, Kore, Malezya ya da Tayland gibi ülkelerin durumu çok önem kazandı. Fakat ilginçtir, son yıllarda Türk ekonomisi Uzakdoğu'dan çok Latin Amerika ülkelerindeki gelişmelerden daha çok etkileniyor. 
2001 yılında mali kriz olduğunda Arjantin'e bakıp bizimle ilgili yorumda bulunanlara gülerdim. "Hiçbir ekonomik bağımız yok, neden etkilenme olsun" derdim. Yanılmışım. Mali piyasalarda toplu algılanma nedeniyle sık sık "bulaşmalar" oluyor. Hatta bulaşma nedeniyle hiç yokken ülkeler mali krize girebiliyor. 
Gelişmekte olan ülkelere baktıktan sonra komşu ülkelere bakmakta yarar var. Bugün etrafımıza Suriye veya İran'a bir bomba düşse ortalık allak bullak olur. Yani dış dünyaya veya çevremize bakmadan sadece bilinen parametrelerle ekonomik tahminde bulunmak çok yanıltıcı olabilir. Çünkü büyük yatırımcılar derhal Türkiye'den çıkmaya kalkabilir. 
Dünyanın önde gelen ekonomileri, özellikle ABD ve bir ölçüde de Almanya, henüz ciddi bir canlanma içine girmiş değil. Ancak, özellikle ABD ekonomisinde, beklentilerin canlanma yönünde olduğu biliniyor. Borsalar da gerçekleşmelerin değil, beklentilerin rol oynadığı bir yer olduğundan, son aylarda ABD borsaları hafif dozda yükselme eğilimi gösteriyor. Mamafih, Alman, İngiliz ve Japon borsaları daha hızlı bir çıkış trendinde. 
Benzer bir çıkış tüm dünya borsalarında Irak Savaşı'nın başlaması sonrası yaşanmıştı. Gelişmiş ülkelerin borsalarının tamamı yüzde 50'ye varan yükselmeler yaşamıştı. Borsalar o tarihte hızlı düşüşlerin telafisini yaparken, şimdi de olumlu beklentileri satın alıyor. Tabii işler farklı gelişirse, çöküş de hızlı olur. 
Dünyadaki bu olumlu hava elbette Türkiye'yi olumlu etkiliyor. Umarız beklentiler gerçekleşmelerle desteklenir. 





</TEXT>
</DOC>
