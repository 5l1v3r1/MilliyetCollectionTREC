<DOC>
<DOCNO> 365977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton'un mazereti var 
</HEADLINE>
<TEXT>


Brezilyalı futbolcu, Beşiktaşlı yöneticileri aradı, eşi, iki kardeşi, üç çocuğu ve bunların bakıcısıyla birlikte Türkiye'ye geleceğini söyleyerek, "8 kişi için uçakta yer bulamadım" dedi, yarın İstanbul'da olacağını belirtti 

BİLAL MEŞE 


Beşiktaş'a imza atmasının ardından izin alarak ülkesine giden Brezilyalı Ailton, uçak bulamadığı için bir türlü İstanbul'a ulaşamadı. Eşi, iki kardeşi, üç çocuğu ve bunların bakıcısıyla birlikte Türkiye'ye gelecek olan Kartal'ın yeni transferi, "8 kişi olduğumuz için uçaklarda bir türlü yer bulamadım" diyerek, Siyah - Beyazlılar'a mazeret bildirdi. 
Telefonla yöneticileri arayan ve durumunu ileten Ailton, sakatlığının tam olarak geçtiğini de söyleyerek, teknik heyete mesaj gönderdi 
"Burada boş durmuyorum. Sakatlığım geçti ve hazırım. Gelir gelmez, ligin ilk maçında oynayabilirim." 
Brezilya'da olduğu süre içinde çalışmalarını aralıksız sürdürdüğüne belirten ünlü golcü, "Ligin ilk maçında takım arkadaşlarımı yalnız bırakmak istemiyorum. Burada sürekli çalıştım. Göreve hazırım, hoca oynatırsa sahaya çıkarım" dedi. Ailton'un bu mesajı hem yönetim, hem de teknik kadroda olumlu karşılandı. 

'Yıldız olmadan olmaz' 

Beşiktaş Divan Kurulu, yeni sezon öncesinde Ümraniye Nevzat Demir Tesisleri'nde dün bir piknik düzenledi, yönetim ve üyelerini bir araya getirdi. Pikniğe, Başkan Yıldırım Demirören de katıldı. 
Transfere ve takımın hazırlıklarına değinen Demirören, yeni bir yabancı için çalışmaların sürdüğünü ifade etti. Beşiktaş Başkanı, "Eğer transfer yapılacaksa bu yıldız olacak, yıldız olmayan oyuncuyu almayacağız" yorumunu yaptı. 
Hazırlık maçlarında Beşiktaş'ın iyi bir görüntü çizmediğine de değinen Demirören, şunları söyledi 
"Kimsenin endişesi olmasın, taraftarlar meraklanmasın. Beşiktaş 100. yılında şampiyon olduğunda da AEK ile oynadığı hazırlık maçında kötü bir sonuç almıştı. Herkes takım hazır değil diyordu, ama şampiyon olduk. Hazırlık dönemi yanlış algılanıyor." 
Öte yandan dünü izin yaparak geçiren Beşiktaş, ilk hafta hazırlıklarıa bugün başlayacak. 

'Vitrine çıkaralım' 

Mustafa Denizli'nin takımı Pas'tan Javad'ı transfer edebilmek için yoğun çaba harcayan Beşiktaş, bu oyuncu için kiralık teklifi götürdü. Siyah - Beyazlılar, İranlı futbolcunun bonservis bedelinin 4 milyon Euro olarak karşılarına çıkması nedeniyle böyle bir öneride bulundu. Yöneticilerin, Paslı meslektaşlarıyla yaptıkları görüşmede, "Bir yıllığına bize kiralık verin, onu Avrupa'da vitrine çıkaralım" dedikleri öğrenildi. 
Siyah - Beyazlılar, M.United'lı Kleberson'u ikna etmek her yolu deniyor. Kleberson'a Türkiye ve Beşiktaş'ı anlatan yönetim, kendisine İngiliz takımından aldığı 1.3 milyon Euro'yu ödeyebileceklerini bildirdi. Ancak Brezilyalı futbolcunun önceliğinin Beşiktaş olmadığı ifade edildi. 

Carew güldürdü 

Fransa Ligi'nin son şampiyonu Olympique Lyon, sezonun ilk karşılaşmasında John Carew'in golüyle galibiyete ulaştı. Beşiktaş'ın eski futbolcusu, hazırlık karşılaşmalarındaki başarılı performansını lige de taşımayı başardı. Norveçli yıldız, deplasmanda Le Mans'ı 2 - 1 yendikleri karşılaşmada Lyon'un son golüne imza atarak, takımının sezona iyi başlamasını sağladı. 


</TEXT>
</DOC>
