<DOC>
<DOCNO> 354712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun43.html </URL>
<DATE> 2005/06/23/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
"AB'nin genişlemesi, Avrupa'nın ekonomik istikrarına katkıda bulundu" 
</HEADLINE>
<TEXT>

     NATO Genel Sekreteri Jaap de Hoop Scheffer, "AB’nin genişlemesinin, Avrupa’nın siyasi ve ekonomik istikrarına da katkıda bulunduğunu" belirtti. 
     Scheffer, Avrupa Konseyi Parlamenterler Meclisi AKPM genel kurul oturumunda bugün bir konuşma yaparak, parlamenterlerin sorularını yanıtladı. 
     "Avrupa’nın özgür, güvenli ve refah alanı olması hedefinin AB ve NATO tarafından paylaşıldığına" dikkati çeken Scheffer, "ittifak ve AB’nin genişleme sürecinin de paralel gittiğini" kaydetti. 
     Genel Sekreter, "AB ve NATO’daki genişleme süreci, doğudaki komşularımızın geleceği konusunda ve reformların devam ettirilmesi konusunda güvence verdi ve vermeye de devam etmeli" diye konuştu. 
     Rusya’ya yarın resmi bir ziyarette bulunacak olan Genel Sekreter, "Özbekistan’daki gelişmelerin NATO’yu da rahatsız ettiğini" belirtti ve "BM, AB ve AGİT’in, bu ülkedeki kanlı olayların bastırılma biçimine ilişkin bağımsız uluslararası bir soruşturma yapılması yolunda aldıkları kararları desteklediklerini" ifade etti. 
     Moskova, uluslararası kuruluşların, Özbekistan’daki olaylara ilişkin soruşturma yapılması talebine daha önce karşı çıkmıştı. 
     
</TEXT>
</DOC>
