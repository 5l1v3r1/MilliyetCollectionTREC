<DOC>
<DOCNO> 352984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo16.html </URL>
<DATE> 2005/06/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Orduspor-Eskişehirspor maçı için üst düzey güvenlik tedbirleri alınacak 
</HEADLINE>
<TEXT>

     İkinci Futbol Ligi B Kategorisi B Grubu'nda 15 Mayıs'ta Ordu'da oynanan ve yarıda kalması üzerine Samsun'da yeniden oynatılmasına karar verilen Orduspor-Eskişehirspor maçında üst düzeyde güvenlik tedbirleri uygulanacağı bildirildi. 
     Edinilen bilgiye göre, yarın saat 16.00'da 19 Mayıs Stadı'nda oynanacak karşılaşma yoğun ilgi görürken, stadın 12 bin dolayındaki resmi kapasitesine rağmen çok daha fazla taraftarın karşılaşmayı izlemek için gelebileceği düşünülerek, stat çevresinde ve içinde yoğun güvenlik önlemleri alınacak. 
     Yaklaşık 1300 dolayında polis ve jandarmanın görev yapacağı öğrenilirken, Sivas ve Trabzon'dan da takviye çevik kuvvet ekibinin geleceği öğrenildi. 
     Yetkililer, karşılaşmanın önemi yaşanan gelişmeler nedeniyle gereken her türlü önlemin alındığını belirterek, derbi maçlarda uygulanan üst düzeyde güvenlik tedbiri alandığını bildirdiler. 
     Öte yandan, karşılaşma için Samsun'a gelen Eskişehirspor ve Orduspor takımlarının konakladıkları otellerde de gerekli tedbirlerin alındığını belirten yetkililer, iki takımın taraftarlarına sağduyulu olmaları konusunda çağrıda bulundular. 
     
     SERDAR TATLI YÖNETECEK 

     İkinci Futbol Ligi B Kategorisi B Grubu'nda 15 Mayıs'ta Ordu'da oynanan ve yarıda kalması üzerine Samsun'da yeniden oynatılmasına karar verilen Orduspor-Eskişehirspor maçını Serdar Tatlı yönetecek. 
     Futbol Federasyonu'ndan yapılan açıklamada, yarın Samsun'da oynanacak karşılaşmada Tatlı'nın yardımcılıklarını Erhan Sönmez ve Bahattin Duran'ın yapacağı bildirildi. 
     Maçta Fırat Aydınus ise 4. hakem olarak görev alacak. 
     
     "TÜRK FUTBOLUNA YAKIŞIR BİR MAÇ İZLEYECEĞİMİZİ ÜMİT EDİYORUM" 

     İkinci Futbol Ligi B Kategorisi B Grubu'nda mücadele eden Eskişehirspor'da, başkan Halil Ünal, yarın Samsun'da yapılacak karşılaşmaya gidecek taraftarların liderleriyle toplantı yaptı. 
     Ünal, Eskişehirspor Tesisleri'nde yapılan toplantıda, taraftarın tribünde takıma tezahüratın dışında hiçbir söylemde bulunmaması gerektiğini belirterek, tahrik edici olaylardan uzak duracak taraftarın, sükunet içinde, keyifli bir maç izleyeceğini temenni ettiğini kaydetti. 
     "Centilmence bir maç olacağını düşünüyorum. Futbol bir tutkudur. Bu da heyecan yaratır. Heyecanın en üst seviyede olacağı bir maç izleyeceğiz" diyen Ünal, şöyle konuştu 
     "Türk futboluna yakışır bir maç izleyeceğimizi ümit ediyorum. İyi oynayan kazansın. Türk futbolu ve dostluk kazansın. Eskişehirspor taraftarı dünyaya örnek olmuştur. Eskişehirspor taraftarı dünyanın en büyük orkestrası diye uluslararası basına konu olmuştur. Bu büyük camianın taraftarı, spor ve kardeşlik adına Samsun'da takımını yanlız bırakmayarak, gerekli desteği verecektir. Bu maç gelip geçer ama dostluk baki kalır." Ünal, Türk taraftarına bu maçın örnek olacağını anlatarak, 500'e yakın taraftarın maçı izlemek için bu gece Samsun'a hareket edeceğini kaydetti. 
     "Kimseyle şampiyonluk meselemiz yok. Hedefimiz gelecek yıl Türkiye Kupası için oynamaktır" diyen Ünal, gelecek yıl şampiyon olmak için mücadele edeceklerini sözlerine ekledi. 
     
</TEXT>
</DOC>
