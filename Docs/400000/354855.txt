<DOC>
<DOCNO> 354855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur31.html </URL>
<DATE> 2005/06/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
KPSS'ye başvurular 5 Temmuz'da başlıyor 
</HEADLINE>
<TEXT>

     Kamu kurum ve kuruluşlarına ilk defa atanmak isteyen adaylar, 2005-Kamu Personel Seçme Sınavı KPSS tercih kılavuzu ile formunu, 5-15 Temmuz günleri arasında Öğrenci Seçme ve Yerleştirme Merkezi ÖSYM Sınav Merkezi yöneticiliklerinin açacakları başvuru bürolarından alabilecekler. 
     ÖSYM Başkanı Ünal Yarımağan, yaptığı yazılı açıklamada, bazı kamu kurum ve kuruluşlarının açık kadrolarına ilk defa atanacak personelin seçme ve yerleştirme işlemlerinin, ''Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmelik'' uyarınca ÖSYM tarafından yapılacağını bildirdi. 
     Yarımağan, kamu kurum ve kuruluşlarına ilk defa atanmak isteyen adayların, 2005-KPSS tercih kılavuzu ile tercih formunu 5-15 Temmuz tarihleri arasında ÖSYM Sınav Merkezi yöneticiliklerinin açacakları başvuru bürolarından 3 milyon lira karşılığında alabileceklerini kaydetti. 
     Adayların, tercih formunu kılavuzda yer alan kurallara göre doldurmaları gerektiğine işaret eden Prof. Dr. Yarımağan, adayların, 5 milyon liralık yerleştirme ücretini, kılavuzda yer alan banka şubelerinden herhangi birine, ad ve soyadları ile kimlik numaraları ile yatırabileceklerini ve karşılığında iki nüsha banka dekontu alacaklarını bildirdi. 
     Adayların, banka dekontunun bir nüshası ile tercih formunu, 15 Temmuz Cuma günü mesai bitimine kadar ÖSYM başvuru bürolarına teslim edebileceklerini kaydeden Yarımağan, posta ile ÖSYM'ye gönderilen formların işleme alınmayacağını ifade etti. 
     Prof. Dr. Yarımağan, 2005-KPSS tercih formunu doldurmak suretiyle ilk defa kamu kurum ve kuruluşlarına atanmak isteyen adayların, 10-11 Temmuz 2004 tarihlerinde yapılan Kamu Personel Seçme Sınavı'na 2004-KPSS girmiş ve ilgili puan türünde geçerli bir puan almış olmaları gerektiğini belirtti. 
     2005-KPSS Tercih Kılavuzu'nda yer alan her kadronun birden fazla koşulu bulunduğuna işaret eden ve adayların bu koşulları titizlikle incelemelerini isteyen Yarımağan, adayların, koşullarını karşılayamadıkları kadroları kesinlikle tercih formlarında göstermemeleri gerektiğini ifade etti. 
     Yarımağan, ÖSYM tarafından yerleştirilen adayların, yerleştirildikleri kadroların koşullarını karşılayamadıkları takdirde kamu kurum ve kuruluşlarınca atamalarının yapılmayacağını vurguladı. 
     
</TEXT>
</DOC>
