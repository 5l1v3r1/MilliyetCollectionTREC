<DOC>
<DOCNO> 380946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur02.html </URL>
<DATE> 2005/09/23/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Tatil yapmaya gelen Rus turist kayboldu... 
</HEADLINE>
<TEXT>

     Antalya’nın Kemer İlçesine bağlı Beldibi Beldesine tatil yapmak üzere teyzesi ve eniştesiyle birlikte gelen 22 yaşındaki Rus uyruklu genç, bir haftadır kayıp. 
     Tatil yapmak üzere Teyzesi Voronina Valentina ve eniştesi Voronin Valemir ile birlikte Kemer’e gelen, ülkesinde çiftçilik yaptığı belirtilen 22 yaşındaki Marinkov Yevgany’in, 15 Eylül tarihinde gece 02.30 sıralarında otelden "gezmeye çıkıyorum" diyerek ayrıldığı ve 
     bir daha oteline dönmediği bildirildi. 
     Kendisinden haber çıkmaması üzerine Beldibi Jandarmasına başvuran Voronina Valentina ve Voronin Valemir, "Kendisinin nereye gittiğini bilmiyoruz. Türkiye’ye ilk defa geldik. Gece ’gezmeye çıkıyorum’ diye otelden ayrıldı bir daha kendisinden haber alamadık" dediler. 
     Öte yandan, Kemer Garnizon komutanı Jandarma Yüzbaşı İbrahim Erdem, ailenin ihbarı üzerine çalışmalara başladıklarını belirterek. 
     "Yaptığımız çalışmalar sonucunda gencin kaybolmasından sonra bir arkadaşıyla birlikte görüldüğüne dair bilgiler aldık. Ancak şu ana kadar kendisine ulaşamadık. Çalışmalarımız yoğun bir şekilde sürüyor" dedi. 
     
</TEXT>
</DOC>
