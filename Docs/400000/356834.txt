<DOC>
<DOCNO> 356834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/guncel/gun08.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan tazminat davasını kazandı 
</HEADLINE>
<TEXT>


Sabah gazetesi, hakkında yalan haberler yaptığı Aydın Doğan'a tazminat ödemeye mahk m edildi 

İSTANBUL Milliyet 

Doğan Holding Yönetim Kurulu Başkanı Aydın Doğan, kendisi hakkında Formula 1 pistinin yakınındaki arazileri yasadışı yollardan ele geçirmeye çalıştığı iddiasıyla haberler yayımlayan Sabah Gazetesi ve Genel Yayın Yönetmeni Ergun Babahan hakkında açtığı tazminat davasını kazandı. 

15 bin YTL 
Ankara 7. Asliye Hukuk Mahkemesi'nde görülen davanın önceki günkü karar duruşmasında, Bilgin Yayıncılık ve Babahan'ın, Doğan'a 15 bin YTL manevi tazminat ödemesi karara bağlandı. 
Sabah'taki haberde, "Doğan Grubu'na ait Milliyet Pazarlama'nın 2 milyon 238 bin metrekare arazisi, Formula 1 pistinin yapılacağı bölgenin yakın komşusu. Formula 1 tesisleri yapıldığında bu araziye ve üstüne yapılacak villalara piyango vuracak" denilmişti. 

İSKİ'nin yazısı 
İSKİ'nin mahkemeye gönderdiği yazıda, Doğan'ın Ömerli Barajı civarında bulunan arazilerinin mutlak koruma alanı dışında bulunduğu, ancak özel şekilde imarlı projeli olduğu belirtilerek, Formula 1 pistinin yapılmasıyla imar durumunun ve rantının artmasının mümkün olmayacağı belirtildi. 

Arazi yakın değil 
Karar duruşmasında, Formula 1'in yapılacağı arazinin Tuzla Tepeören köyünde, Doğan'ın arazilerinin ise kuş bakışı 10 kilometre uzaklıktaki Pendik Kurtdoğmuş köyü Seferüstü mevkiinde olduğu belirtilerek, haberlerde gösterilen şekilde Doğan'ın pistin yakınlarında arazisinin bulunmadığına ve haberlerin gerçek durumu bildirmediğine hükmedildi. 




</TEXT>
</DOC>
