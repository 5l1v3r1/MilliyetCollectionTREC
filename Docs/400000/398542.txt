<DOC>
<DOCNO> 398542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/ydilmen.html </URL>
<DATE> 2005/11/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
En rahat derbi 
</HEADLINE>
<TEXT>


Fenerbahçe bu kadar kolay bir Ali Sami Yen deplasmanı yaşamamıştır. Bunda, beklenmedik şekilde Galatasaray'a önde pres yapmaları, oyunu sürekli kontrol altında tutmalarının rolü büyüktü 


Türkiye - İsviçre milli maçından sonra bütün kamuoyunun bu karşılaşmayla ilgili uyarısı olan fair - play amacına ulaşmıştı. İki takım oyuncuları ve taraftarları centilmence karşılaşmaya başladılar ve bitirdiler. 
Belki de en hareketsiz derbi görüntüsü vardı. Fenerbahçe yıllardır bu kadar rahat Ali Sami Yen deplasmanı görmemişti. Maç içi tansiyon da, Fenerbahçe'nin beklenmedik şekilde rakibine önde basması, oyunu kontrolü altına alması, yana bol bol pas yapması nedeniyle iyice düştü. İlk yarıda oyun tamamen Fenerbahçe'nin kontrolündeydi ama gol hariç iki pozisyon da Galatasaray adınaydı. Galatasaray takımı alışılagelmiş ilk dakikalardaki yoğun baskısını dün tekrarlayamadı. Tabii bunda Fenerbahçe'nin hem önde basıp, hem topa sahip olmasının da etkisi vardı. Maçın ilk yarısında Galatasaray, Hakan Şükür'e uzun oynayarak kontratak yapmaktan başka şans bulamadı. Bunlardan bir tanesinde Necati ile ilk yarının net pozisyonu geldi. 

Fark olurdu 
Fenerbahçe akıllı, dengeli oyununu ikinci yarıda da sürdürdü. Beklenen Gerets değişiklikleri fazla gecikmedi. Bol bol forvet oyuncusu aldı. Bu dakikadan sonra Fenerbahçe'nin her atağı tehlikeli oldu. Anelka ile farkı bir anda 4-5'e çıkarabilirlerdi. İkinci devrenin tamamında Galatasaray, bol forvetine top şişirerek, gömülen Fenerbahçe savunmasında karambollerden gol aradı. Her şeye rağmen Fenerbahçe takımı oynadığı en rahat Ali Sami Yen deplasmanında ikinci golü bulup rahatlayacağı ortamı yakalamışken, fırsatları kaçırarak Galatasaray'ın son dakikaya kadar umutlanmasını sağladılar. Bir daha ne Fenerbahçe böyle bir ortam bulur, ne de karşısına böyle bir Galatasaray çıkar. 
Galatasaray takımı 10'a yakın korner attı ama iki yıldır süren zaaflarının devam ettiğini gördük. Şampiyonluğa oynayan bir takım mutlaka duran topu iyi kullanan oyuncuya ve bunları değerlendirecek isimlere sahip olmalı. 
Hakem Serdar Tatlı bence mükemmel bir karşılaşma yönetti. 



</TEXT>
</DOC>
