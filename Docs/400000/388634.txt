<DOC>
<DOCNO> 388634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur20.html </URL>
<DATE> 2005/10/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Jirinovski, afetlerin doğal değil yapay olduğunu iddia etti 
</HEADLINE>
<TEXT>

     
     Vahide YANIK ANTALYA, DHA 

     
RUSYA Parlamento Başkan Yardımcısı Vladimir Jirinovski, son dönemde özelllikle Orta Asya ve Latin Amerika'da yaşanan deprem, tsunami ve sel felaketlerinin yapay olarak uluslararası merkezlerce organize edildiğini ileri sürdü. 
     Jirinovski, tatilini geçirdiği Tekirova'daki Rixos Otel'de düzenlediği basın toplantısında, dünyada yaşanan sorunları değerlendirdi. Irak'ın devrik lideri Saddam Hüseyin'in yargılanmasını yasadışı olarak nitelendiren Jirinovski, ABD'nin Irak'ı petrol için hukuka aykırı bir şekilde işgal ettiğini söyledi. AB'nin dağılmak üzere olduğunu, çok yakında Almanya ya da Fransa'nın AB'den ayrılacağını ileri süren Jirinovski, AB çok sorunlu bir birlik. AB'ye güvenenler sonuçta kaybederler'' dedi. Jirinovski, Türkiye'nin AB'ye girme çabasını da eleştirerek, AB'ye girmesi halinde çok pahalı bir ülke haline geleceğini, Türkiye'yi tercih eden insanların yakında Rusya'ya akın edeceğini iddia etti. NATO'nun da eskisi kadar güçlü olmadığını kaydeden Jirinovski, Şangay İşbirliği Örgütü'nün önümüzdeki dönemde NATO'dan daha güçlü hale geleceğini savundu. Jirinovski, yakında Brüksel ve Rusya arasında büyük bir çekişme olacağını da öne sürerek, ABD'nin tesadüfen süper güç olduğunu ve gücünü yitirmeye başladığını söyledi. 
     Son dönemde, doğal afetlerde artış olduğuna dikkat çeken Jirinovski, deprem, tsunami, kuş gribi gibi doğal afetlerin Orta Asya ve Latin Amerika'da görüldüğüne dikkat çekerek, Bu tür afetler, doğal olabileceği gibi dışarıdan da yaptırılabilir. Bazı bombalar var, bunlar deprem yaratabilir nitelikte'' dedi. Jirinovski doğal afetleri kimin yaptırdığı sorusu üzerine, Tüm dünya politikalarını belirlemeye çalışan uluslararası merkezler ki, bunlardan biri de Londra'da. Dünyadaki dengeyi sağlamaya çalışıyorlar'' dedi. 
     
     HİÇ KİMSEYİ SEVMİYORUM 

     Jirinovski, Türkleri sevip sevmediğine ilişkin bir soru üzerine, Hiç kimseyi sevmiyorum. Amerikalıları, Rusları sevmiyorum. Bütün dünya savaş halinde. Böyle bir durumda nasıl sevebilirim '' diye yanıt verdi. 
     Bir gazetecinin Türkçe konuşmasını istemesi üzerine Jirinovski, Yoruldum. Türkçe biliyorum ama Türkiye'ye 5 yılda bir geldikçe kullanıyorum Türkçe'yi. Ben eski Türkçe'yi biliyorum. Yenisi için okula gitmek lazım'' dedi. Jirinovski yine de, Sevemez kimse seni benim sevdiğim kadar. Sen olmasaydın bu hayat neye yarar'' dizelerini Türkçe olarak söyledi. 
     Jirinovski, Rusya'da kendi adına parfüm, çay ve kalem üretildiğini, bunu propoganda amacıyla kullandığını söyleyerek basın mensuplarına Jirinovski adını taşıyan çay hediye etti. 
     
</TEXT>
</DOC>
