<DOC>
<DOCNO> 395886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur42.html </URL>
<DATE> 2005/11/17/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
"22. Aydın Doğan Uluslararası Karikatür Yarışması" 
</HEADLINE>
<TEXT>

     Devlet Bakanı Beşir Atalay, ''Karikatürün dili bizi bazen sinirlendirir, bazen uyarır, bazen güldürür, bazen hayret ettirir, ama her zaman düşündürür'' dedi. 
     22. Aydın Doğan Uluslararası Karikatür Yarışması'nın ödül töreni, Tophane-i Amire Kültür ve Sanat Merkezi'nde yapıldı. 
     Bakan Atalay, törende yaptığı konuşmada, böyle önemli bir etkinliğe kurumsal bir kimlik kazandırılmasının çok önemli olduğunu vurguladı. 
     Uzun söze en az itibar eden insanların karikatür sanatçıları olduğunu belirten Atalay, karikatürcülerin uzun uzun nutuklara veya yazıya ihtiyaç duymadan kendilerini ifade edebilecek, iletişim kurabilecek çok özel bir yeteneğe, Allah vergisi bir imtiyaza sahip olduklarını kaydetti. 
     Sanat dallarının en incesi olan karikatürün hem bir felsefe, hem de evrensel bir dil olduğunu ifade eden Atalay, şöyle konuştu 
     ''Bu düşünce biçiminin, bu evrensel dilin imkanlarının hem alabildiğine geniş, hem de zor bir alan olduğunu düşünüyorum. Şüphesiz çizgiyle düşünceyi ifade edebilmek, çizgiyle yeni bir dil kurmak, çizgiyle iletişimi mümkün kılmak çok özel bir maharet, çok özel bir yetenektir. Üstelik bu dil sayesinde anadilini bilmediğiniz bütün insanlara bir şey anlatabiliyor, onlara mesajınızı ulaştırabiliyorsunuz. Bu ince, bu özel, bu dolaylı dilin içinde ironi, mizah, eleştiri, uyarı ve tefekkür vardır. 
     Bir ülkenin karikatür geçmişi, aynı zamanda o ülkenin ahlaki, iktisadi, sosyal ve siyasi tarihini ifade eder. Karikatüristler, aynı zamanda yaşadıkları ülkenin vakanüvisleri, yani tarih yazıcılarıdır.'' Toplumla en çok ilişkili, en çok içli dışlı sanat dalının karikatür sanatı olduğunu vurgulayan Atalay, ''Sanat felsefecilerinin 'gülen düşünce' olarak tanımladığı karikatürün dili bizi bazen sinirlendirir, bazen uyarır, bazen güldürür, bazen hayret ettirir, ama her zaman düşündürür. Belki de işin esas sırrı ve özü buradadır'' diye konuştu. 
     Devlet Bakanı Atalay, fikir ve düşünce özgürlüğünün tarihinde karikatüristlerin çok büyük bir yeri olduğuna işaret ederek, şöyle devam etti 
     ''İyi ki düşünce var ve iyi ki bunu ifade etmenin değişik imkanları var. Yoksa insanoğlunun hali nice olurdu. 
     Sanırım dünyanın hiçbir yerinde savaş, şiddet, terör gibi insanlık dışı hiçbir girişime taraftar olacak bir tek karikatüriste rastlayamazsınız. Eğer bu durumun istisnaları varsa, onlar sanatın evrensel dilinden habersiz olanlardır. Sanatın ve sanatçının en büyük talebi özgürlüktür, barıştır, hoşgörüdür. Karikatür sanatı ve sanatçıları için de bu geçerlidir.'' Eleştiri, mizah ve ironinin demokratik ve özgür toplumların en temel haklarından biri olduğunu belirten Atalay, demokrasi ve bir arada yaşama iradesinin sanatın evrensel iletişim diliyle geliştiğini ve gelişeceğini söyledi. 
     
     BİN 119 SANATÇIDAN 2 BİN 996 ESER 
     Aydın Doğan Vakfı Yürütme Kurulu Başkanı Candan Fetvacı da bu yıl yarışmaya 90 ülkeden bin 119 sanatçının 2 bin 996 eserle katıldığını belirterek, ''Bunların her biri toplumsal olaylara farklı bir bakış açısı ile bizleri güldürüyor, şaşırtıyor, hayrete düşürüyor ve en önemlisi düşündürüyor'' diye konuştu. 
     Dünyanın dört bir yanından gelen ve konularının ustası olan jüri üyelerinin seçtiği eserlerin her yıl yurtiçi ve yurtdışında sergilendiğini anlatan Fetvacı, 22 yıldır topladıkları 50 bine yakın karikatürü dijital kayıtlara aldıklarını ve bunları web ortamında bir müze anlayışında toplumla paylaşacaklarını söyledi. 
     Konuşmaların ardından yarışmada dereceye girenlere ödülleri verildi. 
     Birinciliği kazanan Almanya'dan Friederike Gross'a 8 bin dolarlık ödülü ve plaketini, Devlet Bakanı Atalay verdi. 
     Gross, ''Karikatüre verdiğiniz önem, Türkiye'nin şakadan ve espriden anlayan bir toplum olduğunu gösteriyor'' dedi. 
     Polonya'dan Mariusz Stawarski ikincilik ödülünü alırken, üçüncülük ödülünü İran'dan Majid Amini ile Ukrayna'dan Dmitriy Skazhenik paylaştı. 
     Törende çeşitli ülkelerden 11 sanatçıya da başarı ödülü verildi. 
     Törenin sonunda dereceye giren karikatüristler birlikte hatıra fotoğrafı çektirdi. 
     Ödül töreninin ardından yarışmada dereceye giren eserlerin yer aldığı serginin açılışı da yapıldı. 
     Törene, Cumhurbaşkanlığı Sözcüsü ve Basın Danışmanı Metin Yalman, İstanbul Valisi Muammer Güler, ATO Başkanı Sinan Aygün, Türkiye Barolar Birliği Başkanı Özdemir Özok, Türkiye Gazeteciler Cemiyeti Başkanı Orhan Erinç ve Milli Eğitim Bakanlığı Başdanışmanı Refet Angın ile çok sayıda davetli katıldı. 
     
</TEXT>
</DOC>
