<DOC>
<DOCNO> 372477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko36.html </URL>
<DATE> 2005/08/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
TMSF İpek Yolu Vadisi Projesi'nde ilerleme kaydedilemedi 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Fon'a devredilen İpek Yolu Vadisi Projesi'nin Türkiye için önemli olduğunu belirterek, bir süredir hukuki sorunların yaşandığı projede ilerleme kaydedilebilmesi için neler yapılabileceğini değerlendireceklerini bildirdi. 
     TMSF Başkanı Ahmet Ertürk, Adapazarı'nda düzenlenen İpek Yolu Vadisi Serbest Bölge toplantısına katıldı. 
     Sakarya Valiliği'nde, Vali Nuri Okutan başkanlığında, AK Parti Genel Başkan Yardımcısı Şaban Dişli'nin de katıldığı toplantı, basına kapalı yapıldı. 
     Toplantı öncesinde gazetecilerin sorularını yanıtlayan Ertürk, İpek Yolu Vadisi Projesi'nin Türkiye için önemli bir çalışma olduğunu bildirdi. Projede bir süredir hukuki sorunların olduğunu hatırlatan Ertürk, ''Yaşanan hukuki sorunlar dolayısıyla projede ilerleme kaydedilemedi. Ancak, bu hukuki sorunların çözümünden sonra sayın valimizin ve milletvekillerimizin katılımı ve desteğiyle projenin hayata geçirilmesi için hızla ne yapılabilir, bunu tartışmak üzere bir araya geldik. Umarım bu tartışmalardan ve toplantılardan bir yol haritası çıkar ve bu yol haritası bize hem rehberlik yapar hem de amacımıza ulaşma gücü verir.'' AK Parti Genel Başkan Yardımcısı Sakarya Milletvekili Şaban Dişli ise projenin ilerlemesi ve hukuki sorunların çözümü aşamasında siyasi desteği zağlayacaklarını belirtti. Projenin bir an önce hayata geçirilmesi için Sakaryalı diğer milletvekilleri ile birlikte çalışacaklarını ifade eden Dişli, ''Bu projenin bir an önce toparlanması gerekiyor. Milletvekili arkadaşlarımla görüşerek siyasi açıdan ne yapmamız gerekiyorsa yapmaya çalışacağız'' diye konuştu. 
     
     STAR MEDYA GRUBUNUN SATIŞI.. 
     Toplantı çıkışında gazetecilerin ''Star Medya Grubu'nun satışı için açılan ihale hakkında alınan ertelenme kararı'' ile ilgili sorularını da yanıtlayan Ertürk, ''Medya satışlarını 3 hafta boyunca erteledik. Bunun sebebini de basına açıkladık. Başka bir sebebi yok. Tamamen katılımcıların sayısını artırmak ve rekabet ortamını oluşturmaktır. Telsim'de de bu hafta sonuna doğru ilanın Resmi Gazete'de yayımlanmasını bekliyoruz. Orada da zaten herşey belli olacak'' diye yanıtladı. Bir gazetecinin Telsim'in satışı için ne kadar teklifin olduğu sorusuna da Ertürk, ''Çok teklif var'' yanıtını verdi. 
     Vali Okutan, AK Parti Genel Başkan Yardımcısı Dişli ve TMSF Başkanı Ertürk, Karasu'daki İpek Yolu Vadisi Serbest Bölge Projesi'nin yapılacağı bölgede incelemelerde bulunmak için Karasu'ya hareket etti. 
     Karasu'daki İpek Yolu Vadisi Serbest Bölge Projesi, EGS Bank'a el konulmasından sonra TMSF'ye devredilmişti. 
     
</TEXT>
</DOC>
