<DOC>
<DOCNO> 352250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy23.html </URL>
<DATE> 2005/06/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
MHP Türkeş'in mezarında sadece kırılan mermerler değiştirildi 
</HEADLINE>
<TEXT>

     MHP Genel Sekreteri Cihan Paçacı, eski MHP Genel Başkanı Alparslan Türkeş’in mezarına fiziki müdahalede bulunulduğu iddialarına ilişkin "Mezarda, sadece kırılan, çatlayan iki yan mermer değiştirilmiştir" dedi. 
     Paçacı, Alparslan Türkeş’in oğlu Tuğrul Türkeş’in, babasının mezarına fiziki müdahalede bulunanlar hakkında dava açılması istemiyle suç duyurusunda bulunmasına ilişkin AA muhabirine yaptığı değerlendirmede, "Keşke suç duyurusu yerine, teşekkür etseydi" dedi. 
     Mezara gelen ziyaretçilerin, "bakım yapılmıyor mu " diye sitemde bulunduğunu ifade eden Paçacı, Türkeş’in mezarına her ülkücünün sahip çıkması ve hassasiyet göstermesi gerektiğini belirtti. 
     Paçacı, mezarda kırılan ve çatlayan iki yan mermerin değiştirildiğini söyledi. 
     Cihan Paçacı, Tuğrul Türkeş’in geçen hafta, mezardaki çalışmaları yerinde gördüğünü ve işçilere teşekkür ederek, "elinize sağlık" dediğini savundu. 
     MHP Genel Başkanı Devlet Bahçeli ve kendisinin, konudan haberdar olmadığı yönündeki eleştirileri anımsatan Paçacı, konunun, MHP Genel Muhasibi Ümit Şafak’ın görev alanında olduğunu anlattı. Paçacı, "Ümit Bey’in görev alanındadır. İki mermer taşının değiştirilmesini bildirmesine de gerek yoktur" dedi. 
     MHP Genel Muhasibi Ümit Şafak da açıklamasında, Türkeş’in mezarının, MHP’nin görevlendirdiği kişilerce, 24 saat nöbet sistemi ile korunduğunu ifade etti. 
     Mezarda yapılan çalışmanın, sadece mezarın dış mermerleri ile ilgili olduğunu vurgulayan Şafak, "Düşen, kırılan ve çatlayan mermerlerin bakım, onarım ve değiştirilmesi işidir. Mezara ait toprakla, bir avuç dahi olsa oynanmamıştır" dedi. 
     
</TEXT>
</DOC>
