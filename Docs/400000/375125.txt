<DOC>
<DOCNO> 375125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo19.html </URL>
<DATE> 2005/09/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bıçakçı MAç fair play açısından büyük önem taşıyor 
</HEADLINE>
<TEXT>

     Futbol Federasyonu Başkanı Levent Bıçakcı, A Milli Futbol Takımı'nın yarın akşam Danimarka ile yapacağı 2006 Dünya Kupası Eleme Grubu maçının, hem skor hem de fair-play açısından öneminin büyük olduğunu ifade etti. 
     Bıçakcı, yaptığı yazılı açıklamada, daha önce eleme grubunda Gürcistan, Ukrayna ve Yunanistan ile yapılan maçlarda, sahaya yabancı cisim atma, tribünde meşale yakma ve merdivenlerde talimatlara aykırı seyirci bulunması gibi nedenlerle para cezaları alındığını kaydederek, FIFA'nın 21 Haziran'da gönderdiği yazıda Türkiye'yi bu konuda kesin bir dille uyardığını hatırlattı. 
     Bu uyarıda, benzer olayların tekrarı halinde verilecek cezanın para cezası dışında olacağı, saha kapatma cezasının da gündeme gelebileceğinin ifade edildiğini belirten Bıçakcı, şöyle devam etti 
     ''Böyle bir olasılığın gerçekleşmesi durumunda Türk Milli Takımı'nın hedef maçlarını kazanması ve play-off'a kalması halinde, iç sahadaki maçımızı seyircisiz oynamak zorunda bırakılacağına kesin gözüyle bakılıyor. 
     Medyamızın her zamanki duyarlılığını bu maç öncesinde de göstermesi ve yarın yapılacak yayınlarda bir kez daha bu önemli konuya vurgu yapmasının Türkiye'nin imajı ve Türk Milli Takımı'nın yararına olacağını düşünüyorum. 
     Göstereceğiniz duyarlılığa şimdiden teşekkür eder, bu önemli sınavın her yönüyle ülkemizi başarıyla buluşturacağına olan inancımı bir kez daha tekrarlamak isterim.'' 
     
</TEXT>
</DOC>
