<DOC>
<DOCNO> 360781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo11.html </URL>
<DATE> 2005/07/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Koch'tan Fenerbahçeli futbolculara ilginç motivasyon 
</HEADLINE>
<TEXT>

     Fenerbahçe, yeni sezon hazırlıklarını sabah yaptığı antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1.5 saat süren idmana küçük sahada kondisyon ve istasyon çalışması yaparak başlayan futbolcular, daha sonra büyük sahada taktik ağırlıklı çift kale maçlar yaptılar. 
     Alman teknik adam ilk olarak futbolcularına çapraz paslar attırıp, kanatlardan yapılan ortalarla forvet oyuncularının gol bölgelerinde topla buluşturulmasını istedi. Sarı-lacivertliler daha sonra kaleleri yakınlaştırıp yarı sahada çift kale maç yaptı. 
     
     MAHMUT HANEFİ SAKATLANDI 

     Antrenman maçının son bölümünde sol ayak bileğine darbe alan Mahmut Hanefi çalışmayı yarıda bıraktı. 
     Mahmut Hanefi'nin durumunun yapılacak kontrollerden sonra netlik kazanacağı bildirildi. 
     Bu arada sakatlıkları süren Anelka, Servet ve Kerim, antrenmana katılmadı. Anelka ve Servet tesislerde çalıştı. 
     
     KOCH'DAN İLGİNÇ MOTİVASYONLAR 

     Antrenör Roland Koch, antrenmanlarda ilginç uygulamalarıyla, futbolcuları çalışmalara motive etmeye çalışıyor. Koch'un uygulamaları ile antrenmanda futbolcular bir hayli neşeleniyor. 
     Koch, bugünkü antrenmanda da kondisyon çalışması sırasında ilginç uygulamalara imza attı. 
     Önce futibolcuları saha içinde biraraya getiren ve ''En iyi takım biziz, en iyi sizsiniz'' diye bağıran Alman antrenör, daha sonra oyuncuları karşılıklı dizdi. Futbolculardan koşarak ortada biraraya gelmelerini isteyen Koch, biraraya gelen ikililerden önce selamlaşmalarını ve tokalaşmalarını, daha sonra sarılmalarını istedi. Bu çalışmalar sırasında futbolcuların bir hayli neşelendikleri gözlendi. 
     Sarı-lacivertliler, öğleden sonra ve akşam yapacakları 2 antrenmanla yeni sezon hazırlıklarını sürdürecek. 

     
</TEXT>
</DOC>
