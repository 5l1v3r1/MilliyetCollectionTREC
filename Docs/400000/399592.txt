<DOC>
<DOCNO> 399592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun46.html </URL>
<DATE> 2005/12/01/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Dünya AIDS Günü hediyesi Prezervatif ve kırmızı kurdela... 
</HEADLINE>
<TEXT>

     Almanya'da, Dünya AIDS Günü dolayısıyla Sosyal Demokrat Parti SPD milletvekili Lale Akgün, Köln Belediye Başkanı Fritz Schramma ve Göçmenler Sağlık Merkezi Müdürü Arif Ünal ile birlikte, Köln tren garında vatandaşlara prezervatif ve kırmızı kurdele dağıttı. 
     Akgün, Köln AIDS Hastalarına Yardım Derneği'nin düzenlediği etkinliğe katılmaktan çok mutlu olduğunu belirterek, ''Bu tehlike sanki yokmuş gibi davranmak toplumu felakete sürükleyebilir'' dedi. 
     AIDS hastası olan insanları toplumdan dışlamanın çok büyük bir hata olacağına dikkati çeken Akgün, bu hastalığa yakalanan insanlara destek verilerek yardımcı olunmasını istedi. 
     Göçmenler Sağlık Merkezi Müdürü Ünal ise toplumda var olan ''bir kaçamaktan bir şey olmaz'' anlayışının çok tehlikeli olduğunu söyledi. Ünal, göçmenler arasında AIDS vakalarının Almanlara göre iki kat fazla olduğunu belirterek, ''Kaçamak yapanlar, aile içinde eşlerini de büyük tehlike altında bırakıyor. Lütfen cinsel ilişkilerde prezervatif kullanmaya özen gösterelim'' dedi. 
     
</TEXT>
</DOC>
