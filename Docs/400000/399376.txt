<DOC>
<DOCNO> 399376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo42.html </URL>
<DATE> 2005/11/30/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Aybaba büyük konuştu Ya milli takım, ya da üç büyükler... 
</HEADLINE>
<TEXT>

     Ankaraspor'da alınan başarısız sonuçlar sonrasında istifa eden teknik direktör Samet Aybaba, bundan sonraki kariyerinde yalnızca 3 büyük takımı ya da milli takımı çalıştıracağını söyledi. 
     Oğlu Serkan Aybaba'nın açtığı Etrak Restaurant'ın açılışında basın mensuplarının sorularını yanıtlayan Samet Aybaba, Ankaraspor'u bıraktıktan sonra kısa bir süre dinlendiğini ve tekrar çalışmalara başladığını belirterek, ''Benim için Anadolu takımları artık misyonunu tamamladı. Alınmasınlar, onlarla da çok güzel günlerimiz geçti'' dedi. 
     16 yıldır teknik direktörlük yaptığı ifade eden Aybaba, artık büyük takımlar çalıştırmak için kendini hazır hissettiğini kaydetti. 
     Zaman içinde bazı takımlardan teklifler aldığını dile getiren deneyimli teknik adam, kısa bir süre için Avrupa ülkelerine gideceğini, burada futbolcu ve antrenman izledikten sonra Türkiye'ye döneceğini belirtti. 
     Bu arada, açılışa DYP Genel Başkanı Mehmet Ağar, Ankara Büyükşehir Belediye Başkanı Melih Gökçek, Ankara Emniyet Müdürü Ercüment Yılmaz, eski bakanlardan Ünal Erkan, Gençlerbirliği Teknik Direktörü Mesut Bakkal, eski Milli Takımlar Teknik Direktörü Şenol Güneş ve spor dünyasının önde gelen isimleri katıldı. 
     
</TEXT>
</DOC>
