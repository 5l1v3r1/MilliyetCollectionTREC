<DOC>
<DOCNO> 374624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yasam/yas05.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilin silah şovu 
</HEADLINE>
<TEXT>


ANAVATAN'lı Turan Tüysüz, "Topluma örnek oluyorum" diyerek silahını Meclis Emniyet Amirliği'ne teslim etti. Ancak, Milli Savunma Bakanlığı'ndan aldığı silah sorulunca, "Galiba başkalarına verdim" dedi 

ANKARA Milliyet 

Maganda kurşunlarının neden olduğu ölüm ve yaralanmalar toplumda infial yaratırken, silahını ruhsatıyla TBMM'deki güvenlik görevlilerine teslim eden ANAVATAN Şanlıurfa Milletvekili Turan Tüysüz, MSB'den aldığı diğer silahın akıbetini bilmediğini söyledi. 

12 yıldır taşıyordu 
Daha önce olaylı CHP Kurultayı'nda Divan Başkanı'na silah gösterdiği iddiasıyla gündeme gelen, kurultayın ardından parti değiştiren Tüysüz, ANAVATAN Genel Başkan Yardımcısı Süleyman Sarıbaş ile dün TBMM'de basın toplantısı düzenleyerek, "topluma örnek olması" için silah bıraktığını açıkladı. 
Tüysüz, "Bundan böyle silah taşımayacağım, ruhsatımı da geri almayacağım. Toplumun huzuru için herkes ruhsatını ve silahını iade etmeli" dedi. 

'Bilmiyorum' 
Milliyet'in MSB'den aldığı silahla ilgili sorusunu yanıtlayan Tüysüz, TBMM amirliğinden bir yazı gönderildiğini, o yazı doğrultusunda silah alma başvurusunda bulunduğunu belirterek, "Silah alındı ama ben hiç kullanmadım. Başkalarına verdim, galiba polis arkadaşlardan birine vermiştim. Onlar ne yaptılar bilemiyorum" diye konuştu. 
1993'te gençliğin verdiği heves, örf ve detler gereği ruhsat alarak silah taşımaya başladığını anlatan Tüysüz, Sarıbaş'la yaptığı basın toplantısında, Ateşli Silahlar ve Bıçaklar Hakkındaki Kanun'un Bazı Maddelerinde Değişiklik Yapılmasına Dair Kanun Teklifi hazırladıklarını kaydetti. 

Yasa teklifinde ne var 

Kanun teklifinin, sadece güvenlik görevlilerinin silah taşıması, silah ruhsatının yargı denetiminde verilmesi ve ruhsatsız silah kullananlara uygulanan cezaların artırılmasını öngördüğünü bildiren Sarıbaş, maç, düğün ve eğlencelerden sonra masum vatandaşların hayatlarını kaybetmemeleri için böyle bir teklif hazırladıklarını söyledi. Teklifte, tüm ruhsatların gözden geçirilmesi ile cezaların tecil edilemeyeceği hükümleri de yer alıyor. 

Erdoğan'dan talimat geldi 

ANKARA Milliyet 
Başbakan Recep Tayyip Erdoğan, son dönemde artan kontrolsüz silah kullanımının önüne geçebilmek için düğmeye bastı. Erdoğan, çözüm önerisi geliştirilmesi amacıyla ilgili birimlere talimat verdi. 
Başbakanlık Sözcüsü Akif Beki, dün yaptığı yazılı açıklamada, Başbakan Erdoğan'ın, bireysel silahlanmanın ulaştığı boyutlar ve sorumsuzluk örneklerinin yol açtığı trajik sonuçları kaygı verici bulduğunu ifade etti. Beki, Başbakan'ın, özellikle son günlerde meydana gelen olayların çözümünün, ertelenemeyecek bir toplumsal meseleye dönüştüğünü üzüntüyle gördüğünü belirtti. 

Ankara'daki düğünde çocuklar ateş açtı 

Ankara'da önceki gün yapılan düğünde havaya kurşun sıkanlar, kimlik göstermeden 40 YTL'ye kurusıkı alabilen çocuklardı .. 

GÜLÇİN ÜSTÜN Ankara 

Ankara'nın Ulus semti yakınlarındaki İsmetpaşa Mahallesi'nin arka sokaklarında önceki gün yapılan düğünde, yetişkinlerin yanı sıra çoğunluğu 10 yaşından küçük olan çocuklar havaya silah sıktı. 
Düğün sahiplerinden Ali Haydar, "Burada düğünlerde silah sıkmak gelenek. Bu bizim eğlence türümüz, etkinliğimiz. Çocuklar sıkmasa daha iyi ama hangi birine laf anlatalım. Bugüne kadar zarar gören de olmadı" dedi. 

'Tek mermi 200 kuruş' 
Av bayilerinin çocuklara tanesi 200 kuruşa kurusıkı mermi sattığını anlatan mahalle sakinleri ise, "Kurusıkı tabanca 40 YTL. Burada birçok çocuğun silahı var" diye konuştu. 

Vekil rozeti silahlanmayı kolaylaştırıyor 

ÖNDER YILMAZ Ankara 
Milletvekilleri, TBMM rozeti taktıktan sonra daha kolay silah satın alıyor, üstelik birden fazla silaha sahip olabiliyor. TBMM İdare Amiri Erdoğan Yetenç'in Milliyet'e yaptığı açıklamaya göre, bir kişi milletvekili seçildikten sonra 3 ayrı yoldan silah edinebiliyor 

3 ayrı yöntem var 
1- Operasyonlarda ele geçirilen silahlar milletvekillerine verilebiliyor. TBMM, milletvekillerine bir yazı göndererek, 'Milli Savunma Bakanlığı'nda şu şu çeşitte silahlar var. Dilekçe verip alabilirsiniz' diyor. Kendisinin de bu yolla silah aldığını belirten Yetenç'in iddiasına göre, bugüne kadar bu yolla silah almayan milletvekili sayısı 10'u geçmiyor. 
2- Emniyet Müdürlüğü'nden alınacak silah alma yetki belgesi ve milletvekili kimliğiyle Makine Kimya Enstitüsü Genel Müdürlüğü'ne başvurup silah alınabiliyor. 
3- Milletvekilleri, cumhurbaşkanı veya başbakanın silah hediye etme yetkisi kapsamında silah sahibi olabiliyor. Ancak Yetenç, bunun çok nadir yaşandığını söylüyor. 

İbrahim'i vuran kişi damat çıktı 

RAMAZAN ÇETİN DHA 
Denizli'nin Altıntepe Köyü'nde 21 Ağustos'ta yapılan kına gecesinde havaya silah atılırken başına isabet eden kurşunla can veren 8 yaşındaki İbrahim Dalkılınç'ı, damat Gökhan Dalkılınç'ın tabancasından çıkan kurşunun öldürdüğü ortaya çıktı. Olaydan sonra gözaltına alınarak tanık ifadeleri doğrultusunda tutuklanan, ancak ifadesinde suçlamayı kabul etmeyen Gökhan Dalkılınç, vicdan azabına dayanamayarak Denizli D Tipi Cezaevi'nden savcılığa itiraf mektubu yazdı. 



</TEXT>
</DOC>
