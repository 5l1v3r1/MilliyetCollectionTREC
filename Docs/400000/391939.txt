<DOC>
<DOCNO> 391939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun15.html </URL>
<DATE> 2005/11/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bulgaristan Başbakanı, Ramazan bayramını kutladı 
</HEADLINE>
<TEXT>

     Ramazan bayramı, Bulgaristan'da da coşkuyla kutlanıyor. 
     Başkent Sofya'da ve Türklerin yoğunlukta yaşadığı bölgelerde, bu sabah bayram namazı dolayısıyla camiler doldu taştı. 
     Başkent Sofya'da ibadete açık tek cami olan Banya Başı Camii'nde kalabalık yüzünden yüzlerce kişi bayram namazını avluda kılmak zorunda kaldı. Namazdan sonra, çoğu Türk binlerce Müslüman birbirleriyle bayramlaştı. 
     Bulgaristan Müslümanları Başmüftülüğü de, bir bayram mesajı yayımlayarak, Müslümanların bayramını kutladı. 
     Türklerin yoğunlukta yaşadığı Kırcaali, Şumnu, Razgrad, Targovişte, Varna ve Burgaz bölgelerinde de bayram namazına büyük ilgi vardı. Bu bölgelerdeki belediyeler, Ramazan bayramı dolayısıyla çeşitli etkinlikler de düzenledi. 
     Bulgaristan Başbakanı Sergey Stanişev de bir mesaj yayınlayarak, ülkedeki Müslümanların Ramazan bayramını kutladı. Stanişev, farklı dinlere saygının ve etnik uyumun dünya barışının korunmasında büyük önem taşıdığını da vurguladı. 
     Bu arada Ramazan bayramı dolayısıyla Türkiye-Bulgaristan sınırında yoğun bir trafik gözleniyor. Akrabalarıyla bayramlaşmak için binlerce kişi Türkiye'den Bulgaristan'a giriş yaptı. 
     
</TEXT>
</DOC>
