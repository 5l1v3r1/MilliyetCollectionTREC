<DOC>
<DOCNO> 395720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun29.html </URL>
<DATE> 2005/11/17/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Yahudi soykırımını inkar eden İngiliz yazar, tutuklandı 
</HEADLINE>
<TEXT>

     Yahudi soykırımını inkar ettiği için hakkında tutuklama emri çıkarılmış bulunan İngiliz yazarı David İrving, Avusturya'da tutuklandı. 
     Viyana'da yapılan resmi açıklamaya göre, İrving 11 Kasım'da Styrie bölgesinde otoyolda gözaltına alındı. 
     Yazarın, Nazizmi övdüğü gerekçesiyle 1989 kasımında Viyana'da bir mahkemenin çıkardığı tutuklama emri uyarınca tutuklandığı kaydedildi. 
     Daha önce de birkaç kez mahkum edilen yazar, tutuklandığı sırada Viyana'da bir konferansa gidiyordu. Yazarın, yolda yapılan olağan denetlemede tutuklandığı belirtildi. 
     İrving, İngiltere ve Almanya'da Nazizmin kurbanları aleyhinde hakaretamiz konuşmalar yaptığı ve Yahudi soykırımını inkar ettiği için hüküm giymişti. İrving, özellikle Auschwitz'deki gaz odalarının ''uydurma'' olduğunu söylemiş ve bu odaların savaştan sonra Polonyalılar tarafından inşa edildiğini iddia etmişti. 
     İngiliz yazarı, geçen yılın eylülünde Yeni Zelanda'da istenmeyen kişi ilan edilmişti. 
     
</TEXT>
</DOC>
