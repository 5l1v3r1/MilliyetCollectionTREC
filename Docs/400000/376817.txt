<DOC>
<DOCNO> 376817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur06.html </URL>
<DATE> 2005/09/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Üsküdar'da çalıntı otomobil kovalamacası... 
</HEADLINE>
<TEXT>

     Üsküdar’da çalıntı otomobille kaçmaya çalışan 3 kişi, kendilerini kovalayan 1 polis memurunu tabancayla vurarak yaraladı. 
     Alınan bilgiye göre, Ümraniye Alemdağ Caddesi’nde gece saatlerinde plakasız bir otomobili gören polisler, bu aracın içindeki 3 kişiye "dur" ihtarında bulundu. 
     Polisin ihtarına rağmen durmayıp ara sokaklara girerek kaçmaya başlayan çalıntı olduğu belirtilen araçtaki kişiler, polislerce izlenmeye başladı. 
     Kovalamaca sırasında Üsküdar’da izlerini kaybettirmeye çalışan bu kişiler, bir süre sonra polislerce Bulgurlu Mahallesi Kurudere Caddesi Özyurt Sokak’ta sıkıştırıldı. 
     Bu çıkmaz sokakta araçla manevra yaparak polisten kaçmak isteyen 3 kişi, arkalarından gelen polis aracına çarpınca inip yaya olarak kaçmaya başladı. 
     Bu sırada şüphelilerden birinin tabancayla açtığı ateş sonucu, Üsküdar İlçe Emniyet Müdürlüğü’nde görev yapan polis memuru İsmail Öztürk bacağından vurularak yaralandı. 
     Bölgeye sevk edilen çok sayıda takviye polis ekibinin yaptığı çalışmalarda, şüphelilerden 1’i yakalandı. Kaçan diğer 2 kişi ise polislerin bölgede yaptıkları aramalara rağmen henüz bulunamadı. 
     Olay sonrası kaldırıldığı Erdem Hastanesi’ndeki ilk müdahale sonrası Haydarpaşa Numune Hastanesi’ne sevk edilen polis memuru Öztürk’ün sağlık durumunun iyi olduğu bildirildi. 
     
</TEXT>
</DOC>
