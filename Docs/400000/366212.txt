<DOC>
<DOCNO> 366212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonyas09.html </URL>
<DATE> 2005/08/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Discovery astronotları, uzay istasyonunun jiroskopunu onarıyor 
</HEADLINE>
<TEXT>

     ABD'de şubat 2003'te Yer'e dönüşte Teksas eyaleti semalarında 63 bin metre yükseltide parçalanan Columbia uzay mekiğinden beri göreve çıkan ilk mekik olan Discovery'deki astronotlar, Uluslararası Uzay İstasyonu'nun UUİ jiroskopunu onarmak için 6 saatliğine uzaya çıktılar. 
     Discovery'nin 7 kişilik mürettebatından Amerikalı astronot Stephen Robinson ile Japon astronot Soiçi Noguçi, Dünya yörüngesinde 400 km irtifada dönen UUİ'nin 300 kg'lık jiroskopunu onarmaya başladı. 
     ABD'de Ulusal Havacılık ve Uzay Dairesi'nin NASA uzmanları, 7 astronotun öldüğü Columbia faciasının tekrarını önlemek için seramik karolarından örülü mekik kalkanını sıkı sıkıya incelemeyi sürdürüyor. 
     Columbia'nın iki buçuk yıl önceki fırlatılışında, kanat altı sıcaklık yalıtım malzemesinden bavul büyüklüğünde kopan parçanın mekik gövdesini delik açarak zedelemesi yüzünden, Yer'e dönüşte atmosfer sürtünmesinin 2 bin derecelik sıcaklığının mekiği parçalamasından ötürü ''Discovery'den sarkan küçük hasar parçaları'' büyük dikkatle incelemeye alındı. 
     
</TEXT>
</DOC>
