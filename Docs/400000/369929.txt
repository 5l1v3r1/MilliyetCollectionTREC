<DOC>
<DOCNO> 369929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko08.html </URL>
<DATE> 2005/08/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Suzuki Yeni Grand Vitara test edildi... 
</HEADLINE>
<TEXT>

     Suzuki'nin tamamen yenilenen modeli Grand Vitara'nın test sürüşü, Antalya'da gerçekleştirildi. 
     Yeni Grand Vitara, bir aracın karşılaşabileceği çeşitli yol şartlarında Köprülü Kanyon ve civarında, Suziki off-road şampiyonu Mehmet Becce ve şirket yetkililerinin de katıldığı sürüşle test edildi. 
     Mehmet Becce, daha modern çizgilere sahip, yenilenen Grand Vitara'nın, teknik özelliklerinin artırıldığını belirtirken, aracın pazar beklentisine uygun olduğunu söyledi. 
     Suzuki Otomobil Pazarlama ve Ticaret A.Ş. Murahhas Azası Ali Savcı da, yeni modelin Japonya'dan sonra ilk kez Türkiye'de tanıtılarak pazara sunulduğunu, bunun Türkiye'ye duyulan güvenin bir göstergesi olduğunu vurguladı. 
     Savcı, bu araç satışındaki hedeflerini yıl sonuna kadar 750 adet, bir yıl içinde 2 bin 500 adet olarak açıkladı. 
     
     YENİ GRAND VITARA 
     Geçen hafta pazara sunulan aracın fiyatı, modeline göre 57 bin YTL ile 65 bin 900 YTL arasında değişiyor. 
     Yeni Grand Vitara, 6 hava yastığı, ECU immobilizer, yükseklik ayarlı hidrolik direksiyon, ABS, EBD ve fren desteği, direksiyondan kumandalı 6'lı radyo-CD çalar, cruise kontrol, ön sis farları ve otomatik klima gibi donanım özelliklerini standart olarak sunuyor. 
     Üst modellerde ise sınıfında bir ilk olma özelliği taşıdığı bildirilen anahtarsız çalıştırma özelliği bulunuyor. 
     Anahtarsız giriş sisteminde, kumanda modülü sayesinde kapılara veya bagaja 80 santimetre yaklaşıldığında araç kendiliğinden açılıyor. 
     Üst modellerde ayrıca, sunroof, deri döşeme, xenon far ve far yıkama, otomatik far yükseklik ayarı ve maun kaplama ön konsol yer alıyor. 
     
</TEXT>
</DOC>
