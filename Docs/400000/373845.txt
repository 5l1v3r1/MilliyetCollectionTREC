<DOC>
<DOCNO> 373845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo23.html </URL>
<DATE> 2005/08/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
A Milli Takım ilk çalışmasını yaptı... 
</HEADLINE>
<TEXT>

     18. Dünya Kupası Avrupa Eleme Grubu'nda 3 Eylül Cumartesi günü Danimarka ile karşılaşacak A Milli Futbol Takımı'nın aday kadrosu, ilk çalışmasını eksik kadrosuyla yaptı. 
     Milli Takımlar Teknik Direktörü Fatih Terim yönetiminde Fenerbahçe'nin Dereağzı Tesisleri'nde gerçekleştirilen ve yaklaşık 1 saat 15 dakika süren antrenmanda, sakatlıkları bulunan ve dün maçları olduğu için henüz kampa katılmayan 12 futbolcu yer almadı. 
     Millilerin ilk çalışmasına kaleciler Volkan ve Özden'in yanı sıra, Serkan, Ümit, Selçuk, Deniz, Hakan, Hasan, Hamit, Halil, Tolga, Yıldıray, Fatih ve Alpay katıldı. 
     Antrenmana koşu ve açma germe çalışmalarıyla başlayan milliler, iki grup halinde pas çalışması yaptıktan sonra, dar alanda çift kale maçlar yaptı. 
     Uzun bir aradan sonra milli takıma çağrılan Alpay ve Fatih'in hırslı ve istekli mücadeleleri dikkat çekti. 
     A Milli Futbol Takımı, Danimarka maçının hazırlıklarını bu akşam yine Dereağzı Tesisleri'nde sahada yapacağı çalışma ile sürdürecek. 
     
</TEXT>
</DOC>
