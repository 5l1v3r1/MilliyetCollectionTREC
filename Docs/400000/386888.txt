<DOC>
<DOCNO> 386888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun07.html </URL>
<DATE> 2005/10/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ABD ve Suriye arasında tehlikeli çatışma 
</HEADLINE>
<TEXT>

     ABD’nin önde gelen gazetelerinden New York Times, geçen yıl boyunca Amerikan ve Suriye askerlerinin, Irak-Suriye sınırında defalarca çatıştığını kaydederek, bu çatışmalara sebep olan sınır aşan askeri operasyonların, Irak savaşında tehlikeli bir yeni cepheye dönüşebileceğini yazdı. 
     Gazetenin, Amerikan askeri ve siyasi kaynaklarına dayanarak verdiği haberde, ABD ve Suriye askerleri arasında yaz aylarında uzun bir süre devam eden çatışmalarda pek çok Suriye askerinin öldüğü ileri sürüldü. 
     Haberde, Amerikan askerlerinin Suriye askerleri ile artan çatışma riski karşısında Washington’ın, son zamanlarda Şam yönetimi üzerinde daha fazla siyasi ve askeri baskı kurmaya çalıştığı kaydedildi. 
     
     SURİYE İÇLERİNDE ÖZEL OPERASYON 

     ABD yönetimindeki üst düzey bir yetkilinin, direnişçilerin sınırdan sızmalarının önünü kesmek için Amerikan askerlerinin birçok defa Suriye sınıra kadar ilerlediklerini söylediği ifade edilen haberde, ancak adının açıklanmasını istemeyen bu yetkilinin, Amerikan askerlerinin sınırı geçmekten özenle kaçındıklarını da ısrarla kaydettiği belirtildi. 
     Buna karşın, diğer bazı Amerikalı yetkililerin, doğrudan savaş alanından ya da özel operasyon komandolarından aldıkları bilgilere dayanarak Irak’a giriş yapan direnişçileri engellemek için düzenlenen askeri operasyonlarda, zaman zaman kazayla bazan da planlı bir şekilde Suriye sınırının geçildiğini söyledikleri kaydedildi. 
     ABD ordusunun sınır ötesinden istihbarat elde etmek amacıyla küçük gizli ekipler kullanarak Suriye içlerinde özel operasyonlar düzenlemeyi planladığını da yazan gazete, Suriye sınırındaki askeri hareketliliğin Irak’taki anayasa referandumu öncesinde daha da yoğunlaştığını ileri sürdü. 
     Amerikalı yetkililerin her geçen gün daha sık şekilde, Kamboçya’nın Vietnam savaşında oynadığı role benzer bir bir rolü Irak savaşında Suriye’nin oynadığını dile getirdiğine dikkat çeken New York Times, bu ülkenin direnişçiler için bir üs, sınırdan para ve mühimmat akışının sağlandığı bir kaynak ve nihayet gölgeler savaşının yapıldığı bir yer olduğunu iddia etti. 
     
     HARİRİ SUİKASTİ RAPORU BEKLENİYOR 

     Gazete ayrıca, ABD Başkanı George Bush’un, gelecek haftalarda Suriye lideri Beşar Esad üzerinde daha fazla baskı oluşturabilmek için diğer yöntemlerin yanı sıra Suriye’ye karşı özel operasyonları da içeren daha fazla seçenek üzerinde durmaya başladığını da kaydetti. 
     Bush’un, henüz Esad’ı devirmek için herhangi bir strateji ya da planı imzalamadığı ifade edilen haberde, bunun kısmen Esad’ın yerine kimin geçeceği konusundaki endişelerden kaynaklandığı yorumu yapıldı. 
     Gazete, Washington’ın Esad yönetiminin bir değişim sürecine girmesi konusunda şimdilik umudunu, BM adına eski Lübnan Başbakanı Refik Hariri suikastini araştıran Alman savcı Detlev Mehlis’in bu ay içerisinde tamamlayacağı rapora bağladığını kaydetti. 
     New York Times’a göre ABD, Mehlis’in raporunda Hariri suikastine dair Esad yönetimine yönelik bazı suçlamaların yer alması durumunda Şam yönetiminin artan uluslararası baskılar karşısında zayıflamasını ve yavaş da olsa bir değişim sürecine girmesini bekliyor. 
     
</TEXT>
</DOC>
