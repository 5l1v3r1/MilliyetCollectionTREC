<DOC>
<DOCNO> 350323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko28.html </URL>
<DATE> 2005/06/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TÜSİAD, Avrupa İş Dünyası Zirvesi'ne katılacak 
</HEADLINE>
<TEXT>

     Türk Sanayicileri ve İşadamları Derneği TÜSİAD , yarın Lüksemburg'da gerçekleştirilecek olan Avrupa Sanayi ve İşverenler Konfederasyonları Birliği'nin UNICE 2005. yılı 2. Başkanlar Konseyi'nde, ''İmtiyazlı ortaklık gibi önerilerin gündemimizde kesinlikle yeri yoktur'' mesajını verecek. 
     TÜSİAD'dan yapılan açıklamaya göre, UNICE'nin 2. Başkanlar Konseyi, Lüksemburg'un dönem başkanlığının sona ereceği AB Konseyi Zirvesi öncesinde yarın Lüksemburg'da yapılacak. 
     TÜSİAD'ı toplantıda, Yönetim Kurulu Başkanı Ömer Sabancı temsil edecek. Sabancı'nın yanı sıra, TÜSİAD Genel Sekreteri Haluk Tükel ile AB ve UNICE nezdinde TÜSİAD ve Türkiye İşveren Sendikaları Konfederasyonu TİSK Temsilcisi Bahadır Kaleağası da zirveye katılacak. 
     TİSK de toplantılarda, Başkanı Tuğrul Kudatgobilik ve Genel Sekreteri Bülent Pirler tarafından temsil edilecek. 
     Avrupa iş dünyasının temsil kuruluşu olan UNICE'nin Başkanlar Konseyi, geleneksel olarak her dönem başkanlığı sonunda düzenlenen AB zirvelerinin öncesinde, aynı ülkede toplanarak kararlar alıyor ve hükümet başkanlarına mesajlar veriyor. 
     
     TÜSİAD'IN TOPLANTIDA VERECEĞİ MESAJLAR 
     Ömer Sabancı zirvede, Avrupa Birliği'ndeki son gelişmeler ve Türkiye'nin AB üyeliği ile ilgili olarak, Türk özel sektörü adına şu mesajları verecek 
     ''Avrupa özel sektörü, yıllardır, ekonomik büyümenin yetersizliğinin toplumlar üzerinde yarattığı sosyal ve siyasal sıkıntılara işaret etmekteydi. Fransa ve Hollanda'da olumsuz sonuçlanan referandumlar, Avrupa iş dünyasının bu konuda, çok daha kararlı bir şekilde, AB kurumları ve hükümetler ile yakın çalışması gerektiğini ortaya çıkarttı. Avrupa Birliği, girişimcilik, ekonomik dinamizm ve sosyal sorumluluk açısından küresel gelişmelere çok daha hızlı ayak uydurmak zorundadır.'' Dünyada, barış ortamının yaygınlaşması ve refah düzeyinin artması için daha geniş ve daha güçlü bir AB'ye ihtiyaç bulunduğunu kaydedecek olan Sabancı, Türkiye ile ilgili tartışmalarda AB kamuoyunda öne çıkan, içine kapanık, geleceğe korkuyla bakan veya önyargılı yaklaşımlara asla prim verilmemesini isteyecek. 
     Sabancı, Türkiye'nin, demokratik reformların uygulamaya geçirilmesi, ekonominin istikrarlı büyümesinin sürdürülmesi aracılığıyla toplumsal kalkınma yolunda kararlılıkla ilerlemeye devam ettiğini kaydederken, ''Türk iş dünyası olarak, Avrupa Birliği'ndeki mevcut siyasal ve kurumsal belirsizlikleri kısa vadeli olarak görüyor ve orta vadeli bir süreç olan Türkiye'nin AB'ye tam üyeliğinin bundan etkilenmemesi gerektiğini düşünüyoruz. İmtiyazlı ortaklık gibi önerilerin ise gündemimizde kesinlikle yeri yoktur'' mesajını verecek. 
     Sabancı, toplantıda, Çin'in AB'ye üye ve aday ülkelerin ekonomileri üzerinde oluşturduğu tehdide de dikkati çekecek. 
     
</TEXT>
</DOC>
