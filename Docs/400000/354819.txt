<DOC>
<DOCNO> 354819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo23.html </URL>
<DATE> 2005/06/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Emre Bir İngiliz kulübüyle her konuda anlaştım 
</HEADLINE>
<TEXT>

     Milli futbolcu Emre Belözoğlu, adını vermekten kaçındığı bir İngiliz kulübüyle her konuda anlaştığını açıkladı. 
     Emre, Fenerbahçe'nin de kendisine yüksek bir teklifte bulunduğunu ve bu nedenle sarı lacivertli kulübe teşekkür ettiğini söyledi. Ancak bugün Fenerbahçe'nin resmi internet sitesinde Emre ile ilgilenmediği açıklandı. 
     Türkiye Spor Yazarları Derneği'nde menajeri Ahmet Bulut ile birlikte bir basın toplantısı düzenleyen ve transferiyle ilgili açıklamalarda bulunan Emre Belözoğlu, FC İnter'den ayrılmak istediğini açıklamasının ardından çok fazla gündemde kaldığını dile getirerek, ''İsmini veremeyeceğim bir İngiliz kulübüyle her konuda anlaştım. Transfer, FC İnter ile yapılacak görüşmelerin ardından kesinlik kazanacak. Sözleşmesi devam eden bir oyuncu olarak yeni kulübün ismini vermem doğru olmaz'' dedi. 
     Yeni anlaştığı kulübün İngiltere'nin önde gelen takımlarından biri olduğunu ifade eden Emre, yeni takımından, İnter ile anlaşmak için ellerinden geleni yapacaklarını kendisine ilettiklerini kaydetti. 
     Emre Belözoğlu'nun İngiltere'de anlaştığı kulübün, bir dönem Galatasaray'da da çalışan teknik direktör Gream Souness'ın başında bulunduğu Newcastle United olduğu iddia edildi. 
     
     ''FENERBAHÇE'NİN TEKLİFİ YÜKSEKTİ'' 

     Türkiye'den Fenerbahçe ve Trabzonspor'un yaptığı teklifler için teşekkür eden Emre, ''Ben futbol hayatıma yurt dışında devam etmek istiyorum ve Türk futbolu adına farklı bir misyonum olduğuna inanıyorum'' derken, Fenerbahçe'nin oldukça yüksek bir transfer ücreti teklif ettiği yönündeki bir soru üzerine de ''Fenerbahçe'nin teklifi Türkiye standartlarının üzerinde bir rakamdı. Ama şimdi de ona yakın bir ücrete anlaştım. Fenerbahçe'ye yüksek teklifinden ötürü teşekkür ediyorum'' diye konuştu. 
     Buna karşılık Fenerbahçe'nin resmi internet sitesinde bugün şu açıklama dikkat çekti 
     "Uzun süredir resmi kaynaklar dışında Fenerbahçe’nin transfer gündeminde yer alan, Milli Takım oyuncusu Emre Belözoğlu ile kulübümüz ilgilenmemektedir." 
     
     ''KENDİME GÜVENİYORUM'' 

     Emre Belözoğlu, önce Allah'a, sonra da yeteneklerine güvendiğini ifade ederek, ''İtalya'da taktik yönü yüksek ve defans ağırlıklı bir futbol oynanıyordu. Ama ben İngiltere'de problem yaşayacağıma inanmıyorum. Orada iyi işler yapabileceğime inanıyorum. Anlaştığım takımın hocasıyla görüştüm ve bana güveni olduğunu gördüm. Kredisi olan bir futbolcu olarak gideceğim. Futbol adına bir zorluk yaşayacağıma inanmıyorum'' şeklinde konuştu. 
     Ayrıca, FC İnter'in büyük hedefleri olan bir kulüp olmadığı şeklinde hiçbir zaman konuşmadığını, ancak medyaya yansıma şeklinin böyle olduğunu dile getiren Emre, ''Ben sadece AC Milan ile kıyasladım ve aradaki başarı farkını gösterdim. FC İnter'de son dönemde fazla oynayamadığım için gidebileceğimi söyledim. Şimdi anlaştığım takımın tarihinde başarıları var ve Avrupa'da mücadele edecek'' dedi. 
     
     ''KRONİK SAKATLIĞIM YOK'' 

     Emre, sık sık sakatlandığı yönünde çıkan haberlerden rahatsızlık duyduğunu ifade ederek, şöyle konuştu 
     ''Eğer ciddi anlamda bir sakatlığım varsa, istatistikler çıkartılır ve kaç maçta kadroda bulunmadığım görülür. Sadece 2 maç kaburgamdaki ve 2 maç da belimdeki ağrılarım nedeniyle oynamadım. Kronik bir rahatsızlığım yok ve kimseye de kendimi ispat edecek değilim. Benim ciddi bir problemim olsa anlaştığım takım gündeme getirirdi. Futbol hayatımda beni etkileyecek bir sakatlık yaşamadım, inşallah da yaşamam.'' 
     
     ERSUN YANAL'IN DURUMU 

     A Milli Futbol Takımı Teknik Direktörü Ersun Yanal'ın dün karşılıklı olarak sözleşmesinin fes edilmesinin hatırlatılması üzerine ise Emre, şu değerlendirmeyi yaptı 
     ''Ben Milli Takım'ın içinde bir bireyim. Kararlara sadece saygılı olmalıyız. Ersun hocayla başarılı bir dönem geçirdik. Zevk aldık. Alınan karara sadece saygı duyabiliriz. İnşallah Dünya Kupası hedefinde yeni hocanın çok katkısı olur.'' 
     
</TEXT>
</DOC>
