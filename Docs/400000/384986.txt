<DOC>
<DOCNO> 384986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/spo06.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunu da mı görecektik 
</HEADLINE>
<TEXT>


Avrupa Yıldızlar Şampiyonası'nda mutlu sona ulaşan minik sporcunun testleri pozitif çıktı. Cehaletin kurbanı olan A.S.'nin İtalya'da kazandığı altın madalyasının alınması gündeme geldi 

ÖZEL HABER AYŞE YEŞİN 


Doping cehaletinin son kurbanı 12 yaşında Avrupa Yıldızlar Şampiyonluğu'nu kazanan minik bir tekvandocu oldu. 9 - 11 Eylül'de Palermo'da yapılan Avrupa Yıldızlar Şampiyonası'nda 49 kiloda birincilik kürsüsüne çıkan 12 yaşındaki A.S.'nin Türkiye'de yapılan doping kontrolünde idrarında "Metanolone" adlı madde tespit edildi. 
İstanbul'daki milli takım kampında alınan idrarların analizinin federasyona geç ulaşması yüzünden Avrupa şampiyonasına gönderilen A.S., organizasyon sonunda doping kontrolü yapılmadığı için Türkiye uluslararası bir skandaldan son anda kurtuldu. Ancak uluslararası akreditasyona sahip Hacettepe Üniversitesi Doping Kontrol Merkezi'nin pozitif çıkan analiz sonuçlarını WADA'ya gönderme zorunluluğu, yıldız sporcunun madalyasının geri alınması tehlikesini gündeme getirdi. 
Tekvando Federasyonu, B numunesi de pozitif çıkan A.S.'yi ceza kuruluna sevk etti. Yetkililer, çocuk yaştaki bu sporcunun kendilerine Temmuz ayında iki dişini çektirdiğini, daha sonra iltihaplanma sonucu ağzının şiştiğini ve yemek bile yiyemez duruma geldiğini, Konya'da babası ile bir eczaneye giderek ilaç istediğini, verilen ilacı kullandığını söylediğini ifade etti. Ancak minik sporcunun madalyasının geri alınması ve kendisine ceza gelme olasılığının yüksek olduğu kaydedildi. 

Faaliyet durdu 

Vücut Geliştirme iki, Bilek Güreşi ve Fitness sporlarına ise birer yıl müsabakalardan men cezası geldi. Merkez Danışma Kurulu söz konusu cezalara gerekçe olarak son dönemlerde ardı arkası kesilmeyen doping skandallarını gösterdi. MDK üyeleri arasında uzun süren tartışmalara neden olan karar iki saat süren toplantı sonunda alındı. Öte yandan idrarında esrar belirlenen okçu Hasan Orbay'a 1 yıl 15 gün müsabakalardan men cezası kesildi. 

Artuç kurtuldu 

Halterde 6 Eylül'de yaşanan doping kontrol krizi konusunda soruşturma yapan Teftiş Kurulu, Sedat Artunç'u suçsuz buldu. Doktor raporu ile sakat olduğu tespit edilen Artuç'un, Milli Takım kadrosundan çıkartıldığı, cezalandırılmasına gerek olmadığı bildirildi. Taner Sağır, Reyhan Arabacıoğlu, Bünyamin Sudaş ve Ferit Şen suçlu bulunurken, antrenörlerden Osman Nuri Vural, Ömer Öztürk ile Muharrem Süleymanoğlu milli takımlarda görev almamaları kararı ile ceza kuruluna gönderildi. 


</TEXT>
</DOC>
