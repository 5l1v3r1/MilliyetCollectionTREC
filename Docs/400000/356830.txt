<DOC>
<DOCNO> 356830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/guncel/gun02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversite suskun kalmaz' 
</HEADLINE>
<TEXT>


Üniversitelerarası Kurul Başkanı Alptekin Türkiye'de 30 yıl önce türban problemi yoktu. Üniversiteler, üzerlerine gelinirse suskunluğunu bozmak zorunda kalacak 

ANKARA Milliyet 

Üniversitelerarası Kurul ÜAK Başkanı Prof. Dr. İsmet Vildan Alptekin, Türkiye'de 30 yıl önce türban problemi olmadığını belirterek, "Ama bugün türban olayları var. 30 sene önce Türkiye, Müslüman değil miydi Türban biraz siyasi ve dinsel simge haline getiriliyor" dedi. 
ÜAK'nın dün yapılan toplantısının ardından açıklama yapan Alptekin, YÖK Başkanı Teziç gibi hükümeti eleştirdi. 
Hükümetin YÖK Yasası'yla ilgili çalışmalar yaptığı haberini aldıklarını söyleyen Alptekin, bu spekülasyonların rektörleri rahatsız ettiğini kaydetti. 

'Türban AB'ye engel' 
Mezuniyet törenleriyle birlikte türban tartışmalarının başladığını ifade eden Alptekin, şöyle devam etti 
"Bizler türban konusunu gündemde kabul etmiyoruz. Çünkü, türban konusunda Anayasa Mahkemesi'nin, Danıştay'ın aldığı kararlar var. Ayrıca Avrupa İnsan Hakları Mahkemesi'nde de bu konu ele alınmış ve kabul edilmemiştir. Anadolu'da, bizlerin büyüklerinde, annelerinde, teyzelerinde, halalarında, eşarp denen bir örtü var, bunu örterler. 30 sene önce Türkiye'de türban problemi yoktu. Ama bugün türban olayları var. O halde türban biraz siyasi ve dinsel simge haline getiriliyor. AB'ye girmek için çabaladığımız süreçte, türban ve türbanı savunanlar, buna en büyük engeldir." 
Üniversitelerde suni gündemler yaratılarak belli olaylara altyapı hazırlandığı izlenimi edindiklerini de kaydeden Alptekin, şu uyarıda bulundu 
"Bazı üniversiteler anarşist yetiştiriyor gibi ifadelerden rahatsızız. Bu ifadelerden, türbanlı kişilerin - anneleri kastetmiyorum - üniversitelere sokulmalarının, biraz olayı gündemde tutup başka amaçlarla kullanıldığını hissediyoruz. 'O üniversitede anarşist yetiştirilir', 'Şurada üniversite açacağız' söylemlerini, muhatap olunmaz bulduğumuz için karşı ifadelerde bulunmuyoruz. Üniversiteler, üzerlerine gelinirse, suskunluklarını bozmak zorunda kalacak." 




</TEXT>
</DOC>
