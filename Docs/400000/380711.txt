<DOC>
<DOCNO> 380711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/dunya/axdun02.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da ilahiyat krizi 
</HEADLINE>
<TEXT>


Ortodoks Kilisesi'ne bağlı olması planlanan ilahiyat fakülteleri yasa tasarısı Yunanistan'ı karıştırdı 

SOFİA ANGELİDİS Atina DHA 


Fener Rum Patrikhanesi, Heybeliada Ruhban Okulu'nun bir üniversiteye bağlanmadan açılabilmesi için çaba harcarken, Ortodoks Kilisesi'ne bağlı olması planlanan yeni ilahiyat fakülteleri Yunanistan'ı ayağa kaldırdı. Yunan medyasının "ayetullah okulları" olarak nitelediği yeni fakültelerle ilgili yasa tasarısını önceki gün meclise sunan Eğitim Bakanı Maryetta Yannaku da eleştirilere hedef oldu. 
PASOK iktidarı sırasında Eğitim Bakanı Petros Eftimiu'nun hazırladığı, dönemin Başbakanı Kostas Simitis'in reddettiği yasa tasarısı şimdi de YDP hükümetinin gündeminde. 
Kiliseye bağlı fakültelerde eğitim görmek isteyenlerin, üniversite sınavlarına girmeden önce kısa bir mülakata alınarak, dini inançlarının doğruluğu hakkında belge alması gerekiyor. Tabii ruhban yetiştirecek bu okullarda eğitim görecek kişilerin Hıristiyan Ortodoks olması da şart. 

'Anayasa'ya aykırı' 
Üniversitelere bağlı ilahiyat fakülteleri ise bu okullara karşı çıktı. PASOK Milletvekili Maria Damanaki, "YDP'nin kiliseyi seçmen tabanını etkilemek için kullanmasına karşıyız" dedi. 
PASOK'tan Andreas Loverdos, "Kilise okulları anayasaya aykırı. Bu okulların üniversite olması, gerçek üniversitelerin devre dışı bırakılması demek. Bu okullar eğitim, araştırma, doğru düşünce karşıtı" diye konuştu. 
PASOK'lu Evangelos Venizelos, "Heybeliada ve Boston'daki kutsal haç ruhban okul ve diplomalarının tanınması başka, üniversiteler başka. Anayasa akademiler için garantiler veriyor. Anayasa'nın yanında uluslararası gelenek de var" dedi. 

Yunan Cumhurbaşkanı şart koştu 

Yunanistan Cumhurbaşkanı Karolos Papulyas, "Türkiye'nin dini özgürlükler ve azınlık haklarına saygı göstermesi gerektiğini" söyledi. Atina'da Fener Rum Patriği Bartholomeos ile bir araya gelen Papulyas, Türkiye'nin, "Bartholomeos'un ekümenik konumunu tanıması, Heybeliada Ruhban Okulu'nun açılmasını sağlaması ve İstanbul Rum Azınlık vakıflarının mallarına ilişkin gerekli düzenlemeleri yapması gerektiğini" öne süren Papulyas, tüm bunların Türkiye'nin AB ile ilişkilerinin gelişmesi yönünde koşul oluşturduğunu iddia etti. 


</TEXT>
</DOC>
