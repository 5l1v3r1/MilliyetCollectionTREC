<DOC>
<DOCNO> 353752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur11.html </URL>
<DATE> 2005/06/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bitlis taşınacak 
</HEADLINE>
<TEXT>

     Bitlis Valisi Asım Hacımustafaoğlu, Bitlis’in dere yatağından çıkartılarak, Rahva’ya taşınması için çalışmalarının olduğunu belirtti. 
     Vali Hacımustafaoğlu, Bitlis kent merkezinin, Tatvan Karayolu’nun 10. kilometresinde bulunan Rahva düzlüğüne taşınması için gerekli çalışmalara başladıklarını ve kentte yapılacak yeni binalar için Rahva düzlüğündeki arazilerin kullanılacağını söyledi. 
     Başbakanlık Toplu Konut İdaresi TOKİ tarafından geçen yıl yaptırılan ve bu yıl yapımı tamamlanan 276 konutun Rahva düzlüğüne inşa edildiğine dikkat çeken Hacımustafaoğlu, Bitlisli işadamı Ahmet Eren’in de kardeşi Nurullah Eren adına yaptırdığı Anadolu Öğretmen Lisesi’ni bu bölgeye inşa ettiğini kaydetti. 
     Hacımustafaoğlu, yapımına başlanacak spor kompleksi, otogar ve afet evlerinin tamamlanmasından sonra valilik, polis okulu ve kamu kuruluş binalarının da Rahva’ya kaydırılacağını ifade etti. 
     Bitlis’in Rahva düzlüğüne taşınmasının 5 ila 10 yıllık zaman dilimini kapsayabileceğini bildiren Vali Hacımustafaoğlu, şöyle konuştu 
     "Rahva’ya yapmayı düşündüğümüz binaların tamamlanmasıyla halkımız da yavaş yavaş o bölgeye taşınacaktır. Vatandaşın, esnafın direnmesi var deniyor, tabi ki bu da doğaldır. Çünkü insan değişikliği kolay kolay kabul edemiyor. Ama kendilerine işyeri imkanı sunulduğunda, vatandaş da köhne şehirde kalmaz, kısa süre sonra Rahva’ya taşınır." 
     
</TEXT>
</DOC>
