<DOC>
<DOCNO> 374401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy03.html </URL>
<DATE> 2005/08/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Başbakan Erdoğan'ın 'yol' önceliği 
</HEADLINE>
<TEXT>

     Başbakan Erdoğan, Türkiye'nin son 33 ayı büyük bir değişim hareketi içinde geçirdiğini kaydetti Başbakan Erdoğan, son iki yılda yapılan bölünmüş yolun, Cumhuriyet tarihi boyunca yapılmış bölünmüş yol uzunluğunun iki katına yakın olduğunu söyledi. 
     Başbakan Recep Tayyip Erdoğan, televizyon kanallarında yayınlanan ''Ulusa Sesleniş'' konuşmasında, Türkiye'nin, son 33 ayı büyük bir değişim hareketini, adeta bir "Sessiz Devrim"i adım adım gerçeğe dönüştürerek geçirdiğini kaydetti. 
     Başbakan Erdoğan konuşması sırasında göreve geldiklerinde, 15 bin kilometre bölünmüş yol sözü verdiklerini anımsatarak, 2002 yılı sonunda çalışmaların başlatıldığını ifade etti. 
     Başbakan Erdoğan, 2003 yılı öncesine kadar önceki yönetimlerin sadece 3 bin 859 kilometre bölünmüş devlet yolu, bağlantı yolları ile birlikte 2 bin kilometre otoyol, 450 kilometre de bölünmüş il yolu inşa ettiğini anlattı. 
     Erdoğan, ''yol medeniyettir'' anlayışıyla 2003-2005 arasında 5 bin 756 km bölünmüş yolda çalışma yaparak, bunun 3 bin 796 kilometresini asfalt, 908 kilometresini üstyapı, bin 52 kilometresini de toprak tesviye seviyesinde tamamladıklarını kaydetti. 
     Başbakan, son iki yılda yapılan bölünmüş yolun, Cumhuriyet tarihi boyunca yapılmış bölünmüş yol uzunluğunun iki katına yakın olduğunu ifade etti. 
     
</TEXT>
</DOC>
