<DOC>
<DOCNO> 394119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy15.html </URL>
<DATE> 2005/11/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hükümette 'Şemdinli' sıkıntısı 
</HEADLINE>
<TEXT>

     Başbakan Recep Tayyip Erdoğan, Hakkari’nin Şemdinli ilçesinde yaşanan olaylarla ilgili olarak, "Bu ülkede kimse, yarınlara zemin oluşturacak, hele hele olumsuz zeminler oluşturacak adımlara, devletle halkını, milletini karşı karşıya getirecek zemini oluşturmaya asla fırsat vermeyecektir" dedi. 
     Başbakan Erdoğan, Tayland Başbakanı Thaksin Shinawatra ile yaptığı ortak basın toplantısında basın mensuplarının sorularını yanıtladı. 
     Erdoğan, bir gazetecinin, "Şemdinli’deki patlamalar sonucunda bazı değerlendirmeler yapıldı. ’İkinci Susurluk’ yakıştırması yapıldı. Bunu nasıl değerlendiriyorsunuz " sorusuna şu yanıtı verdi 
     "Bu konu, aldığımız duyumlar itibariyle çok hassas bir konu. Şahsım ve arkadaşlarım bu konunun sonuna kadar takipçisi olacağız. Bunu asla ortada bırakamayız. Nereden gelirse gelsin, kim tarafından yapılmış olursa olsun, kim yapmışsa bunun bedelini ödeyecektir. Bu ülkede, kimse yarınlara zemin oluşturacak, hele hele olumsuz zeminler oluşturacak adımlara, devletle halkını, milletini karşı karşıya getirecek zemini oluşturmaya asla fırsat vermeyecektir. Çalışmaları netleştirdikten sonra bunun bedelini kim ödeyecekse ödeyecektir. 
     Bizden, kimse bir kayırmacılık, bir korumacılık yürütme olarak beklemesin. 
     Yargı burada üzerine düşeni en ideal şekilde yapacaktır. Buna da inanıyoruz ve çalışmalarımızı da bu istikamette sürdürüyoruz. Şu anda, bölgeye gönderdiğimiz arkadaşlarımızın dönüşünü bekliyoruz. İlgili birimlerin çalışmalarını bekliyoruz." 
     
</TEXT>
</DOC>
