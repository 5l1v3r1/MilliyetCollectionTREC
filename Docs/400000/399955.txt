<DOC>
<DOCNO> 399955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko26.html </URL>
<DATE> 2005/12/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
ÖİB Enerji sektörü , otoyol ve köprülerin özelleştirilmesi gündemde 
</HEADLINE>
<TEXT>

     Özelleştirme İdaresi Başkanlığı ÖİB Başkan Yardımcısı Kazım Çalışkan, ''Tüpraş, Erdemir, araç muayene istasyonları, Tekel İkiz Kuleleri, İzmir Efes ve Büyük Ankara otellerinin özelleştirmelerinin bu ay içerisinde tamamlanacağını'' bildirdi. 
     Kazım Çalışkan, 3. Uluslararası Finans Zirvesi kapsamında düzenlenen ''Türkiye Ekonomisi İçin Fırsatlar Yatırım, Yabancı Sermaye ve Özelleştirme'' başlıklı oturumda yaptığı konuşmada, son üç yılda toplam 18 milyar dolarlık özelleştirme uygulaması gerçekleştiğini bildirdi. 
     Türk Telekom'un yüzde 55 hissesinin özelleştirilmesiyle en yüksek tutarlı yabancı sermaye girişinin sağlandığını belirten Çalışkan, Tüpraş, Erdemir, araç muayene istasyonları, Tekel İkiz Kuleleri, İzmir Efes ve Büyük Ankara Otellerinin özelleştirmelerinin bu ay içerisinde tamamlanacağını kaydetti. 
     Çalışkan, 2006 yılı gündemlerinde, enerji sektörü, otoyol ve köprülerin özelleştirilmesinin önemli yer alacağını belirtti. 
     Halk Bankası'nda özelleştirmeye yönelik hazırlıkların başlatıldığını kaydeden Çalışkan, model üzerinde çalışmaların devam ettiğini bildirdi. 
     Çalışkan, 2006 yılında, şans oyunları, Şeker Fabrikaları ve bazı limanların özelleştirmelerinin de yapılacağını kaydetti. 
     
     YASED BAŞKANI ERDİKLER 
     Yabancı Sermaye Derneği YASED Başkanı Şaban Edikler de, Türkiye'de kişi başına gelirin AB'nin ilk 15 üyesinin yüzde 28'i seviyesinde olduğunu belirtti. 
     Bu durumun Avrupa kamuoylarında bir yük olarak algılandığını ifade eden Erdikler, Türkiye'nin tam üye olması beklenen 2014-2015 yıllarında kişi başına gelirinin 15 AB üyesi ülkenin yüzde 40'ı seviyesine ulaşması için yıllık ortalama yüzde 6 büyüme gerçekleştirmesi gerektiğini söyledi. 
     Bunun her yıl GSYİH'in yüzde 18'i oranında, ortalama 31.5 milyar dolarlık bir yatırıma tekabül ettiğine işaret eden Erdikler, sabit sermaye yatırımları içinde yabancı sermaye oranının da yüzde 5-5.5'ten yüzde 15'ler seviyesine çıkarılması gerektiğini ifade etti. 
     Erdikler, ''Türkiye'nin hedefi, yıllık GSYİH'nın yüzde 3'ü oranında, sabit sermaye yatırımlarının yüzde 15'i oranında yabancı sermayeyi çekecek ortamı sağlaması olmalıdır'' dedi. 
     Doğu Avrupa ülkelerinin yabancı sermaye yatırımlarında ilk hareketi ''özelleştirme silahı'' ile gerçekleştirdiğini belirten Erdikler, sadece özelleştirme yoluyla yabancı sermaye girişini artırarak ev ödevinin bitmeyeceğini, yeni yatırımlara da ihtiyaç bulunduğunu kaydetti. 
     Türk Telekom Yönetim Kurulu Üyesi Doç. Dr. Metin Ercan da, özelleştirme uygulamalarının bir defada yüksek gelir peşinde koşulması gereken bir süreç olmadığını söyledi. 
     Ercan, özelleştirme gelirlerinin, popülist amaçlar yerine ülkede rekabet gücünü artırma, eğitim ve teknoloji geliştirme çalışmalarına pay ayrıldıktan sonra kalanın borç ödenmesinde kullanılmasını önerdi. 
     Ercan, kayıt dışıyla yabancı sermaye arasında ''yumurta-tavuk'' ilişkisi bulunduğuna işaret ederek, kayıt dışının yüksek olduğu ülkelerde yabancı sermaye girişinin sınırlı düzeyde gerçekleştiğine dikkati çekti. 
     
</TEXT>
</DOC>
