<DOC>
<DOCNO> 352816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/ykoksaldi.html </URL>
<DATE> 2005/06/17/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Çin mağdurları 
</HEADLINE>
<TEXT>



Dünya Gençler Şampiyonası'nda işler karışık. Hem de birçok grupta. Organize ve renkli futboluyla herkesi şaşırtan Nijerya, 2. maçında 89 ve 92. dakikalarda yediği iki golle şoke oldu. Beni de şoke ettiler Bunu başaran takım Kore Cumhuriyeti olunca bizim Çin karşısındaki uzatmalar yıkımını bile geride bıraktı. Sağlam duran üç takım var Hollanda, İspanya ve Kolombiya. Çin 6 puan alsa da nefesi ve belirgin taktiği bir yerde tıkanacakmış intibası yaratıyor. En iyi 4 üçüncü işi son maçlara kaldı. 2-1-1 puanla sıralanan Benin - Japonya - Avustralya grubunu dışarda kalan ilk grup olarak düşünmek çok da yanlış olmaz. Diğer sıralamalar da birçok takıma beraberliğin bile yetebileceğini gösteriyor. Ama bu kadar acayip işlerin cereyan ettiği turnuvada işinizi ihtimallere bırakmanın bedeli ağır olabilir. Beraberliğe oynamak, bizim yeterince organize olamadığımız da düşünülürse çok iç rahatlatıcı değil. 
Ukrayna'nın, Çin maçındaki en büyük hayal kırıklığı şüphesiz 10 numaralı forvetleri Milevskyi idi. Gedik bırakmayan ve can havliyle her topa koşan Çin orta saha ve savunmasına karşı mücadele zayıflığı ve ağırlığı ile rahatsız edici olamadı. Panama maçındaki arzusu, hareketliliğinin tükenmesi biraz sert ve sıkı savunma gördüğünde bozulduğunu gösterdi. Yine de 2 - 3 net pozisyondaki beceriksizliğinin tek maçlık olduğunu düşünüp onu küçümsememek lazım. Ukrayna'nın esas tehdidi de orta saha ve kanat adamlarında. İyi driplingçi, hızlı ve teknik Alliev 8 takımın tüm hücum organizasyonlarındaki patronu idi. Top dağıtımını asla bir bölgede kısıtlamadı ve oyunu hızla çevirip sağ - sol her olasılığı zorladı. Çinliler size topla fazla düşünme fırsatı vermiyor, bu yüzden topu ayağından çabuk çıkarmak Alliev'e ayrı bir değer kattı. Duran toplarda k bus gibiydi. Sol ve sağ kanatlara yakın oynayan Sytnyk 9 ve Vorobei 16 de durağanlığı sevmiyor. Özellikle kontralarda orta sahalarıyla beraber oyunu dengeli biçimde açabiliyorlar. Defanslarındaki rotasyonları iyi, ama normal olarak biraz ileri çıktıklarında hata yapıyorlar. Ukrayna Çin'e karşı net pozisyonlar buldu, penaltı tartışmalarında mağdur taraf oldular, ama skoru koparacak hamleleri yapamadılar. 


</TEXT>
</DOC>
