<DOC>
<DOCNO> 355700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur31.html </URL>
<DATE> 2005/06/26/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Bolu Valisi'nden evleri yanan vatandaşlara destek... 
</HEADLINE>
<TEXT>

     Bolu’nun Seben İlçesi’ne bağlı Tepe Köyü’nde çıkan yangını söndürme çalışmaları sürdürülüyor. 
     AA muhabirinin aldığı bilgiye göre, Tepe Köyü’nde Ziyneti Şimşek’in evinde, henüz belirlenemeyen nedenle çıkan ve rüzgarın da etkisiyle büyüyerek 14 evin hasar görmesine neden olan yangına, Bolu, Seben ve Ankara’nın Nallıhan İlçesi’nden gelen itfaiye ekipleri müdahale ediyor. 
     Bu arada, itfaiye araçları yetersiz kalınca köyde yaşayan vatandaşlar da köydeki çeşmelere bağladıkları hortumlarla ve kovalarla taşıdıkları sularla yangının söndürülmesine yardımcı oluyorlar. 
     Yangın söndürme çalışmaları, jandarma ekiplerinin yardımıyla aralıksız sürdürülüyor. 
     
     "VATANDAŞLARIMIZI MAĞDUR ETMEYECEĞİZ" 
     Bolu Valisi Ali Serindağ, AA muhabirine, yangının söndürülmesi için itfaiye ve jandarma ekiplerinin adeta seferber edildiğini belirterek, "Öncelikle yangını söndürmeyi hedefliyoruz. Yangın söndürüldükten sonra köyde hasar tespiti yapılacak. Yangında evleri yanan vatandaşları mağdur etmeyeceğiz" dedi. 
     Mağdur olan vatandaşlara, hasar tespit çalışmalarının ardından Sosyal Yardımlaşma ve Dayanışma Vakfı aracılığıyla gereken yardımların yapılacağını ifade eden Serindağ, "Evi yanan vatandaşlarımız bu gece yakınlarının evlerinde barınacaklar. Vatandaşlarımızın barınma sorununu gidermek için de gerekli tedbirleri alacağız" diye konuştu. 
     Öte yandan, köylülere, Seben İlçe Belediyesi tarafından bu gece yemek dağıtılacağı bildirildi. 
     
</TEXT>
</DOC>
