<DOC>
<DOCNO> 394555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy20.html </URL>
<DATE> 2005/11/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AKPM Başkanı Linden Türban konusunu toplum içinde halletmeli 
</HEADLINE>
<TEXT>

     Avrupa Konseyi Parlamenter Meclisi AKPM Başkanı Rene van der Linden, Türkiye'deki reformların ekonomiyi de olumlu yönde etkilediğini gördüğünü belirterek, Türkiye'nin bundan 10 yıl önce bulunduğundan çok daha farklı ve güçlü konumda olduğunu söyledi. 
     Linden, Türkiye'den ayrılmadan önce Atatürk Havalimanı VIP Salonu'nda yaptığı açıklamada, Türkiye'ye gelişinin 2 nedeni olduğunu hatırlatarak, ''İlki, Türkiye'nin Avrupa ailesine mensup olduğunu bir kere daha vurgulamak istiyordum. İkincisi ise Türkiye hükümetinin devam etmekte olduğu reformları sürdürmesi ve süratlendirmesi konusunda yüreklendirmek için bu gezimi gerçekleştirdim'' dedi. 
     AB'nin gelişme raporunu hazırladığını ifade eden Linden, şöyle konuştu ''Avrupa Konseyi Parlamenter Asamblesi'nin başkanı olarak şunu söyleyebilirim ki asamble, hem Türk hükümetine, hem de muhalefetine tam olarak bir inanç içerisindedir. Başka bir deyişle, hem hükümet, hem muhalefetin AB üyesi olmak istediğini görüyorum. Bunun için gerekenleri yapacaklarına inancımız tamdır ve bunu sadece AB için değil, Türk vatandaşları için yapmak istediğini görüyorum.'' 
     Linden, Türkiye temasları sırasında Diyanet İşleri Başkanı Ali Bardakoğlu, Fener Rum Patriği Bartholomeos, Musevi Cemaati Hahambaşı İsak Haleva ve STK temsilcileri ile görüştüğünü söyledi. TÜSİAD'da yaptığı görüşmelere de değinen Rene van der Linden, ''Gördüm ki, Türkiye'deki reformlar ekonomiyi de olumlu yönde etkilemekte ve Türkiye bundan 10 yıl önce bulunduğundan çok daha farklı ve güçlü konumda. Güçlü bir ekonominin Türkiye'deki reformları daha güçlü kılacağı konusunu da tartıştık. Yapmış olduğum toplantılar benim mevcut görüşlerimi de güçlendirdi. Mevcut görüşlerim derken, kültürler arası ve dinler arası diyalogun ne kadar önemli olduğunu görüşmelerim sırasında bir kere daha tespit ettim'' diye konuştu. 
     FRANSA'DAKİ OLAYLAR 
     Rene van der Linden, Fransa'daki olaylara da değinerek, şunları kaydetti ''Fransa'da devam etmekte olan olaylar bize gösteriyor ki, Avrupa Konseyi olarak bizler toplumdaki dışlanmışlığı ve yoksulluğu engellemek için mücadelemize devam etmeliyiz. Fransa'daki durumu dinler arası bir çatışma olarak görmeyi reddediyorum. Çünkü görüyorum ki, hayattaki esas önemli sorunlar, eğer dışlanmışsanız, belli bir derecenin altında yoksullukta yaşıyorsanız ve bundan dolayı eğer kaybedecek hiçbir şeyiniz kalmamışsa, yaşadığınız topluma kendinizi ait hissetmiyorsanız, bunun neticesinde verdiğiniz tepki oluyor. 
     Göçmenlerin gelmiş olduğu ülkelerin liderleri ve siyasilerinin de göçmenlerin gittikleri ülkelerin hem siyasi, hem kamu, hem sosyal hayatına entegre olabilmeleri mutlaka çalışmalarını güçlendirmeleri, vatandaşlarını teşvik etmeleri gerekir.'' 
     
     TÜRKİYE'NİN AB'YE ÜYELİĞİNDEN ENDİŞE DUYANLARA 
     Avrupa Konseyi Parlamenter Meclisi Başkanı Rene van der Linden, ''Türkiye'nin AB'ye üyeliğinden endişe duyanlara'' ilişkin de şunları söyledi 
     ''Özellikle Almanya'da Türkiye AB'ye girdiği takdirde Türkiye'den bugünkünün de ötesinde bir işgücü akışı olacaktır diye düşünenlere katılmıyorum. Çünkü bence, şu anda içinde bulundukları topluma entegre olamamış olanlar, bu süreç içerisinde gelmiş oldukları ülkelerine ve bölgelerine geri dönmek isteyeceklerdir. Çünkü içinde bulundukları ortamda kendilerini evlerinde ve rahat hissetmeyeceklerdir. Biz bunu İspanya ve Portekiz'de de gördük. Dolayısıyla Türkiye'nin AB üyeliğinden bu bağlamda korkmaya gerek yoktur diye düşünüyorum.'' Linden, Türkiye'nin ekonomisini güçlendirmesi ve bu yolda devam etmesi halinde olumlu gelişmeler olacağını ifade ederek, ''Aynı şekilde Avrupa'nın da sorunlarının üstesinden gelebilmesi için sosyal güvenlik sistemini güçlendiriyor olması gerekir'' dedi. 
     
     AİHM'İN TÜRBAN KARARI 
     Linden, bir gazetecinin ''Avrupa İnsan Hakları Mahkemesi'nin Leyla Şahin'in başvurusuna ilişkin verdiği kararı nasıl değerlendirdiği''ni sorması üzerine de şunları kaydetti 
     "Çok açık ve bir net bir cevap verildi. Oybirliği ile alınmış bir karardır. Benim katıldığım toplantılarda edindiğim izlenim şöyleydi karardan memnun olanlar, daha az memnun olanlar ya da memnuniyetsizliğini dile getirenler vardı. Tabii bu, Türk toplumunun içerisinde halletmesi gereken bir meseledir.'' Rene van der Linden, daha sonra KLM Havayolları'na ait bir uçakla Hollanda'ya hareket etti. 
     
</TEXT>
</DOC>
