<DOC>
<DOCNO> 366415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy03.html </URL>
<DATE> 2005/08/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gül PKK'nın her türlü faaliyetini yakından takip ediyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kuzey Irak’ta sözde PKK bayrağı asılmasına ilişkin "PKK’nın Irak’taki her türlü faaliyetini çok yakından takip ediyoruz. Bunlarla ilgili hassasiyetimizi Iraklı yetkililer ve ABD’lilerle paylaşıyoruz, girişimlerde bulunuyoruz" dedi. 
     Gül, Suudi Arabistan Kralı Fahd’ın cenaze törenine katılmak üzere özel uçakla İstanbul’dan bu ülkeye hareket etti. 
     Hareketinden önce Atatürk Havalimanı VIP Salonu’nda açıklama yapan Gül, hükümeti temsilen Kral Fahd’ın cenaze törenine katılacağını belirterek, Fahd’ın Türk dostluğuna önem veren bir kişi olduğunu söyledi. 
     Gül, Suudi Arabistan’ın Türkiye ile tarihi ve kültürel ilişkileri bulunan dost ve kardeş bir ülke olduğunu anlatarak, bu ilişkilerin Kral Abdullah döneminde de devam edeceğine inandığını ifade etti. 
     Daha sonra soruları yanıtlayan Gül, ek protokolle birlikte yayınlanan deklarasyonuna ilişkin Güney Kıbrıs Rum kesimi tarafından hukuki olmadığı yönünde yapılan açıklamaların hatırlatılması üzerine, "Herkes her şeyi söyleyebilir. Deklarasyon da protokolün bir parçası olarak dönem başkanı tarafından kabul edilmiştir" dedi. 
     Gül, bu aşamadan sonra ticaretin Kuzey’den Güney’e kayacağı yönündeki açıklamaları nasıl değerlendirdiğine ilişkin soru üzerine de, "Bunlar bilinerek söylenen şeyler değil. Kuzey’den Güney’e mal mı satılıyormuş, ticaret mi var Bildiğiniz gibi yarım kilo peynirin Kuzey’den Güney’e geçmesi, turistin yanında bile yasak. Takip ettiğimiz Kıbrıs politikası ile Kıbrıs Türklerinin refahı çok daha iyi duruma gelmiştir" diye konuştu. 
     Bakan Gül, "Kıbrıs konusunun vatan hainliği, vatanseverlik şekilde tartışmalara neden olduğunun" belirtilmesi üzerine de, "Bizim kimseye söylediğimiz bir şey yok. Bazıları muhalefet yapacağım derken, ne ülkelerine, ne de kendi partilerine faydaları oluyor. Biz şeffaf bir şekilde olup bitenleri halkımızla paylaşıyoruz. Türkiye’nin geleceği çok önemli" dedi. 
     
     KUZEY IRAK’TAKİ SÖZDE PKK BAYRAĞI 
     Dışişleri Bakanı ve Başbakan Yardımcısı Abdullah Gül, "Kuzey Irak’taki sözde PKK bayrağı konusunda girişimleriniz oldu mu " şeklindeki soruya da şu yanıtı verdi 
     "Şüphesiz ki bu sadece bayrak meselesi değil. PKK’nın Irak’taki her türlü faaliyetini çok yakından takip ediyoruz. Bunlarla ilgili hassasiyetimizi Iraklı yetkililer ve ABD’lilerle paylaşıyoruz, girişimlerde bulunuyoruz. Taleplerimiz iletiyoruz ve takipçiyiz." 
     
</TEXT>
</DOC>
