<DOC>
<DOCNO> 396407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/ekonomi/eko01.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in 'ahlaksız teklif' şik yeti 
</HEADLINE>
<TEXT>


Petkim Genel Müdürü Kenan Yavuz, "Yabancılar polietilen piyasasında müşterimize 'Petkim ne fiyat verirse yüzde 50 altına veririz' diyerek giriyor. Bu ticari ahlaksızlık, damping şikayetinde bulunduk" dedi 

İZMİR AA 

Petkim Genel Müdürü Kenan Yavuz, alçak yoğunluklu polietilende, başta Suudi Arabistan olmak üzere birkaç ülkeden firmanın Türkiye'ye dampingli fiyat uyguladığını, konuyla ilgili Dış Ticaret Müsteşarlığı'na başvuruda bulunacaklarını belirtti. 
Yavuz, "Kendi ülkesinde 1.400 dolara sattığı ürünü Türkiye'ye 1.150 dolara satanlara karşı gözetim ve soruşturma talebinde bulunacağız" dedi. 
Petkim'in 450 milyon dolarlık yatırımla devreye aldığı fabrikanın ülke ihtiyacının yüzde 80'ini karşılar duruma geldiğini ifade eden Yavuz, Çin'in bu üründeki talebini azaltması sonrası, başta Suudi Arabistan, İsrail ve bazı Batı Avrupa ülkelerinden firmaların, 'gayri ahlaki yöntemlerle' Türkiye pazarına yöneldiğini söyledi. 

'Yüzde 30 kırıyorlar' 
Yavuz şöyle dedi 
"Yabancı şirketler ellerindeki stoğu eritebilmek için yüzde 30 fiyat kırarak pazara giriyorlar. Bunun adına damping denir. Bazı firmaların alıcılara, 'Petkim ne fiyat verirse 50 dolar altından veririz' teklifinde bulunduğunu öğrendik. Bu, ticari ahlaksızlıktır. Gözetim ve soruşturma talebinde bulunacağız. Dış Ticaret Müsteşarlığı'na başvuracağız. Korunma istemiyoruz. Ancak hiçbir ülke yerli üretimini haksız rekabete karşı bu denli korumasız bırakmaz." 


</TEXT>
</DOC>
