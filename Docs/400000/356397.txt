<DOC>
<DOCNO> 356397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur54.html </URL>
<DATE> 2005/06/28/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Hatay Valisi Sarı'dan Papa'ya davet... 
</HEADLINE>
<TEXT>

     Hatay Valisi Abdulkadir Sarı, kendisini ziyaret eden Vatikan’ın Ankara Büyükelçisi Edmond Farhat aracılığıyla, Papa 16. Benediktus’u Antakya’ya davet etti. 
     Yarın kutlanacak Saint Pierre Bayramı nedeniyle Antakya’da bulunan Edmond Farhat, Vali Sarı’yı makamında ziyaret etti. 
     Sarı, 26-30 Eylül tarihleri arasında Antakya’da yapılacak Evrensel Din Adamları Buluşması’nda, Papa 16. Benediktus’u konuk etmekten büyük onur duyacağını belirterek, ayrıca bunun Papa’nın Türklere karşı olduğu yönündeki düşüncelerin de yıkılmasını sağlayacağını ifade etti. 
     Farhat ise Sarı’ya teşekkür ederek, davetini Papa’ya mutlaka ulaştıracağını söyledi. 
     Basın mensuplarının sorusu üzerine Türkiye ile AB ilişkilerini değerlendiren Farhat, coğrafi olarak büyük bölümü Asya’da bulunmasına ve nüfusunun yüzde 99’unun Müslüman olmasına rağmen Türkiye’nin AB’ye girmesi için bir engel olmadığını kaydetti. 
     AB’nin sadece din ve coğrafya üzerine kurulu bir birlik olmadığına dikkat çeken Farhat, "AB’yi kültürler oluşturuyor. AB için düşünceler değil, sergilenen tutumlar önemlidir. Türkiye’nin AB’ye girişi konusunda hiç kimsenin aksi bir düşüncede olduğunu sanmıyorum. Biz Türkiye’ye bu konuda destek olmak için hazırız" dedi. 
     Farhat’ın ziyaretinin ardından Halep ve İskenderun Rum Ortodoks Kilisesi Metropoliti Paulos Yazıcı’yı kabul eden Sarı, Yazıcı’nın aslında konuk değil, ev sahibi olduğunu söyledi. 
     Yazıcı ise her gelişinde Türkiye’nin bir adım daha ileri gittiğine şahit olduğunu vurgulayarak, "Bu gelişme bizi çok mutlu ediyor. 
     Türkiye, bölgedeki ülkeler arasında yüzünü batıya dönmüş tek ülke. 
     Suriye olarak, Türkiye’deki demokrasiyi ve özgürlükleri kendimize örnek alıyoruz. Türkiye’nin AB’ye girmesi bizi de çok mutlu edecek" dedi. 
     Vali Sarı, ziyaret sırasında her iki konuğuna da Hatay ürünlerinden oluşan birer hediye sepeti ve Hatay’daki dinler arası hoşgörüyü simgeleyen rozet hediye etti. 
     
</TEXT>
</DOC>
