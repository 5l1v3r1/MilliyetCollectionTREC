<DOC>
<DOCNO> 399442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas18.html </URL>
<DATE> 2005/11/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Çin, HIV taşıyıcılarının sayısını 1.5 milyonun altında tutmaya çalışıyor 
</HEADLINE>
<TEXT>

     Çin yönetiminin, ülkedeki HIV taşıyıcılarının sayısını 2010 yılına kadar 1,5 milyonun altında tutmaya çalıştığı bildirildi. 
     Çin Sağlık Bakanı Gao Çiang düzenlenen basın toplantısında, AIDS hastalığının yayılmasının ülkenin ekonomik gelişmesini etkileyeceğine dikkat çekerek, etkili önlemler alınması gerektiği uyarısında bulundu. 
     Bakan Gao, AIDS hastalığını önlemenin, nüfusun kalitesi, ekonomik gelişme, sosyal istikrar ve ülkenin yükselişi ve inişiyle ilgili bir konu olduğunu hatırlattı. 
     Gao, Çin'in hazırladığı AIDS ile mücadeleye ilişkin 5 yıllık planın kanunsuz kan satışını önleme, halkın bilinç düzeyini yükseltme ve resmi sorumluluğu artırma ile Dünya Sağlık Örgütü DSÖ ve Birleşmiş Milletler'in ilgili organlarıyla işbirliği yapmayı kapsadığını kaydetti. 
     DSÖ tarafından yapılan bir araştırmanın sonucu Çin'de bu yıl kan nakli ve kan satışı yoluyla 70 bin kişiye HIV bulaştığını ortaya koydu. 
     DSÖ tarafından daha önce yayımlanan tahminlerde, gerekli önlemlerin alınmaması durumunda 2010 yılına kadar Çin'de 10 milyon kişiye HIV bulaşabileceği uyarısı yapılmıştı. 
     Gao, Çin'in AIDS ile mücadeleye ayırdığı bütçenin bu yıl 800 milyon yuanı 100 milyon ABD Doları bulacağını söyleyerek, bu rakamın 2002 yılında 100 milyon yuan 12.5 milyon ABD Doları olduğunu hatırlattı. 
     Bu arada, Çin'in 1 Aralık'tan itibaren şehirlerdeki sayıları 125 milyonu bulan göçmen işçiler arasında AIDS ile mücadele bilincini yükseltmek için eğitim kampanyası başlatacağı açıklandı. 
     Çin'de daha önce 12 merkezde 740 bin köy, 50 bin mahalle komitesi, 2100 yüksek okul ve 90 bin ortaokulu kapsayan, köylülere ve öğrencilere yönelik eğitim kampanyası düzenlenmişti. 
     Sağlık Bakanlığı'nın verilerine göre, Çin'de 135 bin 630 kayıtlı HIV vakası bulunuyor. Ancak uzmanlar bunun 840 bin civarında olduğunu ileri sürüyorlar. 
     
</TEXT>
</DOC>
