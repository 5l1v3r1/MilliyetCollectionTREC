<DOC>
<DOCNO> 355865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko29.html </URL>
<DATE> 2005/06/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstoç, Perpa, Giyimkent gibi çarşıkentler altın çağını yaşıyor... 
</HEADLINE>
<TEXT>

     Tebernüş KİREÇCİ Milliyet Emlak 

Ekonomik krizle birlikte 2001 yılında dip yapan İstoç, Perpa, Giyimkent ve Kuyumcukent gibi çarşılarda dükkan fiyatları metrekare bazında tarihi zirvesinde. Emlak uzmanları uzun vadede yükselişin süreceğini söylüyor. 
     Şehir içerisinde artan trafik, belediyelerin baskısı ve uygun depoların bulunmaması İstanbul'da kent içinde ticaret ve üretim yapanları, şehrin dışındaki merkezlere yöneltiyor. Bunun sonucunda da meslek çarşıları altın çağını yaşıyor. 
     Küçük küçük ama yıllar süren ödemeler ile sahip olunan dükkanların fiyatı uzun yıllar 'yerlerde sürünse' de son dönemde kayda değer yükselişler yaşadı. Özellikle Giyimkent dip yaptığı 2001 yılından bu yana yaklaşık 1'e 15'lik getirisiyle rekora koşuyor. 
     1980'li yıllarda yüzyıllardır ticaretin kalbinin attığı tarihi yarımada yani Eminönü'nün boşaltılması, ticaretin kent dışına kaydırılması düşüncesiyle gelişmemiş bölgelerin meslek çarşılarına dönüştürülmesi gündeme gelmişti. Şehrin dışında yerler belirlenerek, çeşitli meslek gruplarına tahsis edildi. İstoç, Giyimkent, Perpa, Kuyumcukent bu projenin ürünleriydi. Esnafın önemli bir bölümü bu çarşılara taşındı. Ancak, direnenler de oldu. Son bir yılda Eminönü Belediyesi'nin, ilçeyi turizm ve kültür merkezi haline getirme kararlılığını vurgulaması, direnen esnafın da ilçeden ayrılmasına neden oluyor. Belediye 2005 yılı sonuna kadar ilçede faaliyet gösteren 857 kuyumcu atölyesi, 233 gümüşçü atölyesi, 22 ramatçı, bin 433 ayakkabı ve taban imalatçısı, 79 terlik ve aksesuar imalatçısı, 20 perde dikim atölyesi, 167 matbaa, 712 tekstil ve konfeksiyon atölyesi ve bin 125 çeşitli sektörlerde faaliyet gösteren atölyeyi ilçeden çıkaracak. 
     Şu anda faaliyette olan meslek çarşıları kuruldukları bölgelerin gelişmesine yol açtılar. Bu çarşıların istihdam yaratması, özellikle yoğun göçle gelen nüfusun bu çarşıların etrafında toplanmasına neden oldu. Deyim yerindeyse her biri kendi 'şehirlerini' yarattılar. Başlangıçta boş kalan bu çarşılar şimdilerde yüzde 100 doluluk oranına yaklaştılar. Bazı çarşılar artan talebi karşılamaktan çok uzaklar. Bu nedenle yeni projeler gündemde. Yeni projeler arazi fiyatlarının ucuz olduğu bölgelere yönlendiriliyor. Silivri - Çatalca - Büyükçekmece üçgeni yeni meslek çarşılarının inşa edileceği bölge olarak öne çıkıyor. Bu da orta ve uzun vadede Silivri, Çatalca ve Büyükçekmece üçgeninin hareketleneceği anlamına geliyor. Bu üçgenin gelecek 5 yıldaki nüfus yoğunluğunun en az 1 milyon artması bekleniyor. Bu yoğunlaşma sonrasında Başakşehir, Halkalı ve Bahçeşehir projelerindeki konut sayısının ihtiyaca cevap vermeyeceği düşünülüyor. Bundan dolayı ilk etapta Çatalca, ardından Büyükçekmece'de, son aşamada ise Silivri'de, bu çarşıların ihtiyacı olan konutların inşa edileceği düşünülüyor. 
     
     ÇARŞIKENTLER NEDEN PRİM YAPTI 

     1- Yaşanan 2001 kriziyle birlikte, emlak piyasası dip yapmıştı. Bu süreçte, nakite sıkışan esnaf ve şirketler 'ölü yatırım' olarak gördükleri çarşılardaki dükkanlarını satışa çıkardı. Pazar travması olarak nitelendirilen bu süreçte bir tarafta satıcılar çokken, karşı tarafta ise alıcı bulmak neredeyse imkansızdı. Fiyatlar tarihi taban seviyesindeydi. 
     2- Nisan 2003'ten itibaren reel sektörde işlerin canlanmasıyla birlikte, dükkanlara olan talep arttı. Kent içerisinde kiraların yüksek olması ve atölyelerin üretim yapmasının sorun olması merkez dışında kurulan çarşılara talebi artırdı. 
     3- Belediyelerin baskısıyla esnafın yeni yer araması, kent dışındaki dükkanların kira ücretlerinin ve satılık fiyatlarının yükselmesine neden oldu. Önümüzdeki yıllarda başta Eminönü olmak üzere belediyelerin baskısı sürecek. 
     4- Temeli atılmadan önce, 'dağ başı' olarak nitelenen yerlere talep sınırlıydı. Mesleki çarşıların inşa edilmesi ile dağ başı olarak nitelenen yerler gelişme gösterdi. 
     
     Yükseliş ne kadar sürecek 

     Çarşılardaki emlak fiyatlarının daha ne kadar süreceği net olarak söylenemiyor. Bir yandan aşırı yükselen fiyatların gerileceği yolunda bir beklenti var. Diğer taraftan ise belediyelerin, kent içinde atölyeye izin vermeyecek olması, son 2 yılda yüzde 1000 oranında artan fiyatların en az 2'ye - 3'e katlanacağı yorumlarına neden oluyor. Kısa vadede 'ne olur' bilinmez ama uzun vadede çarşılardaki fiyatların yükseleceği yolunda görüşler var. 
     
</TEXT>
</DOC>
