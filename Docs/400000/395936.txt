<DOC>
<DOCNO> 395936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun10.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
17 bin silah, 10 bin internet abonesi var 
</HEADLINE>
<TEXT>


UFUK BALKİS Trabzon DHA 

Silaha tutkusuyla tanınan ve bugüne kadar 17 bin kişinin silah ruhsatı aldığı Trabzon'un, Türkiye'de en çok silah kullanılan il olduğu belirlendi. 
İnternet aboneliği sayısının 10 bin olduğu Trabzon'da vatandaşlara çağrıda bulunan Vali Hüseyin Yavuzdemir, "Silaha yatıracağınız vergi harcıyla bir bilgisayar alabilirsiniz" dedi. 
"Silah sevgisi Trabzonluların geninde var" diyen Yavuzdemir, her gün 15 - 20 kişinin valilik kapısında sadece silah ruhsatını imzalatabilmek için beklediğini kaydetti. 
Profesörlerden öğretmenlere, hatta çobanlara kadar halkın her kesiminden taşımalı silah ruhsatı alan vatandaşların, son bir yılda vergilerle devlete 2.1 milyon YTL kazandırdığını belirten Yavuzdemir, son bir yılda da 1500 kişiye ruhsat verdiğini kaydetti. 

'Bilgisayar alın' 
Trabzon Valisi Yavuzdemir, "Merak edip ildeki internet aboneliği sayısını çıkarttırdım. Yaklaşık 10 bin kişi internet abonesi. Diğer tarafta silah ruhsatı olan 17 bin insan var. Bugün sadece taşımalı silah ruhsatı harcı 1390 YTL. Bu parayla çok güzel bir bilgisayar alınabilir." 



</TEXT>
</DOC>
