<DOC>
<DOCNO> 385785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko21.html </URL>
<DATE> 2005/10/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Petrol fiyatları 2006 enflasyonu üzerinde 
</HEADLINE>
<TEXT>

     Yıllık enflasyonun bu yıl sonunda hedef dahilinde gerçekleşeceğini bildiren Merkez Bankası, petrol fiyatlarının öngörülmeyen seyrinin 2006 yılı enflasyon hedefi üzerinde belirsizlik oluşturmaya devam ettiğini bildirdi. Ancak Merkez Bankası, ikincil etkileri belirginleşmediği sürece petrol fiyatlarından kaynaklanan fiyat artışlarına tepki vermeyeceğini açıkladı. Gelecek dönemde kısa vadeli faizlerin yönünün aşağı doğru olma olasılığının yüksek olduğuna dikkat çeken Banka, buna rağmen "enflasyon eğiliminin yüksekliği, hizmet enfasyonundaki katılık ve petrol fiyatlarının ikincil etkilerine ilişkin belirsizliklerin" faizlerin yönü hakkında net bir ifade ortaya konulmasını engellediğini kaydetti. 
     Merkez Bankası, kısa vadeli faizlerde yaptığı 0.25 puanlık indirimin gerekçesini de oluşturan ve pazartesi günü yapılan Para Politikası Kurulu toplantıındaki değerlendirmeler de göz önüne alınarak hazırlanan "Enflasyon ve Görünüm" raporunu açıkladı. 
     
     ENFASYON DÜŞÜŞÜNDEKİ YAVAŞLAMA 
     Raporda, enfasyon düşüş sürecindeki yavaşlamanın hizmet enflasyonundaki katılıklar ve yüksek fiyat artışlarıyla açıklandığı belirtildi. Hizmetlerdeki enflasyonun halen yüzde 10’un üzerinde sürmesi ve 2006 yılı enflasylonuna 3 puana yakın katkı yapmasının beklenmesi nedeniyle, söz konusu gruptaki fiyat gelişmelerinin gelecek dönem enflasyonu açısından ihtiyatla izlendiği kaydedildi. 
     Yılın ilk dokuz ayındaki birikimli enflasyonun yüzde 3.93 olmasının petrol fiyatlarının bugünkü düzeyinin çok 
     üzerine çıkmadığı ve büyük bir dışsal şoka maruz kalınmadığı ana senaryo çerçevesinde, 2005 yılı sonunda yıllık enflasyonun hedef dahilinde gerçekleşeceği vurgulanan raporda, enflasyonu etkileyen faktörlerle ilgili olarak da şu değerlendirmeler yapıldı 
     "Petrol fiyatlarındaki olumsuz gelişmeler devam etmektedir. Son bir yılda petrol fiyat artışlarının enflasyon üzerindeki birincil etkileri 1.5 puana yaklaşmıştır. Kaba bir hesapla, son bir yılda petrol fiyatları sabit kalmış olsaydı yıllık enflasyon yüzde 6.5 civarında seyrediyor olacaktı. Bugün itibarıyla, petrol fiyat artışlarının enflasyon üzerindeki etkileri daha çok birincil düzeyde kalmıştır. 
     Ne var ki, petrol fiyatlarının öngörülemeyen seyri, 2006 yılı enflasyonu üzerinde belirsizlik oluşturmaya devam 
     etmektedir. Geleceğe yönelik tahminler üretilirken, petrol fiyat artışlarının devamı ana risk unsurlarından biri olarak değerlendirilmektedir. Petrol fiyatlarındaki yüksek seviyelerin devam etmesi durumunda, belirli bir noktadan sonra ikincil etkilerin ortaya çıkması ekonomi genelinde bekleyiş, ücret ve fiyatların etkilenmesi söz konusu olabilecektir. Böylesi bir risk, orta vadeye ilişkin temkinli durma gereğini de beraberinde getirmektedir. Merkez Bankası, fiyatlama davranışlarını ve enflasyon bekleyişlerini bu bağlamda takip etmeye devam edecek, ikincil etkiler belirginleşmediği sürece petrol fiyatlarından kaynaklanan fiyat artışlarına tepki vermeyecektir." 
     
</TEXT>
</DOC>
