<DOC>
<DOCNO> 356054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/gun05.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerden 'zulüm' sözüne yanıt 
</HEADLINE>
<TEXT>


Meslek liselilere katsayı uygulamasını 'zulüm' diye nitelendiren Başbakan'a bir bildiriyle yanıt verecek olan Üniversitelerarası Kurul, "İmam hatip liselerine vurgu, siyasi amaçlı" diyecek 

BAHAR ATAKAN Ankara 

Üniversitelerarası Kurul, yarın Ankara'da yapacağı toplantı sonrası bir bildiriyle, yüksek öğretime girişte imam - hatip İHL ve meslek lisesi öğrencilerine uygulanan farklı katsayıyı 'zulüm' olarak nitelendiren Başbakan Recep Tayyip Erdoğan'a yanıt verecek. 
ÜAK öncesi toplanacak Rektörler Komitesi'nden bazı isimler de YÖK Başkanı Erdoğan Teziç'e, "katsayıda yapılmak istenen değişiklikleri neden üniversitelerden gizlediğini" soracak. 
İstanbul'da 22 Haziran'da toplanan YÖK Genel Kurulu'nda, İHL ve meslek lisesi mezunlarına alanları dışındaki yükseköğretim programını tercih etmeleri halinde ÖSS'de aldıkları puanların 0.3, alanlarıyla ilgili programı tercih etmeleri halinde 0.8'le çarpılması uygulamasının sürmesi kararı 9'a karşı 7 oyla alındı. 
Ancak katsayılarla ilgili tartışmalar YÖK üyeleri arasındaki çatlağı ortaya çıkardı ve rektörleri böldü. 

Teziç'e de çatacaklar 
77 üniversite rektörünün oluşturduğu Rektörler Komitesi ve ÜAK'ın yapacağı toplantılarda, Teziç'in getirdiği "0.3 katsayısının 0.45'e yükseltilmesi" önerisine yönelik çalışmaların gizli yürütüldüğünü savunacak rektörler, ÖSS sisteminin üniversiteler arasında tartışılmadan yenilenmesine de tepki gösterecek. Rektörler Teziç'ten ayrıca "katsayı kararının geri çekilmesini" isteyecek. 
Konu artışıyla katsayıların da yükselmesi gerektiğini savunacak rektörler, ÖSS'nin lise 2 - 3'ü kapsamasıyla meslek liselilerin dersaneye gitmek zorunda kalacaklarını vurgulayacak. 
Mevcut katsayıların İHL'lerin önünü kapamasını "YÖK düz liselerle meslek liseleri arasında ayrımcılık yapar durumdadır. Bu hakka sahip değildir" diye eleştiren Erdoğan'a yanıt olarak ÜAK bildiri yayımlayacak. Katsayılar üzerindeki yetkinin anayasa ve yasa gereği YÖK'te olduğu hatırlatılacak bildiriyle ilgili ÜAK Başkanı Prof. Dr. İsmet Vildan Alptekin, şunları kaydetti 

'Katsayı değişmesin' 
"İmam hatip liselerine vurgu yapılıyor. Bu siyasi amaçlı. Genel liseler üniversiteye öğrenci hazırlayan okullar. Meslek liseleriyse Türkiye'nin istihdamına yönelik ara eleman yetiştiriyor. Bu nedenle katsayıların değişmemesi gerek." 


</TEXT>
</DOC>
