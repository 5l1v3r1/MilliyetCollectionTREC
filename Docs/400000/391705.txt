<DOC>
<DOCNO> 391705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko07.html </URL>
<DATE> 2005/11/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Uzan şirketlerinin şartname satışından 3.8 milyon dolar elde edildi 
</HEADLINE>
<TEXT>

     Tasarruf Mevduatı Sigorta Fonu’nun TMSF yoğun bir ilgi gören Uzanlara ait medya ve çimento grubu şirketleriyle Telsim ihalesi nedeniyle yaptığı şartname, bilgi odası ve tanıtım kitapçığı satışlarından elde ettiği toplam gelir 3.8 milyon doları aştı. 
     Edinilen bilgilere göre TMSF, Telsim’in ihalesi için için sattığı 16 adet şartnameden 800 bin dolar, 8 adet bilgi odası ve Tanıtım Kitapçığı’ndan da 800 bin dolar olmak üzere toplam 1 milyon 600 bin dolar gelir elde etti. 
     Dokuz çimento fabrikasının yer aldığı Çimento Grubu satışında ise 185 şartname, 113 bilgi odası ve 25 tanıtım kitapçığı satışından 1 milyon 615 bin dolar gelir sağlandı. 
     Medya Grubu ihaleleri için yapılan şartname satışından ise toplam 590 bin dolar gelir elde edildi. 
     Her üç grup için yapılan şartname, bilgi odası ve tanıtım kitapçığı satışlarından elde edilen gelirin 3 milyon 805 bin dolar olarak gerçekleştiği bildirildi. 
     TMSF’nin yaptığı ihaleler sonucunda Uzanların medya grubundaki şirketlerin bir kısmına toplam 362 milyon 990 bin dolarlık, çimento fabrikalarının ise tümüne ise 1 milyar 73 milyon dolarlık teklif gelmişti. 

ANKA 
     
</TEXT>
</DOC>
