<DOC>
<DOCNO> 361629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun19.html </URL>
<DATE> 2005/07/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İspanya'daki 11 Mart saldırısının hedefi Halk Partisi'ni düşürmek 
</HEADLINE>
<TEXT>

     İspanya'nın başkenti Madrid'de 11 Mart 2004 tarihinde yaklaşık 200 kişinin ölümüyle sonuçlanan terör saldırısının hedefinin, Halk Partisi'ni PP iktidardan düşürmek olduğu öne sürüldü. 
     PP'nin Meclis'teki sözcüsü Eduardo Zaplana, polisin yaptığı araştırmalarda, ''Çinli'' lakaplı Cemal Ahmidan adlı teröristin bilgisayarında bulunan belgede, Madrid'deki katliamın hedefinin PP'nin iktidarına son vermek olduğunu yazıldığını söyledi. 
     Zaplana, Meclis'te kurulan ve yaklaşık 1,5 yıl içinde çalışmalarını tamamlayan 11 Mart saldırısını soruşturma komisyonunun bu belgeyi neden kullanmadığını sordu ve saldırının yeniden soruşturulmasını istedi. 
     Saldırının sorumluları olarak görülen, aralarında Cemal Ahmidan adlı kişinin de bulunduğu 6 kişi, Madrid'in Leganes ilçesinde 3 Nisan'da düzenlenen operasyon sırasında, dinamit patlatarak yaşamlarına son vermişti. 
     Zaplana'nın sözünü ettiği belgede, ''Madrid savaşında acil taleplerimizden dolayı şaşıranlar varsa, başka koşullar olduğunu bilmeli. Soysuz Jose Maria Aznar hükümetinin sonunu getirmek için zaman faktörü çok önemliydi'' şeklinde ifadelerin yer aldığı kaydedildi. 
     Madrid'deki terör saldırısından iki gün sonra 13 Mart'ta yapılan genel seçimlerde, 8 yıldır ülkeyi yöneten PP, iktidarı Sosyalist İşçi Partisi'ne PSOE kaptırmıştı. Terör saldırısından önce yapılan anketlerde PP önde gösteriliyordu. 
     
</TEXT>
</DOC>
