<DOC>
<DOCNO> 368535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/ygokce.html </URL>
<DATE> 2005/08/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Daum'u eğitmek 
</HEADLINE>
<TEXT>


Fenerbahçe Başkanı'nın otorite sorunu yok. Tam anlamıyla her şey onun kontrolü altında. Finansal anlamda en rahat olan da o Öteki başkanların sorun çözmek, kriz yönetmek ve çıkmazlardan çıkış yolu aramak konusunda harcadıkları enerji, Aziz Yıldırım'da vizyon geliştirme üzerine yoğunlaşıyor. Fenerbahçe'nin tesislerini, hedeflerini, kadrosunu ve bütçesini sürekli olarak büyütüyor. Medyaya karşı duyduğu alerji, haklı şikayetlerinin ölçüsünü aşıp, zaman zaman medya ile çatışmaya dönüşüyor. Başkan'ın gazete ve televizyonlara karşı kendi kulüp dergisi ve FBTV ile rekabete girişmesi ise çok tuhaf... Rakipleriyle ilişkilerinde de giderek soğuyan ve uzaklaşan bir durum gözlüyorum. 
Christoph Daum , yaşadığı travmalardan sonra kariyeri, başarıyı ve parayı yeniden Türkiye'de buldu. O nedenle Türkler'e, Beşiktaş ve Fenerbahçe yöneticilerine minnet duyuyor. İki şampiyonluğa rağmen, Fenerbahçe'ye oynattığı futbol, yabancı yıldız futbolcularla ilişkileri, genç futbolculara yaklaşımı tartışma konusu. Daum bir sistem ve prensip adamı değil. Koşullara ve duruma göre vaziyet alıyor. Fenerbahçe'de son söylemleri, hücumda daha çok seçenek istemesi ve yönetimi sürekli transfere zorlaması. Elinde Nobre'den Anelka ve Tuncay'a, genç Semih'e kadar alternatifleri olan bir adama sormazlar mı Madem öyle, Serhat'ı sağ kanada sürgün ederek yuvadan niye uçurdun Appiah'ın gelişiyle takımın orta alan kalitesi artarken, Alex durağan ve tembel oyunuyla yeniden tartışma ortamı yaratmaz mı Böyle bir ortamda Alex'i forma rekabetine sokacak cesareti acaba Daum gösterebilir mi 
Christoph Daum, medyadaki eleştirilere rağmen, Aziz Yıldırım'ın iradesiyle Fenerbahçe'deki ömrünü uzatmıştır. Özellikle sezon başlarında güvensizlik ve tedirginlik yaratan demeçleri ve söylemleri sürekli olarak yönetim tarafından düzeltilmekte, bu yolla bir tür eğitime tabi tutulmaktadır. 
Şampiyon takımın, ligdeki kaderi Daum'un elindedir... Daum'un kaderi de yönetimin elinde. Yıldırım yönetimi, Daum konusundaki inisiyatifini korursa, Fenerbahçe içte dışta başarılı olabilir. Ama bu inisiyatif Daum'un eline geçtiği an, Fenerbahçe çözülecek, yıpranacak ve hedeflerinden kopacaktır. 
Fenerbahçe'nin performansı, Daum'un değil, Başkan'ın performansıdır. 

Biletix uyandı 

Biletix Genel Müdürü Sayın Ali Apari aradı... Geçen hafta gündeme getirdiğim her türlü maç ve konser biletlerinin arka yüzünde yazılı olan "... bilet sahiplerinin gösteriyi düzenleyenlere karşı her türlü tazminat hakkından feragat ettiği" ibaresiyle ilgili açıklama yaptı "Biz Biletix olarak tıpkı seyahat acenteleri gibi sadece satıcı ve aracı olduğumuzu belirtmek istedik. Biliyorsunuz, seyahat acenteleri de havayolu şirketlerinin sorumluluğuna karşı kendilerini korumaktadır". 
Ali Apari'ye anlattım ki, Biletix doğal olarak aracı satıcı kimliğini korumak isterken, ileri gidip işgüzarlık yapıyor ve gösteriyi düzenleyenler futbolda federasyon, kulüp yöneticileri, tesis sahip ve yöneticileri, takım sorumluları gibi doğrudan ilgili olmadığı kurum ve kişileri de koruma altına alıyor. Kaldı ki, biletin arka yüzüne ne yazarsanız yazın, kimse yargı önünde sorumluluktan kurtulamıyor. 
Ali Apari beni dikkat ve nezaketle dinleyip hukuk danışmanlarıyla görüşeceğini söyledi. 
Gelişmeleri izliyorum. 

Şeref Tribünü 

Pazartesi gecesi HABER TÜRK'te Şeref Tribünü'nü de izledim... Tuğrul Yenidoğan ve konukları Kemal Belgin, İsmet Tongo , biliyorsunuz farklı konularla gündemi zenginleştiriyorlar. Görüşlerine katılsanız da katılmasanız da nitelikli bir program. 
Gözlerim Atıf Keçeci'yi aradı, göremedim. 
Her neyse... Tuğrul Yenidoğan arkadaşımız, Atatürk Olimpiyat Stadı'nda bacağından tabanca kurşunuyla yaralanan Fenerbahçeli taraftar ve avukatıyla konuşmuş, sonra da Biletix'le ilgili "feragat" maddesini ekrana taşımış. Bence iyi bir yayıncılık örneği vermiş. 
Ancak Kemal Belgin'in konuyla ilgili sözleri beni çok şaşırttı... 
Belgin, olayın neredeyse görmezden gelindiğini, basında minik kutularla geçiştirildiğini anlatırken, çokça yapılmış bir yanlıştan kendini de kurtaramadı... Sözlerinden sanki hiç kimse bu konuda bir yazı yazmamış, bir yorum yapmamış serzenişini algıladım. 
Galiba atladı... Yenidoğan'ın ekrana taşıdıklarını, geçen hafta bu köşede herkes okudu... 
Sırası gelmişken, onlara hatırlatmak isterim Aynı anda hep birlikte şarkı söylerseniz, dinlerim... Ama aynı anda hep birlikte konuşursanız... Zaplarım. 

Appiah fazla arap 

Kayseri'de, Gençlerbirliği -Fenerbahçe maçını izliyoruz. 
Foto muhabiri arkadaşım Vahap Hacıoğlu, dikkat ettim Appiah'ı hiç beğenmiyor... Oysa fiyatı da kalitesi de ortada. Üstelik, genç futbolcunun ilk maçı daha... Appiah topu ne zaman ayağına alsa, Vahap homurdanıyor. Dayanamadım, takıntısının nedenini sordum 
"Abi, dedi, bu Appiah fazla arap... Bu adamın fotoğrafı falan çekilmez... Çeksen de gazeteye zor girer. Diyaframı açmak da kurtarmaz... Maçları gündüze almak lazım " 
Appiah'la ilgili yazar görüşlerini biliyorsunuz. Bu da bir foto muhabirinin görüşü. Galiba Vahap haklı 

Medya..tik 
Kenan da oradaydı 

NTV'de yenilenmiş kadrosuyla 90 dakikayı izledim. Kenan Onuk'un ölümüyle, Hıncal Uluç ve Haşmet Babaoğlu'nun programı sonlandırma isteğini yanlış bulmuş, Kenan'a asıl saygının 90 Dakika'yı devam ettirmek olduğunu anlatmaya çalışmıştım. 
Program başladığında gördüm ki stüdyoya Kenan Onuk adı verilmiş. NTV'nin kurumsal kimliğine bir kez daha saygı duydum. 
Programa gelince... 
Son derece renkli, keyifli, zengin ve derindi... 
Fuat Akdağ'ın sıcak ve sevimli ev sahipliği, Mehmet Demirkol'un takıntısız, sakin ve duru analizleri harikaydı. Haşmet kardeşim ve Hıncal Abi de her zamanki gibi formdaydı. 
İnandım ki, o gece Kenan da ordaydı 



</TEXT>
</DOC>
