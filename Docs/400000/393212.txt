<DOC>
<DOCNO> 393212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas26.html </URL>
<DATE> 2005/11/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kuş gribi, 1 yılda ortadan kaldırılabilir 
</HEADLINE>
<TEXT>

     AB Komisyonu'nun sağlık ve tüketicinin korunmasından sorumlu üyesi Marcos Kipriyanu, küresel bir tehdit olarak nitelediği kuş gribine karşı bütün ülkelerin eşgüdüm içinde mücadele vermelerini istedi. 
     Kipriyanu, kuş gribinden en çok etkilenen ülkelerin başında gelen Vietnam'ın başkenti Hanoi'de yaptığı basın toplantısında, ''Hiçbir ülke tek başına bu işin altından kalkamaz. Bu küresel bir tehdit ve küresel bir mücadeleyi gerektiriyor'' dedi. 
     Kipriyanu, AB'nin kuş gribiyle mücadele için ayırmayı vadettiği 30 milyon avro'nun da Cenevre'de devam etmekte olan kuş gribi konusundaki uluslararası konferanstan sonra tahsis edileceğini söyledi. 
     Kipriyanu, Vietnam'dan sonra Kamboçya, Endonezya ve Tayland'ı da ziyaret edecek. 
     
     KUŞ GRİBİ ORTADAN KALDIRILABİLİR 
     Bu arada, Dünya Gıda ve Tarım Örgütü FAO Hayvancılık ve Hayvan Sağlığı Direktörü Samuel Jutzi, yeterli kaynak ayrılması durumunda kuş gribinin 1 yıl içinde yeryüzünden silinebileceğini söyledi. 
     Jutzi, kuş gribiyle mücadelede evrensel strateji belirlemek amacıyla dün Cenevre'de başlayan 3 günlük konferans sırasında yaptığı açıklamada, Japonya, Güney Kore ve Hong Kong'da kuş gribinin yok edilmesinin, ''kuş gribini ortadan kaldırmanın teknik olarak mümkün olduğunu gösterdiğini'' söyledi. 
     Vakaların görülmeye başladığı ilk anlarda yapılan hatalar nedeniyle kuş gribinin Vietnam, Çin ve Endonezya'da salgın haline geldiğini belirten Jutzi, bu yüzden 2003'ten bu yana bölgede kuş gribinin kontrol altına alınması için milyonlarca dolar harcanmasına rağmen, sorunun boyutlarının büyümekte olduğunu söyledi. 
     Jutzi, ''Biz yeterince para harcamadık. Olay kümes hayvanlarıyla sınırlandırılabilir ve kümes hayvanları arasında iken ortadan kaldırılabilir. Ama şu anda ayrılan para miktarıyla bu salgın kontrol altına alınamaz'' dedi. 
     Samuel Jutzi, FAO'nun kuş gribinin ortadan kaldırılması için ne kadar para gerektiğini yarın açıklayacağını da söyledi, ancak önceden herhangi bir rakam vermeyi reddetti. 
     FAO daha önce, küçük çiftliklerde kontrollerin yeterli düzeye getirilmesinin sadece Vietnam'da bile 500 milyon doları aşan bir maliyeti olacağını hesaplamıştı. 
     
</TEXT>
</DOC>
