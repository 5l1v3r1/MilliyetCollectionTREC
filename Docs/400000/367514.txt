<DOC>
<DOCNO> 367514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/axsiy02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP yakında tarihe karışıyor 
</HEADLINE>
<TEXT>


Kapatılma davası süren partilerini feshetme ya da 'tabela partisi' haline getirme şıklarını değerlendiren DEHAP'lıların DTH'ye geçmeleri bekleniyor 

NAMIK DURUKAN Ankara 


Kapatılması istemiyle Anayasa Mahkemesi'nde açılan dava devam eden DEHAP, mahkeme kararını beklemeden kendini feshetmeye hazırlanıyor. DEHAP Merkez Yürütme Kurulu MYK , partileşme çalışmalarında son aşamaya gelinen Demokratik Toplum Hareketi'ne DTH geçileceği düşüncesiyle, partiyi kapatmak ya da tabela partisi olmak şıklarını değerlendirmek üzere Parti Meclisi'ni PM toplama kararı aldı. PM'den çıkacak karara göre, DEHAP'tan toplu istifalar başlayacak. 

Ya fesih, ya 'tabela' 
Kapatılan DEP'in milletvekilleri Leyla Zana, Hatip Dicle, Orhan Doğan ve Selim Sadak tarafından 22 Ekim 2004'te başlatılan DTH'nin partileşme çalışmaları sona yaklaştı. Kurucu 500 üyesinden 400'ü belirlenen DTH'ye toplu geçiş yapmaları beklenen DEHAP üyeleri de, partinin geleceği konusunda karar aşamasına geldi. 
Çok sayıda DEHAP yöneticisinin DTH'de de aktif rol alabilmek amacıyla kurucu üye olmak istediği öğrenilirken, partiyle ilgili kesin karar verilmemesi, DTH'nin partileşme sürecini geciktirdi. 
Anayasa Mahkemesi'nin kapatma davasında karara varamaması da, DEHAP yönetimini zora soktu. MYK toplantısında bir grup, partinin feshedilerek kapatılmasında ısrar ederken, bir başka grup toplu istifa edilmesi, ancak DEHAP'ın tabela partisi olarak varlığını sürdürmesini önerdi. Toplantıda, son kararı PM'nin vermesi üzerinde uzlaşıldı. 

Gözler son kararda 

Yargıtay Başsavcılığı, Demokratik Halk Partisi'nin DEHAP kapatılması istemiyle iki dava açtı. Anayasa Mahkemesi, Yargıtay Başsavcılığı'nın açtığı iki davayı birleştirdi. Yüksek Mahkeme raportörü, değişen yasalar karşısında Demokratik Halk Partisi'nin kapatılmaması yönünde görüş bildirdi. Yüksek Mahkeme, DEHAP'ın kapatılmaması yönündeki raportör raporunu değerlendirip kararını açıklayacak. 


</TEXT>
</DOC>
