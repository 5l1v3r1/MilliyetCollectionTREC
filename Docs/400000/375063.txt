<DOC>
<DOCNO> 375063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko24.html </URL>
<DATE> 2005/09/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kiloluk defter yine gözde... 
</HEADLINE>
<TEXT>

     Okulların açılmasına sayılı günler kala kırtasiye malzemeleri ve defterler görücüye çıkarken, büyük marketler de, kurdukları kırtasiye standlarında kiloyla defter satmaya başladı. 
     AA muhabirinin aldığı bilgiye göre, geçen yıl kilosu 1.9 YTL olan defter fiyatları, bu yıl da artış göstermeyip aynı fiyattan satışa sunuldu. Özellikle orta ve dar gelirli ailelerin tercih etitği kiloluk defterler, talebin fazla olması nedeniyle büyük marketlerin de ilgi alanına girmeye başladı. 
     Toptan kırtasiye satıcılığı yapan Veysel Bulu, AA muhabirine yapıtğı açıklamada, bu yıl en fazla kiloluk defter satışlarının ilgi gördügünü kaydetti. 
     Kiloyla satılan defterlerin, tane ile satılan defterlere göre hayli ucuz olduğunu belirten Bulu, şunları söyledi 
     ''Müşteri seçtiği defteri teraziye koyup, ne kadar para ödeyeceğini önceden öğrenip ona göre alışveriş yapıyor. Kilosu geçen yıl 1.9 YTL olan defterleri, bu yıl da aynı fiyattan satıyoruz. 40 sayfa defterin 12 tanesi, 80 sayfalı defterin 6 tanesi, 60 sayfalık defterin 8 tanesi, 100 sayfalık defterin ise 5 tanesi yaklaşık 1 kilo geliyor. Orta ve dar gelirli aileler, bütçelerine uygun olduğu için kiloluk defterleri tercih ediyor.'' Bulu, defter dışında diğer kırtasiye malzemelerinin büyük çoğunluğunu Çin'den ithal edilen malzemelerin oluşturduğunu belirtirken, ''Çin malları kalitesiz ama ucuz olduğu için piyasaya egemen olmuş durumda. Kurşun kalem, boya kalemi, silgi, cetvel, kalem açacağı, pergel, dolmakalem gibi kırtasiye malzemelerinin hem yerli olanı, hem de Çin'den ithal edileni var. Çin malları ucuz olduğu için daha fazla satılıyor'' diye konuştu. 
     Öte yandan büyük marketler de okulların açılmasına kısa bir süre kala kurdukları standlarda kırtasiye malzemesi ve kiloluk defter satışlarına başladı. Marketler de kırtasiyeciler gibi defterleri kilosu 1.9 YTL'den satıyor. 
     Kiloluk defterler içerisinde çizgili, çizgisiz, kareli, harita metod, resim defteri gibi istenen her çeşit defter bulunabiliyor. 
     
</TEXT>
</DOC>
