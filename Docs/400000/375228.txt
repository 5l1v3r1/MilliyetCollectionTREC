<DOC>
<DOCNO> 375228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonyas08.html </URL>
<DATE> 2005/09/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sanatçı Nihat Akçan toprağa verildi 
</HEADLINE>
<TEXT>

     Devlet Tiyatroları'ndan emekli sanatçı Nihat Akçan, İstanbul'da törenle toprağa verildi. 
     Nihat Akçan için ilk tören, Atatürk Kültür Merkezi AKM Büyük Salon'da düzenlendi. 
     Törende, Akçan'ın Türk Bayrağı'na sarılı naaşı üzerine ''Leyla'' yazılı çiçek, önüne Galatasaray bayrağı ve sanatçının bir fotoğrafı konuldu. 
     Akçan'ın arkadaşlarının saygı nöbeti tutmasının ardından din görevlisi tarafından dua edildi ve daha sonra saygı geçişinde bulunuldu. 
     Törene katılan Nihat Akçan'ın eski eşi sanatçı Yıldız Kenter, basın mensuplarına yaptığı açıklamada, Akçan ile Ankara Devlet Konservatuvarı'nda dönem arkadaşı olduklarını anlatarak, ''Nihat, yakışıklı, dinamik, parlak bir gençti. Mezun olduktan sonra beraber bazı oyunlarda çalıştık. Daha sonra da evlendik. Bir kızımız oldu, Leyla. Kızım 4,5 yaşındayken de ayrıldık'' dedi. 
     Kenter, Akçan'ın Devlet Tiyatrosu sanatçısı olarak üzerine düşen her türlü görevi yerine getirdiğini kaydederek, ''Nihat, hayatım boyunca dostum ve arkadaşım kaldı, ölene kadar'' diye konuştu. 
     AKM'deki törene Akçan'ın eşi Emel Akçan, Yıldız Kenter'den olan kızı Leyla Tepedelen, sanatçı Müşfik Kenter, Topkapı Sarayı Müzesi Müdürü İlber Ortaylı ve çok sayıda arkadaşı katıldı. 
     Nihat Akçan'ın naaşı, daha sonra omuzlarda taşınarak cenaze namazının kılınacağı Teşvikiye Camii'ne götürülmek üzere arabaya konuldu. 
     Akçan'ın cenazesi, burada öğleyin kılınan namazın ardından Florya Şenlikköy Mezarlığı'nda defnedildi. 
     
</TEXT>
</DOC>
