<DOC>
<DOCNO> 359691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur18.html </URL>
<DATE> 2005/07/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şırnak'ta da şarbon şüphesi 
</HEADLINE>
<TEXT>

     Şırnak’ta 3 yaşındaki bir çocuk, cilt şarbonu olduğu şüphesiyle hastanede gözlem altına alındı. 
     Alınan bilgiye göre, Uludere İlçesi Bulakbaşı Köyü’nde yaşayan Seydo Tonğ, yüzünde kızarıklık oluşan 3 yaşındaki kızı Selcan Tonğ’u Şırnak Devlet Hastanesi’ne götürdü. Çocuk Sağlığı ve Hastalıkları Uzmanı Dr. Alper Akın’ın muayene ettiği Selcan Tonğ, cilt şarbonu şüphesiyle çocuk kliniğinde tedavi altına alındı. 
     Geçimini hayvancılıkla sağlayan baba Seydo Tonğ, maddi yetersizlik nedeniyle, kızını, sevk edildiği Dicle Üniversitesi Tıp Fakültesi Hastanesi’ne götüremediğini söyledi. 
     Dr. Alper Akın, cilt şarbonunun, hayvan ya da hayvan ürünlerinden insana geçen ve bulaştığı yerde çıban meydana getirerek çoğu kez ölümle sonuçlanan bir hastalık olduğunu bildirdi. 
     Şarbonun Türkiye ve İran gibi kaçak hayvancılığın yaygın olduğu ülkelerde görülebildiğini belirten Dr. Akın, "Geçen yıl Şırnak’ta 3 şarbon vakası görüldü. Selcan Tonğ da şarbon şüphesiyle müşahede altına alındı" dedi. 
     
</TEXT>
</DOC>
