<DOC>
<DOCNO> 381674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur17.html </URL>
<DATE> 2005/09/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
13 Aralık'a kadar kayıt olmayan 'cep'ler bloke edilecek 
</HEADLINE>
<TEXT>

     Telekomünikasyon Kurumu Başkan Yardımcısı Mustafa Alkan, telsiz kanunundaki değişikliğin yürürlüğe girmesinin ardından kaçak cep telefonlarını ekim ayı sonuna kadar kayıt altına alacaklarını belirterek, 13 Aralık’tan itibaren kayıt dışı olan telefonların operatörler tarafından bloke edileceğini söyledi. 
     Alkan, AA muhabirine yaptığı açıklamada, Türkiye’de 11 milyona yakın kayıt dışı cep telefonu bulunduğunu belirtti. Yeni yasayla bunların kayıt altına alınarak ekonomiye kazandırılacağını ifade eden Alkan, "Bunun yanında cep telefonu gaspı, hırsızlığı, kapkaçı gibi vatandaşlarımızın malına, canına kasteden suçlar artık gündemden çıkacak" dedi. 
     Telsiz kanunundaki değişikliğin ardından, yaklaşık 10 gün sonra kaçak cep telefonlarıyla ilgili yönetmeliğin yayınlanacağını anlatan Alkan, şöyle konuştu 
     "Yaptığımız çağdaş bir uygulama ile bir çok ülkeden daha önce en son teknolojiyi kullanıp yaklaşık 10 trilyon lira tutarındaki yatırımla elektronik kontrol merkezi oluşturduk. Yayınlanacak yönetmeliğin ardından ekim ayı sonuna kadar 11 milyon kayıt dışı telefonu kayıt altına alacağız. Kaçak telefonların kayıt altına alınmasıyla ekonomiye 160-170 milyon YTL gelir sağlanacak." Faturasız telefon sahiplerinin 4 YTL’si Telekomünikasyon Kurumu, 1 YTL’si de abone merkezlerine olmak üzere toplam 5 YTL yatırarak telefonlarını kayıt altına aldırabileceklerini kaydeden Alkan, "13 Aralık’tan itibaren kayıt dışı olan telefonlar operatörler tarafından bloke edilecek" dedi. 
     Alkan, yargıda yüzde 30’lara varan cep telefonu orijinli suçlarda da ciddi azalmalar yaşanacağını kaydederek, "Bunun yanında haksız rekabet engellenecek, kayıt dışı ticaret ve kaçak cihaz ticareti bitecektir. Vatandaşlar, cep telefonu konusundaki kargaşadan kurtularak, başka arayışlara girmeyecekler" şeklinde konuştu. 
     Mustafa Alkan, şu anda Türkiye genelinde 19 bin adet baz istasyonu bulunduğunu, hızla artan istasyon sayısının önüne geçmek için ortak kullanımlı baz istasyonlarını yaygınlaştırmayı hedeflediklerini kaydetti. 
     Alkan, özellikle kırsal kesimlerde baz istasyonlarını bir arada bulundurmak için çalışmalar yaptıklarını ve bunları disipline etmek istediklerini sözlerine ekledi. 
     
</TEXT>
</DOC>
