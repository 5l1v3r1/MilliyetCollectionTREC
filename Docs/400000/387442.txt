<DOC>
<DOCNO> 387442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur40.html </URL>
<DATE> 2005/10/17/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sertab Erener, bu cumartesi yine Eurovision'da yarışacak 
</HEADLINE>
<TEXT>

     ''Eurovision 50 Yılın Birincisi'' yarışmasına katılacak ünlü sanatçı Sertab Erener, herkesi bu Cumartesi akşamı yarışmaya katılıp, oy vermeye çağırdı. 
     Eurovision Şarkı Yarışması'nın 50. yıl kutlamaları kapsamında 50 yılın birincileri arasında yapılan seçim sonucu ilk 14'e giren şarkılar, 22 Ekim Cumartesi akşamı Danimarka'nın başkenti Kopenhag'ta düzenlenecek yarışmada bir kez daha birincilik için yarışacak. 
     Türkiye'ye, 2003 yılında ''Everyway That I Can'' parçasıyla birincilik kazandıran Sertab Erener, 50 yılın en beğenilen birincilerinin yarışacağı geceye ilişkin sahibi olduğu Simya Müzik'te basın toplantısı düzenledi. 
     Erener, 50. yıl kutlamaları kapsamında en iyi 14 şarkının seçildiğini ve bu sıralamada kendi şarkısının de yer aldığını hatırlattı. 
     Kendisi için bunun bile büyük bir başarı olduğunu dile getiren Erener, 50. yıl kutlamaları kapsamında düzenlenecek yarışmaya katılmak üzere 20 Ekim Perşembe günü Kopenhang'a gideceğini söyledi. 
     Eğlence amaçlı olan bu yarışmada seçilen 14 birincinin, seçildikleri yılın görüntüleriyle ekranda olacağına ve bu kez diğer yarışmaların aksine herkesin kendi ülkesine de oy verebileceğine dikkat çeken Erener, bu nedenle Türkiye ile yurt dışındaki tüm Türkler'i ''Hep birlikte bir kez daha bu şarkıyı birinci yapmaya'' çağırdı. 
     Cumartesi günü yapılacak yarışmada, her bir sanatçının kendisinden sonra şarkısı yayınlanacak sanatçıyı anons edeceğini belirten Erener, kendisinin de 1988 yılında İsviçre adına birinci olan ünlü sanatçı Celine Dion'u sunacağını ifade etti. 
     Erener, internet üzerinde çeşitli sitelerde yapılan oylamalarda, kendi parçasının ilk 3 arasında yer aldığını vurgulayarak, ''Herkesin bu Cumartesi akşamı elinden geldikçe yarışmaya katılıp, oy vermesini rica ediyorum. Hadi, hep birlikte olalım ve bir kez daha başarıya imza atalım'' diye konuştu. 
     Abba, Cliff Richard, Johnny Logan gibi dünyaca ünlü sanatçıların parçalarının da yer alacağı '''Eurovision 50 Yılın Birincisi'' yarışması, 22 Ekim akşamı TRT'den canlı yayınlanacak. 
     Oylama, her yıl olduğu gibi ''televoting'' sistemiyle yapılacak. 
     
</TEXT>
</DOC>
