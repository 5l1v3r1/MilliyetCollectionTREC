<DOC>
<DOCNO> 358351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko31.html </URL>
<DATE> 2005/07/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
SPK Başkanı Cansızlar KOBİ'lerle ilgili çalışmada sona yaklaştık 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, KOBİ'lerin de sermaye piyasalarından finansman sağlamaları amacıyla yapılan çalışmalarda, sona yaklaştıklarını söyledi. 
     Cansızlar, 8. Avrasya Ekonomi Zirvesi'nde yaptığı konuşmada, Türkiye'deki finansal piyasalara güven ile birlikte portföy yatırımlarının son zamanlarda arttığını vurguladı. 
     Özelleştirmeler ile önümüzdeki dönemde Türkiye'ye girecek doğrudan yabancı yatırımların artacağını belirten Cansızlar, AB ile doğrudan üyelik müzakerelerinin ekonomiye olan güvenin artmasını temin edeceğini, bunun da finansal piyasalar için büyük önem arz ettiğini söyledi. 
     Doğan Cansızlar, sermaye piyasalarının, AB direktifleri ve Sermaye Piyasası Kurulları Uluslararası Örgütü prensiplerine uyum konusunda önemli mesafeler kat edildiğini belirterek, SPK olarak dünyada uygulanan uluslararası sermaye piyasası direktiflerine paralel bir ortam yaratarak, yerli ve yabancı yatırımcılar için daha iyi, daha uygun koşullar oluşturmayı hedeflediklerini kaydetti. 
     KOBİ'lere yönelik kurulacak piyasaya da değinen Cansızlar, şöyle devam etti 
     ''KOBİ'lerin sermaye piyasalarından da finansman sağlayabilmeleri amacıyla, NASDAQ benzeri elektronik bir işlem platformu kurma çalışmalarında sona yaklaşmış bulunmaktayız. Bu piyasanın kurulması, kaynak bulma ihtiyacı içinde olan KOBİ'lerin ekonominin lokomotifi olmasını sağlayacak ve ekonomik büyümeye karşın bir türlü istenilen seviyeye düşmeyen işsizlik oranlarını da olumlu etkileyecektir. 
     KOBİ piyasasının kurulmasının yanı sıra girişim sermayesi yatırım ortaklıkları da dinamik karaktere sahip ve yüksek getiri imkanı sağlayan sektörlerde yer alan KOBİ'lere ihtiyaç duydukları kaynakların teminine de büyük katkı sağlayacaktır.'' 
     
     İMKB BAŞKANI BİRSEN 
     İMKB Başkanı Osman Birsen de, 19 yıllık bir kurum olan Borsa hakkında bilgi verirken, İMKB'nin dünyada hisse senetleri piyasasında 21. sırada, Avrupa'da da tahvil bono piyasasında 4. sırada yer aldığını hatırlattı. 
     Birsen, İMKB'nin Türkiye'nin Avrasya bölgesindeki konumundan dolayı diğer ülkelerin borsalarıyla işbirliğini geliştirmeye yönelik çalışmalar yaptığını vurgulayarak, 28 borsanın üye olduğu Avrasya Borsalar Federasyonu'nun dünyanın kendi alanındaki 2. büyük federasyonu olduğunu söyledi. 
     
     ''TEK ENDİŞE EDİLECEK DURUM...'' 
     Türk Sanayicileri ve İş Adamları Derneği TÜSİAD Yönetim Kurulu Üyesi Ali Kibar da, Türkiye'nin kaydettiği ekonomik gelişmeye işaret ederek ''Türkiye, hala verdiği vaatlere uygun hareket etmektedir. Hükümetin uygulanan ekonomik programdan ve mali disiplinden sapma niyeti yoktur. Ancak şu anda tek endişe edilecek durum, yabancı borç açığı ve 2004'teki cari açıktır'' dedi. 
     Kibar, Türkiye'ye 2005 yılına kadar gelen doğrudan yabancı yatırımların AB perspektifinin değil, Türkiye'nin makro ekonomik alanda gösterdiği olumlu performansın bir sonucu olduğunu vurgularken, ''tabii ki AB süreci ile birlikte bu daha olumlu bir rota izleyecektir. Dış yatırımcılar hala Türkiye'deki piyasalara gerektiğinden daha az değer veriyorlar. Şu ana kadar bulundukları ülkelere sadık kalmayı tercih ediyorlar'' şeklinde konuştu. 
     
     DİĞER KONUŞMACILAR 
     Türkiye Seyahat Acentaları Birliği Başkanı Başaran Ulusoy da, ''Biz AB'ye külfet olmaya değil, külfet almaya gidiyoruz. Bölgedeki dostlarımızla birbirimizi kaşımayan, okşayan bir ülkeyiz. Batı'nın da bizi bu şekilde değerlendirmesini istiyoruz'' diye konuştu. 
     Avrasya bölgesindeki toplumların kalkınmasının bir işbirliği ile mümkün olacağını vurgulayan Ulusoy '' Avrasya'daki dostlarımıza iğne batsın, bize çuvaldız batar'' dedi. 
     İHKİB Başkanı Süleyman Orakçıoğlu da, Avrasya'daki sektörel güç birliğinin Türk modasının küresel iddiaları için önemli olduğunu vurgulayarak, Türk modasında çığır açacak girişimlerin bölgeye de mutlaka yayılacağını söyledi. 
     Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB Başkanı Erkan Gürkan ise KOSGEB'in faaliyetlerine değindiği konuşmasında, finans piyasaları için önemli olan Basel II ile birlikte oluşacak yapılanmaya cevap verecek noktaya gelmek üzere olduklarını, Rusya, Tacikistan, Afrika ve Avrupa'da eşleştirme merkezleri kuracaklarını kaydetti. 
     
</TEXT>
</DOC>
