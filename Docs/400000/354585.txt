<DOC>
<DOCNO> 354585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/axgun02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da arbede 
</HEADLINE>
<TEXT>


Van'da bir PKK'lı toprağa verilirken çıkan çatışmada ölen gencin cenazesinde de olay çıktı. Arbede yaşanınca polis havaya ateş açtı 

VAN, ŞANLIURFA DHA 

Van'ın Gürpınar ilçesinde öldürülen PKK'lı 2 teröristin cenazesinin önceki akşam ailelerine verilmemesine tepki gösteren gruba güvenlik güçlerinin müdahalesiyle başlayan olaylar büyüyor. 
Müdahale sırasında ölen gencin dünkü cenazesinde de arbede çıktı. 
Gürpınar kırsalında 17 Haziran'da çıkan çatışmada öldürülen Cevher İşnaz ve Mehmet Bazan Şahin'in cenazeleri savcılığın izniyle, ailelerinden habersiz toprağa verildi. 
Ailelerin tepkisi üzerine savcılık cenazelerin çıkarılmasına izin verdi. İşnaz'ın toprağa verildiği Bostaniçi beldesi girişinde gösteri yapan grupla güvenlik güçleri arasında çatışma çıktı. Bu sırada silahla vurulan Vahdettin İnan 19 hayatını kaybederken, 9 kişi de yaralandı. 

Biber gazı kullanıldı 
İnan'ın cenazesi dün hastaneden çıkarılırken, 500 kişilik grupla polis arasında arbede yaşandı. Biber gazı kullanan polisin havaya ateş açması üzerine, DEHAP'lı yöneticiler olayı yatıştırmaya çalıştı. Grup cenazeyle birlikte Bostaniçi'ne yürüyüşe geçti. 
Şahin'in cenazesi ise, Bostaniçi Belediyesi ambulansıyla Şanlıurfa'nın Suruç ilçesine getirildi. 
DEHAP İlçe Başkanlığı önünde toplanan yaklaşık 500 kişi, PKK ve Abdullah Öcalan lehine sloganlar atarak yürüyüşe geçti. Grubun ilçe girişinde karşıladığı cenaze aracına PKK flaması asıldı. 
Yaklaşık 300 araçlık konvoyla köye götürülen cenaze omuzlarda taşındı. Şahin, cenaze namazının ardından toprağa verildi. 


</TEXT>
</DOC>
