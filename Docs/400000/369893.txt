<DOC>
<DOCNO> 369893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun13.html </URL>
<DATE> 2005/08/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AFP Amerika, PKK konusunda Türkiye'yi hayal kırıklığına uğrattı 
</HEADLINE>
<TEXT>

     MİLLİYET İNTERNET 

AFP, son günlerde Türkiye'nin en sıcak konusu üzerine haber yapmak için Kuzey Irak'taki PKK kampına girdi. Hakurk dağındaki teröristlerin fotoğraflarını tüm dünyaya geçen ajans, ABD'nin bu kamplara yönelik hiçbir harekat yapmayarak Türkiye'yi hayal kırıklığına uğrattığını yazdı. AFP'nin yayınladığı fotoğraflarda kadın ve erkeklerden oluşan teröristler atış talimi yaparken, Murat Karayılan terörist başı Apo'nun resmi önünde poz verdi 
     Başbakan Erdoğan 12 Ağustos'ta 'Kürt sorunu'yla ilgili Diyarbakır'da tarihi mesajlar verirken, Fransız Haber Ajansı AFP 11 Ağustos'ta Kuzey Irak'taki PKK kampına girdi. AFP, atış talimi yapan, belinde el bombaları taşıyan PKK'lıların fotoğraflarını servise sundu. AFP haberinde, ABD'nin PKK kamplarına yönelik hiçbir askeri operasyon düzenlemediğini ve NATO'daki müttefiki Türkiye'yi hayal kırıklığına uğrattığını vurguladı. 
     Habere göre, PKK, silah bırakmak için askeri operasyonların sona ermesiyle birlikte teröristler için genel af istiyor. 
     AFP, terörist başı Abdullah Öcalan'ın sağ kolu olarak tanımladığı Murat Karayılan'la da Kuzey Irak'ın Sinena Dağı'ndaki PKK kampında bir görüşme yaptı. Karayılan, yaz mevsiminde turistik beldelerde düzenlenen ve birçok can kaybının meydana geldiği bombalı saldırıların sorumluluğunu reddetti. Karayılan'a göre saldırıları kendilerinden kopan ve artık kontrollerinden çıkan Kürt Özgürlük Şahinleri TAK adlı grup düzenledi. 

     
</TEXT>
</DOC>
