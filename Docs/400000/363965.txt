<DOC>
<DOCNO> 363965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/siyaset/axsiy02.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl çağdaşlık 
</HEADLINE>
<TEXT>


Gül, Perinçek'in gözaltına alınmasına sert tepki gösterdi 

UTKU ÇAKIRÖZER Ankara 


İşçi Partisi İP Genel Başkanı Doğu Perinçek'in Ermeni soykırım iddialarının gerçek olmadığı yönündeki açıklamaları nedeniyle İsviçre'de gözaltına alınmasına sert tepki veren Dışişleri Bakanı Abdullah Gül, "Bu yapılan kabul edilemez. Çağdaş dünyanın en temel değeri olan ifade özgürlüğüyle bağdaşmıyor" dedi. 
Gül tepkisini Milliyet'e şöyle anlattı "Türkiye'de bir partinin genel başkanının İsviçre'de gördüğü muameleyi büyük üzüntüyle karşıladım. Bunu kabul edilemez buluyorum. Çağdaş dünyanın en temel değerlerinden olan ifade özgürlüğüyle hiçbir şekilde bağdaşmayan bir davranış. Erdoğan da benimle aynı hissiyatı paylaştı. Bu konuyu hem orada, hem de Ankara'da yakından takip edeceğiz." 
Diplomatik kaynaklar, Türkiye'nin, bugün İsviçre'nin başkenti Bern ile Ankara'da, olayı kınayan girişimlerde bulunacağını açıkladı. İsviçre'nin Ankara Büyükelçisi Walter Gyger, bugün Dışişleri Bakanlığı'na çağrılacak. Türkiye'nin Bern büyükelçisi de, İsviçre Dışişleri Bakanlığı'na giderek Winterthur'daki olayı protesto edecek. 

Savcı bıraktı, Perinçek uzattı 


LOZAN ANTLAŞMASI'nın 82. yıldönümü etkinlikleri çerçevesinde İsviçre'de gözaltına alınan İşçi Partisi İP Başkanı Doğu Perinçek'in sorgusunun 15 dakikada bittiği, ancak "1915 olayları ve sonrası gelişmeleri zapta geçirtmek istemesi nedeniyle sürenin 3.5 saate kadar çıktığı" belirtildi. 
İsviçre'nin Ankara Büyükelçiliği Müsteşarı Urs Beer, şu açıklamayı yaptı "Perinçek'in ifadesi zorla değil gönüllü olarak alınmıştır. İsviçre parlamentosunun sadece bir meclisinde Ermenilerin 1. Dünya Savaşı'nda soykırıma uğradığı yönünde bir karar alınmıştır. Ancak bu karar İsviçre hükümetince uygulanmamıştır. İsviçre hükümeti, olanları soykırım olarak tanımamaktadır." 

'İbret verici bir davranış' 

SELMAN EKİCİ Ankara 

TARİH Kurumu Başkanı Prof. Dr. Yusuf Halaçoğlu, Doğu Perinçek'in "Soykırım iddiaları yalandır" dediği için gözaltına alınmasının "ikinci skandal" olduğunu kaydetti. Halaçoğlu, "İsviçre bunun altından nasıl kalkar bilmiyorum. Hukuk devleti dediğimiz ülkenin gayri hukuki davranışları ibret verici olmalı." 


</TEXT>
</DOC>
