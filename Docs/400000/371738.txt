<DOC>
<DOCNO> 371738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/guncel/gun02.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker bandosundan AB marşı istedi 
</HEADLINE>
<TEXT>


Her yıl 3 Ekim'deki milli günleri için Genelkurmay Başkanlığı'ndan askeri bando isteyen Almanya Büyükelçisi Born, bu yıl "AB marşı çalınmasını" talep etti... 

UTKU ÇAKIRÖZER Ankara 

Almanya'nın Ankara Büyükelçisi Wolf - Ruthart Born, Türkiye'nin Avrupa Birliği AB ile müzakerelere başlayacağı 3 Ekim'e denk gelen Almanya Milli Günü için, askeri bando talebinde bulunduğu Genelkurmay Başkanlığı'ndan "AB marşı çalınmasını" istedi. 
Born, "Türkiye'nin müzakerelere başlama günü olduğu için bandonuz bu kez AB marşı olarak bilinen Beethoven'in '9. senfonisi'ni de çalabilir mi " ricasında bulundu. 

'Her yıl başvuruyorum' 
Doğu ve Batı Almanya'nın birleşme tarihi olan 3 Ekim'de düzenledikleri milli gün resepsiyonunda hem iki ülke marşlarını, hem de diğer müzik türlerini çok iyi icra ettikleri için Türk Silahlı Kuvvetleri'nin bandolarını davet ettiklerini belirten Born, şunları söyledi 
"Her yıl 3 Ekim'den birkaç ay önce Genelkurmay Başkanlığı'na yazılı başvurup bando istiyorum. Bazen karacı, bazen denizci, bazen de havacıları gönderiyorlar. Yaklaşık 1500 kişi davet ettiğim için davetlilerin eğlenmesine büyük önem veriyorum. TSK bandoları da milli marşların yanı sıra caz, blues ve pop tarzından birçok örneği çok güzel çalıyorlar." 

Çifte bayram 
Bu yıl benzer bir mektup daha yazdığını belirten Born, Türkiye ile AB arasında tam üyelik müzakerelerine başlanacak gün olması nedeniyle 3 Ekim'deki milli gün resepsiyonunda Türkiye'nin sevincini de paylaşarak çifte bayram kutlamak istediğini belirtti. 
Wolf-Ruthart Born, sözlerini şöyle tamamladı 
"Bu yıl askeri bandonun Türk ve Alman milli marşlarının yanı sıra Avrupa Birliği'nin marşı olarak bilinen Beethoven'ın 9. Senfonisi'ni de çalmalarından memnuniyet duyacağımızı bildirdim." 

AB marşı 'Neşeye övgü' 

Ludvig Van Beethoven'ın "9. Senfonisi"nin "Neşeye Övgü" isimli son bölümünden uyarlanan beste, 1972'de Avrupa Konseyi tarafından kabul edildi. AB üyesi ülkelerin hükümet temsilcileri, esere, 1985'de AB'nin resmi marşı olarak onay verdi. Marş, üye ülkelerin ulusal marşlarının yerine geçmiyor, ancak paylaşılan değerleri kutlamalarının bir simgesi olarak kabul ediliyor. Eser, AB'nin 2004'te hazırlanan yeni anayasasında da "AB Marşı" olarak kabul edildi. 


</TEXT>
</DOC>
