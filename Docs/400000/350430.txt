<DOC>
<DOCNO> 350430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur09.html </URL>
<DATE> 2005/06/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Servis şoförü kalp krizi geçirdi 2 ölü, 7 yaralı 
</HEADLINE>
<TEXT>

     İZMİT Kocaeli , DHA 

      İZMİT'te, Özel Atafen Lisesi'nin öğrencilerini taşıyan 49 yaşındaki Hasan Aytürk, yokuş aşağı inerken kalp krizi geçirmesi sonucu kontroldan çıkan servis minibüsü yol kenarındaki çınar ağaçlarına çarptı. Kazada, aracın sürücüsü Hasan Aytürk ile fizik öğretmeni 55 yaşındaki Hamit Özsoy yaşamını yitirdi, 7 öğrenci de yaralandı. 
     Olay saat 16.30 sıralarında meydana geldi. İzmit'in Tüysüzler Çiftliği Mevkii'ndeki Özel Atafen Lisesi'nde okul dağılımının ardından Hasan Aytürk, yönetimindeki servis otobüsü ile Yahyakaptan Mahallesi'nde oturan öğrencileri evlerine götürmek üzere yola çıktı. Servis şoförü Aytürk, Fatih Caddesi'nde yokuş aşağı giderken birden kalp krizi geçirince, minibüs kontroldan çıktı. Yokuş aşağıya bir süre sağa sola yalpalanan servis aracı yol kenarındaki çınar ağaçlarına çarparak durabildi. 
     Kazada, şoför mahallinde sıkışan sürücü Hasan Aytürk olay yerinde hayatını kaybederken, ağır yaralanan fizik öğretmeni Hamit Özsoy da Devlet Hastanesi'ne götürülürken yolda yaşamını yitirdi. 
     Otobüste bulunan ve hepsi de ilköğretim bölümünde öğrenim gören Oya Utkan, Can Yörüker, Ozan Uğur Savaş, Merve Kavan, Nazlı Güleryüz, Kemalhan Turfanda ve Sedanur Gül ise Devlet Hastanesi'nde tedavi altına alındı. Merve Kavan ile Nazlı Güleryüz'ün beyin tramvası geçirdiği, diğer yaralıların hayati tehlikelerinin bulunmadığı öğrenildi. 
     
     ŞOFÖR DİREKSİYONDA ÖLMÜŞ 
     Kaza ile ilgili araştırma başlatılırken, yapılan otopside servis şoförü Hasan Aytürk'ün kaza öncesi geçirdiği kalp krizi sonucu öldüğü saptandı. 
     
</TEXT>
</DOC>
