<DOC>
<DOCNO> 379217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/soneko01.html </URL>
<DATE> 2005/09/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İhracattaki duraklama kalıcı gözüküyor... 
</HEADLINE>
<TEXT>

     Gelecek bir yıllık dönemdeki ihracata ilişkin öncü gösterge niteliğindeki dahilde işleme rejimi kapsamında alınan ihracat taahhütleri, ihracat artışında son aylarda başlayan duraklamanın bir süre daha devam edeceğinin sinyallerini verdi. Özellikle, dokuma ve giyim, elektronik, demir-çelik gibi sektörlerin ihracat taahhütlerindeki azalma ihracat artışını önemli ölçüde sınırlandıracak. 
     Dış Ticaret Müsteşarlığı’nın verilerine göre ağustosta ihracatçı ve imalatçı ihracatçılar dahilde işleme reijimi kapsamında ağustosta 1 milyar 475 milyon dolarlık ithalat izni alarak 2 milyar 376 milyon dolarlık ihracat taahhüdünde bulundular. İhracat taahhütleri geçen yılın aynı ayına göre yüzde 5.7 oranında artarken, ithalat izinlerindeki artış ise yüzde 0.6 düzeyinde kaldı. 
     Yılın ilk sekiz aylık dönemi itibariyle de ağustos ayındakine benzer bir gelişim yaşandı. Ocak-Ağustos döneminde düzenlenen 3 bin 336 belge kapsamında toplam 22 milyar 256 milyon dolarlık ihracat taahhüdü alınırken, bu ihracatın gerçekleştirilebilmesi için izin ithalat miktarı ise 14 milyar 451 milyon dolar oldu. İhracat taahhütlerinde yüzde 5.6, ithalat izinlerinde ise yüzde 5 oranında bir artış kaydedildi. 
     Aınan ihracat taahhütlerindeki artışın geçen yıla göre yüzde 5.6’yla sınırlı kalması, gelecek bir yıllık dönemdeki ortalama ihracat artışının da yüzde 10’un altında kalabileceğine işaret ediyor. İmalatçı ihracatçılar rejim kapsamında vergi ve fonlardan muaf olarak ithal ettikleri ara mallarıyla ürettikleri ürünleri en geç bir yıl içerisinde ihraç etmek zorunda bulunuyorlar. Bu nedenle de dahilde işleme rejimiyle ilgili gelişmeler ihracatın yanı sıra imalat sanayi üretimi açısından da bir öncü gösterge olarak kabul ediliyor. 
     Yapılması öngörülen ithalat ve bunun karşılığında gerçekleştirilme sözü verilen ihracat arasındaki farkı gösteren net döviz girişi ise geçen yıla göre yüzde 6.7 oranında artarak 7.8 milyar dolara yükseldi. Ayrıca, Türkiye’deki imalat sanayi sektörünün 100 birimlik ihracat yapabilmek için gerçekleştirmesi gereken ithalat ise 64.9 birim olarak hesaplandı. 
     
     ALT SEKTÖRLER 
     Rejim kapsamındaki ihracat taahhütlerinin düşük oranda artması ihracat ve ve imalat sanayi içerisinde yüksek ağırlığa da sahip bulunan dokuma ve giyim, elektronik, demir ve çelik gibi alt sektörlerin ihracat taahhütlerinin azalmasından kaynaklandı. Dokuma ve giyim sektörünün ocak- ağustos dönemindeki ihracat taahhütleri yüzde 2.1 azalarak 3.8 milyar dolara, elektronik sektörünün taahhütleri yüzde 6 
     azalarak 2.2 milyar dolara, demir ve çelik sektörünün taahhütleri yüzde 6 azalarak 3.7 milyar dolara geriledi. Buna karşılık son bir kaç yıldır önemli bir ihracat atağı içerisinde bulunan taşıt araçları sektörünün verdiği ihracat taahhütleri yüzde 28.2 oranında büyüyerek 5 milyar 550 milyon dolara kadar yükseldi. Bu arada kimya, lastik, gıda ve içki elektrikli makineler, demir dışı metaller, cam, makine gibi sektörlerde ise ihracat artışının devam edeceği izleniyor. 
     
</TEXT>
</DOC>
