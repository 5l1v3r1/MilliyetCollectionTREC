<DOC>
<DOCNO> 398395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun33.html </URL>
<DATE> 2005/11/27/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
AB'den, Filistin'e daha fazla sınır kapısı için yardım sözü 
</HEADLINE>
<TEXT>

     Filistin Devlet Başkanı Mahmud Abbas, Gazze ile Mısır arasında geçen hafta açılan Refah sınır kapısını, yakında başka sınır kapılarının izleyeceğini söyledi. 
     10. AB-Akdeniz zirvesi nedeniyle bulunduğu Barselona'da, AB dönem başkanı İngiltere'nin Başbakanı Tony Blair ile ortak basın toplantısı düzenleyen Abbas, ''Gelecekte, daha fazla sınır geçişine sahip olacağız'' dedi. 
     Blair ise iki devletli çözüm ve Filistin tarafının ekonomik gelişimi için Abbas'ın İsrail ile diyalogu sürdürmesi tavsiyesinde bulundu. 
     Bu arada, AB Komisyonu'nun dış ilişkilerden sorumlu üyesi Benita Ferrero-Waldner, daha çok sınır kapısı açılması için AB'nin Filistin'e yardıma hazır olduğunu söyledi. 
     Ferrero-Waldner, ''Filistinlilere mallarını ihraç etme şansını vermeliyiz'' diyerek, yeni sınır kapılarının açılmasına yönelik çabaları ilkesel olarak desteklediklerini kaydetti. 
     
</TEXT>
</DOC>
