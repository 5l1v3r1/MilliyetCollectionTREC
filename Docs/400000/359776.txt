<DOC>
<DOCNO> 359776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo05.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diyarbakırlı gurur duyacak' 
</HEADLINE>
<TEXT>


Teknik Direktör Hüseyin Kalpar hedeflerinin ilk 10 olduğunu belirtti, "Düşme tehlikesinin telaffuz bile edilmediği bir takım olacağız" dedi 

TUNÇ KAYACI 


Diyarbakırspor Teknik Direktörü Hüseyin Kalpar, Bolu kampından taraftarlara umut dolu mesajlar gönderdi. Tecrübeli hoca iyi bir hazırlık kampı geçirdiklerini belirterek, eksikleri gidermeye çalıştıklarını söyledi. Yeşil - Kırmızılı takımın son yıllarda sürekli ligde kalma mücadelesi verdiğini hatırlatan Kalpar, "Yeni transferlerimiz takıma çabuk uyum sağladı. Sıkıntı yaşadığımız bölgeler için de transfer çalışmalarımız devam ediyor. Kaleci, orta saha ve forvete alternatif isimler alacağız. 10 gün içinde ihtiyacımız olan yerli ve yabancı oyuncuları kadromuza katacağımıza inanıyorum. Yeni sezonda ilk 10 sırayı hedefliyoruz. Küme düşme tehlikesinin telaffuz bile edilmediği bir Diyarbakır takımı ortaya çıkaracağız" diye konuştu. 

Oğuz'a güvenoyu 
Hüseyin Kalpar futbolcuların çalışma temposundan memnun olduğunu da söyledi. Deneyimli çalıştırıcı, "Kaleci Oğuz istediğim bir transferdi. Fenerbahçe ve İstanbulspor'da forma giymiş tecrübeli bir isim. Bu konuda yönetime teşekkür ediyorum. Celil'in transferine ise sıcak bakmıyorum. Çünkü görev yaptığı bölge transfer düşündüğümüz yerler arasında değil" ifadesini kullandı. 

Kondisyon yüklüyorlar 

Diyarbakırspor yeni sezon hazırlıklarını Teknik Direktör Hüseyin Kalpar yönetiminde aralıksız sürdürüyor. Bolu'da kamp yapan Yeşil - Kırmızılı takımın antrenmanları kondisyon ağırlıklı geçerken, futbolcuların ağır çalışmalara rağmen hırslı ve istekli oldukları gözleniyor. 


</TEXT>
</DOC>
