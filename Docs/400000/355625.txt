<DOC>
<DOCNO> 355625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko01.html </URL>
<DATE> 2005/06/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ATO Başkanı Yabancı markalı ürünler market raflarını istila ediyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, yabancı markalı ürünlerin market raflarını istila ettiğini ve ithal ürün tüketimi nedeniyle Türkiye ekonomisinin çıkmaza girdiğini bildirdi. 
     Aygün, yaptığı yazılı açıklamada, Türkiye ekonomisinin kurtuluş reçetelerinden birinin ''869'' rakamında gizli olduğunu kaydetti. 
     Türkiye'nin uluslararası barkod numarasının ''869'' olduğunu belirten Aygün, vatandaşları ithal ürünler yerine barkodu ''869'' ile başlayan yerli malı ürünleri satın almaya çağırdı. 
     Ürün üzerinde ''değişik kalınlıktaki dik çizgi ve boşluklardan oluşan'' simgeye barkod denildiğini ve barkoduna bakarak bir ürünün hangi ülkeye ait olduğunun anlaşılabildiğini belirten Aygün, barkodun, üzerinde bulunduğu ürünün nüfus cüzdanı gibi olduğunu belirtti. 
     
     TÜRK'ÜN ŞİFRESİ 869 
     Günümüzde savaşların topla tüfekle değil parayla yapıldığını ifade eden Aygün, açıklamasında şunları kaydetti 
     ''Türkiye ekonomisi bugün güçlü ekonomiler karşısında bağımsızlık savaşı veriyor. Bu savaşta parolamız 869'dur. Yani Türk'ün şifresi 869'dur. Savaşı kazanmak ve başı dik gezmek istiyorsak ülkemizin ürünlerine sahip çıkalım. Leh Kralı borç istediği zaman 2. Murat'a Verelim mi diye sormuşlar, 2. Murat Borç verin, bugün borç alan, yarın talimat alır cevabını vermiştir. Dünya ekonomisine bugün bu anlayış hakim olmuştur.'' IMF'den borç alan Türkiye'nin, bu para karşılığında IMF'nin istediği yasaları çıkarmaya zorlandığını da belirten Aygün, ithal ürünlere verilen her kuruşun, ekonomiye çıkmaz sokağa götürdüğünü, yerli sanayinin bacasını tütmez yaptığını kaydetti. 
     ATO Başkanı, yerlisi varken yabancı mal almanın, kıt kaynakların dışarıya gitmesi ve yatırımların azalması ve işsizliğin çoğalması anlamına geldiğini de vurguladı. 
     
     ABD ÖRNEĞİ 
     Tüketim malı ithalatına giden her 6 bin 500 doların Türkiye'de bir kişiyi işsiz bıraktığını belirten Aygün, tüketicilere, ''869'u al, çocuğun işsiz kalmasın'' çağrısında bulundu. 
     Bütün dünyaya küreselleşmeyi tavsiye eden ABD'nin ''Buy American'' Amerikan malı al kampanyaları ile halkını yerli malı ürünler satın almaya teşvik ettiğini ve ''sıradan bir Amerikalı için ülkenin kaderini belirleme zamanı gelmiştir'' çağrıları yaptığını hatırlattı. 
     Amerika'da yabancı ürün satın almanın, ''milyonlarca yurttaşın işini elinden almak, yatırımları baltalamak ve ülkenin çöküşünü hazırlamak'' olarak görüldüğünü ifade eden Aygün, bu anlayışın Türkiye'de de yerleşmesi gerektiğini bildirdi. 
     ABD'de kamu alımlarında da yerli malının tercih edildiğine dikkati çeken Aygün, 1933 tarihli Amerikan Malları Satın Alma Yasası'nın halen yürürlükte olduğunu vurguladı. 
     Aygün, Türkiye'de de kamu alımlarında yerli sanayi ürünlerinin tercih edilmesini ve ihale şartnamelerinden ''ithal yoluyla temin edilecektir'' ibarelerinin çıkarılmasını istedi. 
     ATO Başkanı, Atatürk'ün Yerli Mallar Sergisi'nin açılışında söylediği ''Türkler Türk malı alınız, Türk malı kullanınız Türk parası Türk toprağında kalsın'' sözlerini herkesin ilke edinmesi gerektiğini de açıklamasına ekledi. 
     
</TEXT>
</DOC>
