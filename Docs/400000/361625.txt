<DOC>
<DOCNO> 361625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun15.html </URL>
<DATE> 2005/07/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İran basını Caferi'nin ziyareti iki ülke ilişkilerinde yeni sayfa açacak 
</HEADLINE>
<TEXT>

     Irak Başbakanı İbrahim Caferi'nin İran'a yapacağı resmi ziyaretin, iki ülke ilişkilerinde ve Ortadoğu siyasetinde ''yeni sayfa'' açacağı ifade ediliyor. 
     İki ülke ilişkilerini çeşitli alanlarda geliştirmek için İran üst düzey yetkilileriyle görüşmeler yapmak üzere, akşam saatlerinde İran'a gelecek olan Caferi'ye, aralarında Dışişleri Bakanı Hoşyar Zebari ve Savunma Bakanı Sadun El Duleymi'nin de yer aldığı 9 bakan eşlik edecek. 
     İran basın-yayın organları, Caferi'nin ziyaretinin iki ülke ilişkilerinde ve Ortadoğu siyasetinde ''yeni sayfa'' açacağı yorumlarında bulunuyor. 
     Cumhurbaşkanı Birinci Yardımcısı Muhammed Rıza Arif tarafından karşılanacak olan Caferi, Cumhurbaşkanı Muhammed Hatemi ve Dışişleri Bakanı Kemal Harrazi ile görüşecek. 
     Heyetler arasında yapılacak görüşmelerde siyasi, ekonomik ve kültürel ilişkilerin geliştirilmesinin yanı sıra savunma ve sınır güvenliği, Irak'taki İran rejim karşıtlarının durumu, kutsal mekanların ziyaretine karşılıklı izin verilmesi ve savaş tazminatı konularının ele alınması bekleniyor. 
     İran'ın Irak sanayisinin geliştirilmesine yardımcı olması, petrol sanayisinin yeniden inşasına destek vermesi, savunma anlaşmaları çerçevesinde Irak Silahlı Kuvvetleri'ne eğitim ve teçhizat desteği sağlaması, iki ülke arasında kara, hava ve demiryolu ulaşımının geliştirilmesi de görüşmelerde ele alınacak diğer konular arasında yer alıyor. 
     Ziyaret sırasında, Irak'ın 1990'da Kuveyt'i işgalinden sonra İran'a sığınan ve bugüne kadar Uluslararası Tahran Mehrabad Havalimanı'nda bekletilen 5 Boeing tipi uçağının durumunun da gündeme geleceği ifade ediliyor. Daha önce uçakları savaş tazminatı olarak değerlendiren İran, uçakların iadesine sıcak bakıyor. 
     Görüşmelerde gündeme gelmesi beklenen konulardan Basra-Abadan petrol boru hattı projesine göre, günlük 150 bin varil ham petrol Irak'tan Abadan rafinerine ulaştırılacak ve aynı miktarda işlenmiş petrol de Basra'ya gönderilecek. Projenin finansmanı iç ve uluslararası kaynaklar aracılığıyla İran tarafından sağlanacak. 
     Irak'ta Saddam Hüseyin yönetiminin devrilmesinden sonra, 1980'lerde 8 yıl süresince savaşan iki ülke arasındaki ilişkiler düzelme eğilimi gösterdi. ABD'nin öncülük ettiği koalisyonun Irak'ı işgalinden sonra yönetimde güçlenen Şiiler, İran ile ilişkileri geliştirmek için çaba harcıyor. 
     İki ülke arasındaki ilişkilerin düzelme sinyali vermesinden sonra İran Dışişleri Bakanı Kemal Harrazi, mayıs ayı ortalarında Irak'ı ziyaret etmiş, Irak Savunma Bakanı Sadun El Duleymi de bir süre önce üst düzey askeri yetkililerle İran'a resmi ziyarette bulunmuştu. Heyetler arasında yapılan görüşmelerde, savaştan sonra ilk kez askeri işbirliği yapılmasına karar verilmişti. 
     Irak Başbakanı Caferi'nin ziyareti daha önce iki kez çeşitli nedenlerle ertelenmişti. 
     
</TEXT>
</DOC>
