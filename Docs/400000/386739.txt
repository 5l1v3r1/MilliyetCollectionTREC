<DOC>
<DOCNO> 386739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur03.html </URL>
<DATE> 2005/10/14/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Aşkı yüzünden terasa çıktı, kemer kopunca çakılıp öldü 
</HEADLINE>
<TEXT>

     
     Soner KOCAER ANTALYA, DHA 

     
ANTALYA'da evli işadamı 35 yaşındaki Ali Çeltikçi, bir süre birlikte yaşadığı ancak evli olduğunu öğrenince kendisinden ayrılan eski sevgilisi 35 yaşındaki F.Y.'nin 8'inci kattaki evine terastan girmek isterken düşerek öldü. 
     Olay dün sabaha karşı Liman Mahallesi 31 Sokak üzerinde bulunan Bahar Sitesi B Blok'ta meydana geldi. Antalya Ticaret ve Sanayı Odası ATSO üyesi olan ve Özel bir kamyon garajının kooperatif başkanlığını yapan Ali Çeltikçi, 8 ay önce F.Y. ile tanıştı ve ikili birlikte olmaya başladı. Evli olduğunu öğrenince ayrılan F.Y.'ye aşık olan Çeltikçi, barışmak için çeşitli yollara başvurdu. Evli bir adamla birlikte olamayacağını söyleyen F.Y., Çeltikçi'nin tekrar birlikte olma tekliflerini reddetti. 
     Daha önce de bir çok kez kadının Liman Mahallesi'ndeki evinin kapısına gelen Çeltikçi, dün gece de yine eve geldi. Kapının açılmaması üzerine Ali Çeltikçi, 8 katlı binanın terasına çıktı. Terasın korkuluklarına pantolonunun kemerini bağlayan Çeltikçi, sarkarak bir alt katın balkonuna girmek istedi. Ağırlığını taşımayan pantolon kemerinin kopması üzerine Çeltikçi, düşerek zemine çakıldı. 
     Çeltikci'nin düştüğünü gece boyunca kimse farketmedi. Sabah 07.30 sıralarında evli işadamının cesetini bulan mahalle sakinleri polise haber verdi. F.Y.'nin ifadesini alan polis, olayla ilgili soruşturma başlattı. Cumhuriyet Savcısı'nın olay yerinde yaptığı incelemenin ardından ceset otopsi için Antalya Adli Tıp Morgu'na kaldırıldı. 
     
</TEXT>
</DOC>
