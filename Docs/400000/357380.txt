<DOC>
<DOCNO> 357380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy20.html </URL>
<DATE> 2005/07/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Canlı bombanın hedefi bakan Çiçek Olayın büyümemesi sevindirici 
</HEADLINE>
<TEXT>

     Çiğdem İşler cnnturk.com 

      Adalet Bakanı Cemil Çiçek, Ankara'da bakanlık önünde vurularak öldürülen canlı bombayla ilgili olarak, ''olayın daha üzücü olaylara sebebiyet vermemesi, bu noktada kalması sevindiricidir'' dedi. 
     Güvenlik güçlerinin ilk önce havaya ateş açtığını belirten Çiçek, canlı bombanın polisin ihtarına uymaması üzerine vurulduğunu belirtti. 
     Olayla ilgili basın toplantısı düzenleyen Bakan Çiçek, saldırganın bakanlığa ziyaretçi sıfatıyla girişi sırasında güvenlik kontrolünden geçerken tespit edildiğini belirtti. 
     Saldırganın bakanlık içindeki güvenlik güçleri tarafından 'bir ölçüde etkisiz hale getirildiğini' ifade eden Adalet Bakanı, "kişi üzerindeki bombayla birlikte Adalet Bakanlığı binasının içinden çıkıp Milli Eğitim Bakanlığı ve dolmuş duruklarına doğru kaçmaya çalışmıştır. Güvenlik güçleri korkutmak amacıyla ilk önce havaya ateş açmış ancak buna rağmen saldırgan vatandaşların yoğun olduğu bölgeye doğru kaçmaya devam edince, bu ateş devam etmiştir ve kişi ölmüştür" dedi. 
     
     "Sevindirici olan işin bu boyutta kalmış olması" 
     Olayla ilgili başlatılan soruşturmanın çok yönlü devam ettiğini vurgulayan Bakan Çiçek, "olayın bundan sonraki kısmı adli soruşturmadır. Ben bir açıklama yapamam. Çünkü soruşturma bitmemiştir. Sevindirici olan işin bu boyutta kalmış olmasıdır" diye konuştu. 
     "Bakanlık zaman zaman bu tip saldırılarla karşı karşıya kalmaktadır" diyen Çiçek, güvenlik birimlerinin sürekli çalışma içinde olduğunu ve devlet ile hükümetin terör olaylarına karşı her zaman önlem aldığını ifade etti. 
     
     Bazı yabancı ziyaretçilere eleştiri 
     'Türkiye'nin bir kısım suçlar açısından hedef ve geçiş ülkesi olduğunu' vurgulayan Çiçek, "Türkiye birçok insanını kaybetmiş nadir ülkelerden biridir. Bir kısım dostlarımız terörün nasıl bir bela olduğunu, nasıl bir tehdit olduğunu kavrayamamıştır. Türkiye'ye sık sık yurtdışından ziyaretçiler geliyor. Ama bunların önemli bir kısmı Türkiye'yi tarafsız olarak dış dünyaya yansıtmıyor" dedi. 
     Yabancı ziyaretçilerin 'büyük fotoğrafı gözardı edip küçük detaylarla Türkiye'yi gündem konusu yapmaya çalıştığını belirten Bakan Çiçek, "terör insanlık için bir tehdittir. Teröre karşı ülkelerarası, süratli ve kalıcı bir işbirliğinin gerçekleştirilmesi lazım" diye konuştu. 
     
</TEXT>
</DOC>
