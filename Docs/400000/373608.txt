<DOC>
<DOCNO> 373608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur09.html </URL>
<DATE> 2005/08/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çıplak fotoğraflı şantaj şoku 
</HEADLINE>
<TEXT>

     Neşet KARADAĞ DHA 

ADANA’da 3’ü kadın 4 kişi, evlerine kozmetik ürünleri satmak için gelen kadın pazarlamacı 35 yaşındaki S.S.'yi döverek cep telefonunu, yüzüklerini ve kozmetik ürünlerini gasp ettikten sonra boş senet imzalatıp çıplak fotoğraflarını çekti. Gözaltına alınan 4 zanlı mahkemece tutuksuz yargılanmak üzere serbest bırakıldı. 
     Geçen hafta meydana gelen olayda, kozmetik ürünleri pazarlayan S.S., daha önce kozmetik ürün sattığı ve kendisinden yeni ürünler isteyen Fatma G., eşi Lütfü, kızı T.G. ve akrabası Zekiye Geliş’in oturduğu Yeni Baraj Mahallesi’ndeki evine gitti. 3’ü kadın 4 kişi iddiaya göre, dövdükleri S.S.’nin üzerindeki cep telefonu, kol saati, gözlüğü, yüzükleri ve pazarlamak için götürdüğü kozmetik ürünlerini gasp etti. 
     Zanlılar, iddiaya göre 2 ayrı boş senet imzalattıkları S.S.'nin giysilerini soyup şantaj yapmak için Lütfü G. ile birlikte uygunsuz çıplak fotoğraflarını çekti. Zanlılar, daha sonra kendilerini polise şikayet etmemesi için tehdit de ettikleri S.S.'yi serbest bıraktı. 
     Evine dönen S.S., olanları eşine anlattıktan sonra, Organize Suçlar Büro Amirliği’ne giderek kendisini gasp edip şantaj için fotoğraflarını çeken 4 kişi hakkında şikayetçi oldu. Polisin yakaladığı 4 kişinin evinde, S.S.’nin gasp edilen cep telefonu, imzalattırılan 2 boş senet, 6 çıplak çekilmiş fotoğraf ile kozmetik ürünlerini buldu. 
     Sorgulamalarının ardından adliyeye sevk edilen 3’ü kadın 4 zanlı, hazırlanan soruşturma evrakına göre gasp unsuru olmadığı kanaatiyle nöbetçi mahkeme tarafından tutuksuz yargılanmak üzere serbest bırakıldı. 

     
</TEXT>
</DOC>
