<DOC>
<DOCNO> 366496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur24.html </URL>
<DATE> 2005/08/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kızgın yağ ile işkence ve fuhuş .. 
</HEADLINE>
<TEXT>

     "157 İnsan Ticareti Acil Yardım Hattı"na yapılan ihbar sonucu bir eve operasyon düzenleyen jandarma ekipleri, Antalya’da üzerlerine kızgın yağ dökülerek ve dövülerek aylardır zorla fuhuş yaptırıldıkları belirlenen 4 Ukraynalı kadını kurtardı. 
     Antalya İl Jandarma Komutanlığı’ndan verilen bilgiye göre, Antalya’nın Güzelyurt Mahallesi’nde bir evde fuhuş yapıldığı ve yabancı uyruklu kadınların zorla tutulduğu yönünde "157 İnsan Ticareti Acil Yardım Hattı"na ihbar yapıldı. 
     İhbarı değerlendiren İl Jandarma Merkez Komutanlığı Kaçakçılık ve Organize Suçlar Şube Müdürlüğü jandarma ekipleri, "fuhşa aracılık" ve "kız kaçırma" suçlarından sabıkası bulunan O.Ş’nin, Güzelyurt Mahallesi’ndeki 3 katlı, çevresi yüksek duvarlarla ve tel örgülerle çevrili evinde arama yaptı. 
     
     GİZLİ ODADAN KURTULUŞ 

     Yabancı kadınların fuhşa zorlandığına yönelik ihbar nedeniyle evin her odasını ve tüm bölümlerini arayan jandarmanın, bahçede etrafı kamışlarla kaplı ve dikkat çekmeyen kamelyanın zeminindeki çakıl taşları fark ederek, buradaki taşları temizlediğini bildiren yetkililer, ekiplerin temizlenen alanda bir battaniyenin serili olduğunu gördükleri ve battaniye kaldırıldığında demir bir kapağın ortaya çıktığını kaydettiler. 
     Jandarma yetkilileri, kapak açıldığında merdivenle inilen mahzen şeklindeki yeraltındaki bir odada kapatılan Ukrayna uyruklu Y.M. 20 , N.P. 20 , O.A. 37 ve K.A’nın bulundukları yerden kurtarıldığını vurguladılar. 
     Yapılan incelemede, kadınların tutulduğu odada tek yerden hava alabilen tertibatla yorgan ve battaniyelerle yapılan bir yatak ve vantilatör bulunduğunu belirten yetkililer, kadınların olası jandarma baskınlarına karşı yeraltındaki bu gizli odaya kapatıldıklarının anlaşıldığını bildirdiler. 
     Ev sahibi O.Ş. 45 ile olaya karıştığı iddia edilen oğlu M.Ş. 
     18 gözaltına alındı. 
     Genişletilen soruşturmada, çalışmak üzere Antalya’ya gelen 4 Ukraynalı kadının, tanıştıkları O.Ş. tarafından 10 ay önce pasaportlarına el konularak Güzelyurt Mahallesi’ndeki eve kapatıldığı, tehdit ve darp edilerek zorla fuhuş yaptırıldığının ortaya çıkarıldığı kaydedildi. 
     
     2 AYDIR GİZLİ ODADALAR 

     Kadınların tehdit ve dayağın yanı sıra üzerlerine kızgın yağ dökülerek "insanlık dışı muameleye" maruz bırakıldıklarını ifade eden yetkililer, Ukraynalı kadınların 2 aydır da özel olarak yapılan bu gizli odada kilit altında tutulduklarının tespit edildiğini açıkladılar. 
     Birbirine yakın evlerin bulunduğu mahallede yaptırılan fuhşun ise ilginç yöntemlerle gerçekleştirildiği öğrenildi. Ev sahibi O.Ş’nin, 4 lüks aracıyla getirdiği kişilerle olası baskınlara karşı mahzende bekletilen mağdur kadınlarla son derece lüks biçimde donattığı evinde fuhşa aracılık yaptığı bildirildi. 
     Öte yandan O.Ş’nin yaklaşık 3 yıl önce Ukrayna uyruklu N.T. ile evlendiği ve H.Ş. olarak Türk adı ve soyadı alan eşini de evlenmeden önceki dönemde fuhşa zorladığı iddia edildi. 
     Jandarma tarafından kurtarılan kadınlar, istekleri üzerine ülkelerine gönderilecek. 
     Bu arada, O.Ş’nin eşi H.Ş’nin de eşinden boşanarak, ülkesine dönmek istediği öğrenildi. 

     
</TEXT>
</DOC>
