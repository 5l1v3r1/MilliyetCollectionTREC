<DOC>
<DOCNO> 372790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko30.html </URL>
<DATE> 2005/08/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Formula 1'de sponsorlar da yarıştı... 2.2 milyon dolarlık reklam verildi 
</HEADLINE>
<TEXT>

     İlki 13 Mayıs 1950 yılında yapılan Formula 1'de, uluslararası dev markalar, milyonlara varan F1 tutkunlarına ulaşmak için yüksek bütçeli sponsorluklara imza attı. 
     MTM Medya Takip Merkezi, yılda 2 milyar dolarlık bir bütçeye hükmeden Formula 1'in, Türkiye ayağındaki sponsorlukları ve medyadaki yansımalarını inceledi. 
     18-23 Ağustos tarihleri arasında medyada yer alan ''Türkiye Grand Prix'' haber, reklam ve sponsorluklarının ele alındığı incelemeye göre, yazılı basın 2 milyon 250 bin dolar değerinde reklam aldı. 
     Türkiye'nin tüm dünya ile aynı anda nefesini tutarak izlediği organizasyonla ilgili olarak yazılı basında, Hürriyet toplam 21 sayfayla Türkiye Grand Prix'ine en geniş yer ayıran gazete olurken, 44 haberle konuyu en çok Sabah gazetesi işledi. F1'i en fazla haber yapan diğer gazeteler ise sırasıyla Vatan, Akşam, Türkiye, Cumhuriyet, Posta, Y.Şafak ve Milliyet oldu. 
     Altı günlük süre içerisinde 108 yazar, bu büyük yarışı köşelerine taşıdı. Bu tarihler arasında köşelerinde F1'e en çok yer veren köşe yazarları Fatih Altaylı, Gökçe Aytulu, Hakan Çelik, Tuna Serim ve Yılmaz Özdil oldular. 
     Gazete ve dergilerde yarışma öncesi çıkan haberlerde daha önceki Formula 1 arşiv fotoğraflarının kullanılması, geçen yılların sponsor markalarının 2005 yayınlarında da yer almasını sağladı. MTM'nin yazılı basın haberlerindeki sponsor marka analizinde, eski ve yeni sponsorlarla birlikte toplam 128 markanın haber, logo ve fotoğrafları tespit edildi. 
     Sponsor firmalar, gazete ve dergilere verdikleri reklam ve ilanlarla da hedef kitlelerine ulaştı. Toplam 26 marka, bu reklam ve ilanlar için 2 milyon 240 bin 335 Dolar değerinde bir bütçe oluşturdu. 
     
</TEXT>
</DOC>
