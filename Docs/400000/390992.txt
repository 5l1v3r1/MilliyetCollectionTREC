<DOC>
<DOCNO> 390992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/yasam/yas01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Müezzinden erken ezan 
</HEADLINE>
<TEXT>


Bebek Camii müezzininin dün akşam ezanını 9 dakika önce okuyup iftarı erken açtırmasına halk tepki gösterdi 

OSMAN KARA İstanbul 

Bebek Camii'nde dün akşam ezanı müezzin hatası nedeniyle 9 dakika erken okundu. Erken ezan nedeniyle bazı vatandaşlar oruçlarını erken açarken, müezzin hatasını vaktinde okuduğu ikinci ezanla düzeltmeye çalıştı. 
Bebek Camii müezzini Ahmet Atmaca, dün akşam ezanını saat 17.12 yerine 17.03'te okuyunca bazı vatandaşlar oruçlarını erken açtı. İmsakiyeyi kontrol eden vatandaşların uyarısıyla hatasını fark eden Atmaca, 9 dakika sonra ikinci kez ezan okudu. Ancak, ilk ezanla yemeğe başlayan vatandaşlar, ikinci ezanı duyunca şaşırdılar. İftarı erken yaptıklarının farkına varanlar, camiyi arayarak olaya tepki gösterdiler. 

'Dalgındım' 
Ezanı erken okumasının dalgınlığından kaynaklandığını dile getiren müezzin Ahmet Atmaca, "Saatler geri alınınca yatsı ile akşam namazı vakitlerini karıştırdım. Aklımda her nasılsa akşam namazı vakti saat 17.03 diye kalmış. Ben de ezanı okudum. Ancak halk telefon açtı uyardı. Daha sonra ikinci kez ezanı okudum" dedi. 
Müezzinin ezanı erken okuduğunu öğrenen cami imamı Seyfettin Çetin ise "2-3 dakika erken okunsaydı önemli değildi. Ancak 9 dakika erken okunduğu için, iftarı erken yapanların, orucu kaza etmesi gerekiyor. Beşerdir hata yapabilir" dedi. 


</TEXT>
</DOC>
