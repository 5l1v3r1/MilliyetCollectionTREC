<DOC>
<DOCNO> 364508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas08.html </URL>
<DATE> 2005/07/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Otobüs firmaları ve sürücülerine uyarı... 
</HEADLINE>
<TEXT>

     Yolcu taşımalarının AB standartlarına uyumlu hale getirilmesi amacıyla uygulamaya konulan Karayolu Taşıma Kanunu ve Yönetmeliği kapsamında her otobüsün, en az 10 koltuk için bir boyun korsesi bulundurması gerekiyor. 
     AA muhabirinin Konya Emniyet Müdürlüğü’nden edindiği bilgiye göre, Türkiye’de yolcu taşımalarının yüzde 90’ından fazlası karayoluyla yapılıyor. 
     Bu yüzden karayolu taşımacılığının büyük önem taşıdığı ülkemizde, vatandaşların huzur ve güven içinde yolculuk edebilmeleri ve yolcu taşımalarının AB standartlarına getirilmesi amacıyla bir süre önce Karayolu Taşıma Kanunu ve Karayolu Taşıma Yönetmeliği uygulamaya konuldu. 
     Buna göre şehirlerarası ve uluslararası yolcu taşımacılığı yapan firmalara kanun ve yönetmelik gereğince biletsiz yolcu taşımaları durumunda bilet ücretinin 5 katı ceza yazılıyor. 
     Taşımacıların, yolcuya gelebilecek fiziki zararlar için zorunlu karayolu taşımacılık mali sigortasını yaptırmak zorunda olduğunu belirten yetkililer, terminal ve ara duraklar dışında yolcu indirip bindirenlere 300 YTL para cezasının uygulanacağını bildirdi. 
     Taşımacıların, ücret ve zaman tarifelerini görülebilecek şekilde terminal ve bilet satış yerlerine asmak zorunda olduğunu ifade eden Konya Emniyet Müdürlüğü yetkilileri, aynı güzergah üzerinde gidiş ve dönüş için değişik ücret tarifesinin uygulanamayacağını söyledi. 
     
     HER YOLCU İÇİN AYRI BİLET 
     Yetkililer, firmaların her yolcu için ayrı bilet düzenlemek zorunda olduğunu belirterek, "Örneğin firmalar, bir aileden 4, 3 ya da 2 kişiye, kişi sayısı kadar koltuk numaralarının yazılı olduğu tek bilet veriyor. Bu uygulama, kesinlikle ortadan kalkacak" dedi. 
     Firmaların, otobüs hareket saatinden 24 saat öncesine kadar yapılacak başvurularda, taşıma ya da bilet ücretinin tamamını iade etmek, 12 saat öncesine kadar yapılan müracaatlarda ise 6 ay geçerli açık bilet düzenlemek zorunda olduğu belirtildi. 
     Yolcu taşımacıları ve acentelerinin, bilet satışının yapıldığı terminallerde ve çevresinde yolcuları yönlendirmek için personel istihdam edemeyeceğini vurgulayan yetkililer, şöyle devam etti 
     "Firmalar promosyonlu bilet satışı yapamaz. Araçların içinde kesinlikle canlı hayvan taşınamaz. Evcil hayvanlar, özel kafesleri içerisinde bagajlardaki özel bölümlerde taşınabilir. Tespit edilmiş ücret tarifesinin üzerinde ücret alınamaz. Ancak taşımacılar, tespit edilen fiyat tarifelerinden en fazla yüzde 20 indirim uygulayabilirler. Yolcu taşımacılığında firma, en az 10 koltuk için 1 boyun korsesi bulundurmak zorundadır. Bulundurmayanlara gerekli işlem yapılır." Bu kuralların uygulanarak yolcuların güvenli seyahat etmelerini sağlamak amacıyla otobüsler ile otogar giriş ve çıkışlarında kontrollerin aralıksız sürdüğünü belirten yetkililer, "Ayrıca firmalara yönelik eğitim programları düzenliyoruz. Özellikle tatil yolculuklarının arttığı bugünlerde seyahat ettiği firma tarafından mağdur edildiğini düşünen vatandaşlarımız konuyu polise bildirmelidir" diye konuştu. 
     
</TEXT>
</DOC>
