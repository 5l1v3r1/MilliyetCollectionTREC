<DOC>
<DOCNO> 362844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur32.html </URL>
<DATE> 2005/07/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gecekondudan Türkiye ikinciliğine... 
</HEADLINE>
<TEXT>

     ÖSS Yabancı Dil puan türünde Türkiye ikincisi olan Bursalı Murat Şevki Çoban, ailesinin yaşadığı maddi sıkıntıya rağmen büyük bir başarıya imza attı. 
     Bursa Atatürk Lisesi’nden mezun olan Çoban, sınav sonucunu Yeni Mahalle’deki tek katlı, 2 odalı evinde okul müdürü İsmet Üçüncü’den gelen telefonla öğrendi. 
     Başarısını "herşeyim" dediği annesi Hatice Çoban ile paylaşan Murat Şevki Çoban, beklemediği bir sonuçla karşılaştığını belirterek, "Derece aklımda yoktu. Babam işsiz. Ailemin maddi imkanı yeterli olmadığı için tek hedefim iyi bir sonuçla, burslu bir üniversiteye girmekti. Okul müdürüm müjdeli haberi verdiğinde sanki dünyalar benim oldu" dedi. 
     Sınava düzenli bir çalışma programıyla hazırlandığını, ancak başarısında, başta okulda görevli Bilun Ayaz olmak üzere öğretmenlerinin büyük katkısı olduğunu ifade eden Çoban, şöyle konuştu 
     "Üzerimde emeği olan tüm öğretmenlerime teşekkür ediyorum. Şimdi kesin kayıt tarihine kadar, daha doğrusu kayıt sırasında maddi sıkıntı yaşamamak için çalışmam gerekli. Yarım günlük bir iş bularak biraz para kazanmalıyım. Bilkent veya Boğaziçi üniversitelerinin birinde mütercim tercümanlık bölümünü bitirip, yüksek lisans yapıp, AB veya BM kapılarını zorlayarak buralarda yeminli tercüman olmak istiyorum." Anne Hatice Çoban da yaşadıkları tüm zorluklara rağmen oğlunun başarısıyla gurur duyduğunu belirterek, "Oğlum bizleri mutlu etti. Tek istediğim, bu büyük başarısının ardından kendisini gelecekte çok iyi yerlerde görmek. Bunu başaracağını biliyordum" dedi. 
     Oğlunun çok yardımsever olduğunu, ortaokul öğrencisi 2 çocuğa derslerinde yardım ettiğini bildiren Çoban, yaşadıkları tüm olumsuzluklara rağmen elde edilen bu başarının kendilerini daha fazla sevindirdiğini sözlerine ekledi. 

     
</TEXT>
</DOC>
