<DOC>
<DOCNO> 370086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur57.html </URL>
<DATE> 2005/08/15/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
"Fenerbahçe Beach Club" açıldı... 
</HEADLINE>
<TEXT>

     Kadıköy Belediyesi tarafından tarihi Fenerbahçe Plajı’nın olduğu yerde kurulan "Fenerbahçe Beach Club" açıldı. 
     Kadıköy Belediye Başkanı Selami Öztürk, basın mensuplarına yaptığı açıklamada, 40 yıl aradan sonra Fenerbahçe Plajı’nı yeniden açmaktan büyük bir mutluluk duyduklarını söyledi. 
     Yıllar sonra yeniden açılan plajın bu yaz mevsiminde güneşlenme, dinlenme ve eğlence merkezi olarak hizmet vereceğini dile getiren Öztürk, bu yıl buradan denize girilemeyeceğini söyledi. 
     Denizle ilgili verilerin geçen yıla oranla daha iyi olduğunu ve gelecek yıl daha da iyiye doğru gitmesini beklediklerini belirten Öztürk, gelecek yıl bu plajda denizin içinde döner bir havuz yaptıracaklarını anlattı. 
     Selami Öztürk, "Fenerbahçe Beach Club, bu yıl güneşlenme dinlenme ve eğlence amaçlı açıldı. Gündüz 19.00’a kadar güneşlenme ve dinlenme, gece de saat 02.00’a kadar eğlence yeri olarak hizmet verecek" dedi. 
     Plaja girişin ücretli olduğunu ve 15 milyon karşılığında gelenlere soğuk bir içecek, şezlong ve havlu hizmeti verileceğini dile getiren Öztürk, "Plajı 1.5 ayda tamamladık ve 500 milyar liraya mal oldu" dedi. 
     Fenerbahçe Kulübü Asbaşkanı Mahmut Uslu da Kadıköy Belediyesi’nin bu plajı açmakla çok önemli bir kamu hizmetini yerine getirdiğini ifade ederek, bu sene denize girilemeyecek olmasına rağmen plajın gelecek seneler için çok önemli bir yatırım olduğunu vurguladı. 
     Açılışa, Fenerbahçe Kulubü Başkanı Aziz Yıldırım, eski Türkiye Gazeteciler Cemiyeti Başkanı Nail Güreli, tiyatro sanatçı Müjdat Gezen ile sanatçı Ömür Göksel, manken Tülin Şahin’in de aralarında bulunduğu çok sayıda davetli katıldı. 
     
     FENERBAHÇE BEACH CLUB 
     Yıkılan Piramit Alışveriş Merkezi’nin alanına kurulan "Fenerbahçe Beach Club" 4 bin metrekarelik alanı kaplıyor. 400 kişiye aynı anda hizmet verebilecek plaj, Mısır’dan ithal edilen 35 yetişkin palmiye ağacıyla süslendi. 
     Tekirdağ’dan getirilen 400 metreküp kumun serildiği plajda özel güneşlenme kabinleri, bambu şezlonglar modern soyunma kabinleri, özel duş ve tuvaletler, kafeterya ve restoran da yer alıyor. 
     Fenerbahçe Plajı, geçmişi 20. yüzyılın başına dek uzanan deniz hamamlarının yerine kurulmuştu. 1938 yılında plajın açılmasıyla birlikte erkekler hamamı kaldırılmış, kadınlar hamamı ise 1970’li yılların başına dek plajla birlikte varlığını sürdürmüştü. 
     
</TEXT>
</DOC>
