<DOC>
<DOCNO> 370699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur32.html </URL>
<DATE> 2005/08/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sahte ehliyetle, sahte otomobil kullanırken yakalandı 
</HEADLINE>
<TEXT>

     Manisa’nın Selendi İlçesi’nde, oto hırsızlığı suçundan aranan kişi, sahte ehliyetle, sahte plakalı bir otomobili kullanırken yakalandı. 
     Alınan bilgiye göre, Kurtuluş Mahallesi’nde yol kontrolü yapan polis ekipleri, 35 AJ 1887 plakalı otomobili şüphe üzerine durdurdu. 
     Otomobilin plaka ve diğer bilgilerinin bilgisayar kayıtlarında farklı çıkması üzerine inceleme yapan ekipler, aracın motor ve şase numaralarının değiştirilmiş olduğunu belirledi. 
     Aracı kullanan E.G. 28 ile yanında bulunan Ö.Ç. 24 gözaltına alındı. 
     E.G’nin, dolandırıcılık, oto hırsızlığı, evrakta sahtecilik ve Ateşli Silahlar Kanunu’na muhalefet suçlarından kaydının bulunduğu ve oto hırsızlığı suçundan arandığı bildirildi. 
     Hız sınırını ihlal suçundan ehliyetine el konulduğu öğrenilen E.G’nin üzerine kendi fotoğrafını yapıştırdığı, Şükrü Yüksel adına düzenlenmiş sürücü belgesini kullandığı belirlendi. 
     Gerçek plakasının 35 YS 393 olduğu tespit edilen araca, evrakta sahtecilik yapılarak sahte plaka düzenlendiği belirlendi. 
     Olayla ilgili soruşturmanın sürdüğü bildirildi. 
     
</TEXT>
</DOC>
