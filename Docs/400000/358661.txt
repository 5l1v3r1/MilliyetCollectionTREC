<DOC>
<DOCNO> 358661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko46.html </URL>
<DATE> 2005/07/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
SPK Başkanı KOBİ Borsası, orta vadede İMKB'ye rakip olacak 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, kamuoyunda KOBİ Borsası olarak adlandırılan Gelişen İşletmeler Piyasaları'nın İMKB'ye alternatif değil, tamamlayıcı olacağını, orta vadede rakip hale geleceğini söyledi. 
     Gelişen İşletmeler Piyasaları A.Ş.'nin kuruluşu nedeniyle düzenlenen toplantıda konuşan Cansızlar, şirketin, Nasdaq modelinde de olduğu üzere sermaye piyasası araçlarının aracı kuruluşlar vasıtasıyla alım ve satımının yapıldığı işlem platformunu ve bunun gerektirdiği organizasyonu oluşturacağını ve geliştireceğini bildirdi. 
     Cansızlar, teknik altyapının kısa sürede tamamlanacağını, böylece şirketin işler hale geleceğini ifade ederek, söz konusu piyasanın SPK'nın sıkı denetim ve gözetimi altında bulunacağını, hatta kamu borsalarından belki çok daha sıkı gözetim ve denetimin burada olacağını kaydetti. 
     Gelişen İşletmeler Piyasaları'nın, İMKB'ye alternatif değil, tamamlayıcı olacağını, orta vadede rakip hale geleceğini belirten Cansızlar, bu piyasanın elektronik işlem platformu üzerinde finans çarşısı şeklinde faaliyet göstereceğini bildirdi. 
     Piyasanın kayıtdışı ekonomiyle mücadeleye de katkısı olacağını vurgulayan Cansızlar, ''Şirketleri bu piyasaya girip kote olmaya çağırıyorum'' dedi. 
     
     ''GELECEĞİN BÜYÜK ŞİRKETLERİ BURADAN ORTAYA ÇIKACAK'' 
     Türkiye Odalar ve Borsalar Birliği TOBB Başkanı Rifat Hisarcıklıoğlu da Gelişen İşletmeler Piyasaları'nın KOBİ'lerin gelişmesini sağlayacağını, reel sektör ve tasarruf sahiplerini buluşturacağını söyledi. 
     Hisarcıklıoğlu, bu piyasa ile gelişme ve büyüme potansiyeline sahip KOBİ'lerin sermaye piyasalarına erişme imkanına kavuşacağını ve geleceğin büyük şirketlerinin buradan ortaya çıkacağını kaydederek, ''Bu borsa, KOBİ'lerimizin halka açılma yoluyla daha sağlam muhasebe ve faaliyet standartlarına ulaşmasını da teşvik edecek ve böylece Basel II standartlarına uyumlarını da kolaylaştıracak'' diye konuştu. 
     Bugüne kadar kuralsızlıkların hakim olduğu bir piyasanın, bu sayede kurallara ve standartlara kavuşmuş olacağını, hem müteşebbis hem de tasarruf sahibinin mağduriyetinin önleneceğini ifade eden Hisarcıklıoğlu, bu piyasanın denetim ve bilgilendirme mekanizmalarının daima güçlü tutulması gerektiğini vurguladı. 
     Hisarcıklıoğlu, SPK'nın yaşanan kötü tecrübelerden mutlaka gerekli dersleri çıkartmış olarak yatırımcıları koruyucu ve bilgilendirici tedbirleri en sıkı şekilde uygulaması, kamu idaresinin mali disiplini mutlaka sürdürmesi ve kamu borçlanmasını azaltması gerektiğini kaydetti. 
     Hisarcıklıoğlu, ''Biz reel sektör olarak Türkiye ekonomisinin kural hakimiyetinin sağlandığı, eşit şartlarda rekabete dayalı bir ekonomiye dönüşmesini istiyoruz. Biz öngörülebilir ve normal bir ekonomide çalışmak istiyoruz. Akşam yattığımızda acaba yarın sabah kamu idaresinin hangi sürprizleriyle uyanacağız endişesini yaşamak istemiyoruz'' diye konuştu. 
     
     ''İMKB'YE ALTERNATİF BİR BORSA OLARAK ÖNGÖRMEKTEYİZ'' 
     Türkiye Sermaye Piyasası Aracı Kuruluşları Birliği TSPAKB Başkanı Müslüm Demirbilek ise işletmelerin ihtiyaç duyduğu uzun vadeli öz kaynak ve yabancı kaynağın sermaye piyasalarından sağlanmasında önemli görevler üstlenecek olan Gelişen İşletmeler Piyasaları'nın kuruluşuna yönelik çalışmaların son aşamaya geldiğini bildirdi. 
     Demirbilek, İMKB dışında bir menkul kıymet piyasası oluşturulmasına da imkan sağlayacak olan piyasanın aracı kuruluş ile TOBB ve TSPAKB'ın katılımıyla 10 milyon YTL sermaye ile kuruluş başvurusunun gerçekleştirildiğini kaydetti. 
     Sermaye ve yönetim yapısı itibariyle piyasanın, Türkiye'nin kolektif katılımlı ilk özel borsası olma özelliği taşıdığını ifade eden Demirbilek, Gelişen İşletmeler Piyasaları'nın kuruluşunda sermayeye 46 adet aracı kurumun yüzde 63, 7 adet bankanın yüzde 27, TSPAKB ve TOBB'un yüzde 5'er oranında iştirak ettiğini bildirdi. 
     Demirbilek, bu piyasayı gerçek anlamda İMKB'ye alternatif bir borsa ve aynı zamanda rakip olarak öngördüklerini de söyledi. 
     Gelişen İşletmeler Piyasaları'nın önümüzdeki yıl faaliyete geçmesinin beklendiği ifade edildi. 
     
</TEXT>
</DOC>
