<DOC>
<DOCNO> 380502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun09.html </URL>
<DATE> 2005/09/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Pakistan'da bombalar patladı 4 ölü, 19 yaralı 
</HEADLINE>
<TEXT>

     Pakistan'ın doğusundaki Lahor kentinde üst üste iki patlama meydana geldi. Birinci patlamada 1 kişi öldü, 9 kişi yaralandı. 
     Polis, Minar-i-Pakistan anıtının yakınında, park halindeki bir bisiklete yerleştirilen bombanın patlaması sonucu yaralananlardan 3'ünün durumunun ağır olduğunu bildirdi. 
     Bombalı saldırıdan kimin sorumlu olduğunun henüz bilinmediği, patlamanın meydana geldiği caddenin trafiğe kapatıldığı ve bölgede incelemelerin sürdüğü belirtildi. 
     
     İKİNCİ PATLAMA 

     Lahor kentinde ikinci kez patlama oldu. Bombanın yol açtığı patlamada 3 kişi öldü, 10 kişi yaralandı. 
     Polis, ilk patlamadan 1.5 saat kadar sonra, kentin ticari kesimindeki bir elektrik santralının yakınında patlayan bombanın da ilki gibi bir bisiklete yerleştirildiğini söyledi. 
     Kentin güvenlik yetkilisi Mobin Ahmed, iki saldırının da aynı kişiler tarafından düzenlenmiş olabileceğini belirtti, ancak bu kişilerin kimler ve amaçlarının ne olabileceğini söylemedi. 
     
</TEXT>
</DOC>
