<DOC>
<DOCNO> 393884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur39.html </URL>
<DATE> 2005/11/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Hakkari Valisi Bakanlıktan incelemede bulunmasını istedim 
</HEADLINE>
<TEXT>

     Hakkari Valisi Erdoğan Gürbüz, ilçede incelemede bulunması için İçişleri Bakanlığı’ndan 1 polis müfettişi ile 1 mülkiye başmüfettişi istediğini söyledi. 
     Gürbüz, AA muhabirine yaptığı açıklamada, Şemdinli’de dün başlayan olayların ardından ilçede durumun sakin olduğunu, ilçedeki sağduyulu vatandaşları güvenlik güçlerine ve kendilerine yardımcı olduğunu, ancak kötü niyetli bazı kişilerin zaman zaman taşlarla polise saldırdığını kaydetti. 
     İlçedeki olaylar üzerine gerekli adli soruşturmanın başlatıldığını, ancak halk arasında yayılan bazı iddialar üzerine İçişleri Bakanlığı’ndan 1 polis müfettişi ile 1 mülkiye başmüfettişinin incelemede bulunmak üzere ilçeye gönderilmesi talebinde bulunduklarını belirten Gürbüz, bakanlığın bu talep üzerine ilçeye 2 müfettiş göndereceğini bildirdi. 
     Gürbüz, dünden bu yana ilçede bulunduğunu, gösterilerin sona ermesi için belediye başkanları, muhtarlar ve sivil toplum örgütleriyle görüşme yaptıklarını ifade ederek, Şemdinli halkının sağduyusuna güvendiğini söyledi. 
     Vali Gürbüz, ilçedeki olaylar üzerine dünden bu yana 1 kişinin gözaltında bulunduğunu ancak Cumhuriyet Başsavcılığı’nın yürüttüğü soruşturma kapsamında 4 kişinin daha ifadesine başvurulduğunu anlattı. 
     
</TEXT>
</DOC>
