<DOC>
<DOCNO> 396157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur32.html </URL>
<DATE> 2005/11/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Isparta'da DEHAP'lılardan izinsiz gösteri olaylı bitti 
</HEADLINE>
<TEXT>

     Isparta’da, Hakkari ve Şemdinli’de yaşanan olayları protesto etmek amacıyla, izinsiz gösteri düzenleyen 22 kişi gözaltına alındı. 
     Cumhuriyet Caddesi’nde DEHAP İl Başkanlığı önünde toplanan bir grup gösterici, sloganlar atarak pankartlarla Kaymakkapı Meydanı’na kadar yürüdüler. Burada bir kişi tarafından okunan bildirinin ardından sloganlar atmaya başlayan yaklaşık 40 kişilik grup, polis tarafından engellendi. Polisin "Dağılın" uyarısına rağmen gösteriye devam eden gruptan, çoğunluğu üniversite öğrencilerinden oluşan 5’i kadın, 22 gösterici gözaltına alındı. 
     Polisle göstericiler arasında arbedenin de yaşandığı olaya, çevredeki vatandaşlar da katıldı. Göstericilere tepki gösteren ve şehit yakını olduğu öğrenilen bir kadın, "Sizin ne işiniz var Isparta’da Utanmıyor musunuz burada konuşmaya" diye bağırdı. Bazı vatandaşların da polisin gözaltına aldığı göstericileri tartakladıkları görüldü. 
     Göstericilerin dağıtılmasının ardından bir grup genç, Çarşı Merkezi’nde ellerinde Türk bayraklarıyla yürüyerek, sloganlar attı. 
     Göstericileri protesto eden gençler, daha sonra olaysız dağıldı. 
     Gözaltına alınan göstericilerin "Toplantı ve Gösteri Yürüyüşleri Kanunu’na muhalefet" suçundan işlem yapılarak, adliyeye sevk edileceği öğrenildi. 
     
</TEXT>
</DOC>
