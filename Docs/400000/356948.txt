<DOC>
<DOCNO> 356948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun41.html </URL>
<DATE> 2005/06/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İtalya ve ABD arasında imam kaçırma tartışması... 
</HEADLINE>
<TEXT>

     İtalya'da, Mısırlı bir imamın Milano'da Amerikan Merkezi Haberalma Teşkilatı CIA tarafından kaçırılması, İtalya ile ABD arasında tartışma konusu olmaya devam ediyor. 
     İtalyan hükümeti, Başbakan Silvio Berlusconi'nin bu konuda bilgi almak amacıyla ABD'nin Roma büyükelçisini başbakanlığa çağırdığını açıkladı. 
     İtalya'nın Parlamentoyla İlişkiler Bakanı Carlo Giovanardi, bugün Senato'da yaptığı konuşmada, ''Başbakan Berlusconi, ABD'nin Roma büyükelçisini başbakanlığa çağırdı. Büyükelçi bugün Roma'da yokmuş. Ancak muhtemelen yarın, İtalya'ya döner dönmez başbakanlığa gelmesi gerekecek'' dedi. 
     CIA'nın 17 Şubat 2003'te Milano'da düzenlediği adam kaçırma operasyonunu, İtalyan makamlarının bilgisi altında yaptığına ilişkin iddialarını yalanlayan Giovanardi, ''Olayın aydınlatılması için çalışıyoruz. Ancak İtalya'nın bu türden bir adam kaçırma operasyonuna izin vermiş olması ya da İtalyan gizli servisinin de bu olayda rol alması gibi bir durum söz konusu değil'' diye konuştu. 
     Ebu Ömer olarak bilinen Usame Mustafa Hasan Nasr adlı Mısır vatandaşının, Milano'da imamlık yaptığı sırada CIA tarafından kaçırılması ve Mısır'a götürülerek sorgulanması, geçen aylarda İtalyan gazetelerinde yer alan haberlerle gündeme gelmişti. Olayı soruşturan Milano savcılığı, operasyonu yaptığı ileri sürülen 13 CIA ajanı hakkında gıyabi tutuklama kararı çıkarmıştı. 
     Haklarında tutuklama kararı çıkarılan kişilerden hiçbiri şimdiye kadar tutuklanmadı. Nasr'ın ise halen Mısır'da cezaevinde tutulduğu tahmin ediliyor. 
     Washington Post'ta bugün yer alan haberde de CIA'nın operasyonu İtalya'nın bilgisi dahilinde yaptığı ileri sürülerek, ''İtalya'da sınırlı sayıdaki kişiye önceden bilgi verilmişti. Mahkeme ya da Milano polisi de kendilerine bilgi verilenler arasında'' denildi. 
     
</TEXT>
</DOC>
