<DOC>
<DOCNO> 363972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/spo02.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un, Souness öfkesi 
</HEADLINE>
<TEXT>


Alman hoca, İngiliz çalıştırıcının Anelka'yı ısrarla istemesine tepki verdi, "Sözleşmesi olan bir futbolcuya bu tür teklifler getirmek doğru değil" dedi 

CÜNEYT KARAKAYA 


Fenerbahçe Teknik Direktörü Christoph Daum, Köln maçı sonrası yaptığı basın toplantısında Newcastle United'ın hocası Souness'a yükseldi. 
Alman hoca, "Souness'ın Anelka konusunda yaptığı açıklamaları hiç doğru bulmuyorum. Bir teknik adamın sözleşmesi bulunan bir futbolcunun aklını çelmesi çok yanlış. Biz Anelka'yı yarım sezonluğuna almadık. Başka bir takıma satmayı kesinlikle düşünmüyoruz. Kendisi bir hafta sonra takımla birlikte çalışmalara başlayacak" dedi. 
Hamit Altıntop'un transferiyle ilgili bir soruya ise Daum, "Kendisinin Schalke ile sözleşmesi var. Eğer ona teklif götürürsem, Souness ile aynı duruma düşerim" yanıtını verdi. 
Appiah'ın kesinlikle oyun kurucu olmadığının altını çizen tecrübeli teknik adam, "Kendisi iki ayağını da çok iyi kullanıyor. Takıma güç katacak. Ancak bizim oyun kurucumuz Alex" dedi. 
Rüştü konusunda hiçbir şey bilmediğini ifade eden Daum, Köln maçıyla da ilgili olarak, "Son vuruşlarla zorlandık. Kalan iki haftada çalışmalarımızı bunun üzerine yapacağız. Ayrıca çabukluk üzerine de kendimizi geliştirmeliyiz. Takım olarak çok iyi çalışıyoruz. Yönetim de bizi destekliyor. Burada bir bütünüz. Ancak İstanbul'a dönüşte takıma takviye yapılması konusunda başkanla görüşeceğim. İnanıyorum ki bu sezonda başarılı olacağız" diye konuştu. 

Umutlar tükendi 

MEHMET ÇİFTÇİ 

Barcelona Kulübü, kaleci Rüştü'yü Asya turuna ekledikten sonra İspanya Futbol Federasyonu'na bu sezon da takımda yer alacağı yönünde bir yazı gönderdi. Sportif Direktör Beguristain, Rüştü'nün Victor Valdez ile birlikte bu sene kaleyi koruyacağını açıkladı, "Kimse bizden uluslararası futbol dünyasında haklı bir unvanı elde etmiş bu kaleciyi bedavaya almak istemesin" diyerek de Fenerbahçe'ye gönderme yaptı. 

Volkan kızdırdı 

Teknik Direktör Daum, kaleci Volkan'ın zamanlama hatası yaparak penaltıya sebep olması nedeniyle bir hayli sinirlendi. Pozisyon sonrası kaleci antrenörü Immel'e dönen ve kızgın hareketlerle pozisyonu tartışan Alman hoca zor sakinleşti. Bu arada Immel'in, Daum'a Volkan, Serdar ve Recep konusunda olumlu rapor vermediği, "Şampiyonlar Ligi'nde hedefimiz varsa riske girmemeliyiz" dediği öğrenildi. 


</TEXT>
</DOC>
