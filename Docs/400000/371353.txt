<DOC>
<DOCNO> 371353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/guncel/axgun01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dostça uyarılar' bardağı taşırdı 
</HEADLINE>
<TEXT>


Son dönemde AKP'yi eleştiren Yeni Şafak Başyazarı Taşgetiren, yazısı yayımlanmayınca izne ayrıldı. Sadıkoğlu ise istifa etti 

İSTANBUL Milliyet 

Başta Başbakan Recep Tayyip Erdoğan olmak üzere "Milli Görüş" geleneğinden ayrılan ekibin görüşlerini yansıtan Yeni Şafak gazetesinde deprem yaşandı. Genel Yayın Yönetmeni Selahattin Sadıkoğlu, ani bir kararla dün görevinden istifa etti. Erdoğan'a yönelttiği eleştirilerle dikkat çeken gazetenin başyazarı Ahmet Taşgetiren de son yazısı yayımlanmayınca izne ayrıldı. 
Telefonla ulaştığımız Sadıkoğlu, "İstifamı 10 gün önce Ahmet Albayrak'a söylemiştim. Bugün de yazılı olarak kendisine verdim" dedi. "Ayrıldığım kurumlar, patronlarım, çalışanlar hakkında konuşmam. Tabii, durup dururken kimse istifa etmez. Bazı sıkıntılar vardı, bu sıkıntılar nedeniyle istifa ettim. Ayrıntıya girmek istemiyorum" dedi. 

'Yayımlamadılar' 
Gazetenin başyazarı Taşgetiren de, istifa etmediğini, bir yazısının kullanılmamasından duyduğu rahatsızlık nedeniyle yazılarına ara verdiğini açıkladı. Taşgetiren şöyle konuştu 
"Daha sağlıklı bir yazı ortamı olmasını beklediğimi belirterek bir süre dinleneceğimi söyledim. Benim kararım ile Sadıkoğlu'nun istifasının aynı döneme denk gelmesi tesadüfidir. Yazımın neden kullanılmadığını da onlara sormak gerekir." 
Taşgetiren, Dünden Bugüne Tercüman gazetesine gideceği iddialarını, "Henüz böyle bir şey yok. Şu anda İzindeyim" diye yanıtladı. Yeni şafak gazetesinde Taşgetiren'in köşesinin bulunduğu dünkü sütunda "Yazarımızın yazısı elimize ulaşmadığından yayımlayamıyoruz" denildi. 

Son yazılarında böyle eleştirmişti 

Taşgetiren, "yakın çevre" içinde Erdoğan'ı eleştirmekten çekinmeyen en önde gelen isim olarak biliniyor. Erdoğan'ın "Neden bana söylemeyip de yazıyor " diye sitem ettiği bilinen Taşgetiren'in son dönemde Başbakan'ı eleştirdiği iki önemli yazısından bazı satırlar şöyle 
- 15 Ağustos ...Bir söz söylüyorsunuz, hiç aklınıza gelmeyen bir yerde yaraları açıyorsunuz... "Sorunu siz tanımlayın bakalım, şayet Kürt sorunu tanımlamasını problemli buluyorsanız " Belki ad koymadan çözmek lazım... Bunu başarmalıydı Erdoğan... Diyarbakır meydanında değil ki çözüm... Kim nasıl okursa okusun. Sadece dostça yazıyorum. 
- 16 Ağustos Son 15 günde farklı ortamlarda farklı insanlarla birlikte bulundum... Hükümetin gidişi ile ilgili izlenimlerini almak istedim. Büyük çoğunluğun tavrı şöyle şekilleniyordu l Hükümetin icraatını coşkuyla savunana rastlamadım diyebilirim. 
Enflasyon vs. alanındaki iyileşmeler müspet bir not olarak zikredilmiyor. Bir kesim "iktidarın, çözülmeyen meseleleri yeterince iktidar olamamaya bağlaması"nı kabul etmiyor. AKP'ye yakın dünyada beklenti ölmemiş ama "Nasıl toparlanacaklar" sorusu soruluyor. 

</TEXT>
</DOC>
