<DOC>
<DOCNO> 356171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun23.html </URL>
<DATE> 2005/06/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'ABD askerleri, Kuran'ın suretlerini tuvaletlere atıyordu ..' 
</HEADLINE>
<TEXT>

     ABD'nin Küba'daki Guantanamo üssünden geçen yıl serbest bırakılan eski Rus tutsak, üsteki Amerikan askerlerinin Kur'an-ı Kerim'in suretlerini tuvaletlere attığını söyledi. 
     Guantanamo'da 18 ay tutsak kalan Ayrat Vahitov, başkent Moskova'da gazetecilere yaptığı açıklamada, ''Küba'da Kuran'ın suretlerini alıp fırlatıyorlardı, alıp tuvaletlere veya herhangi bir yere atıyorlardı. Bu düzenli olarak yapılıyordu ve nedeni protestoları kışkırtmaktı'' dedi. 
     Newsweek dergisi, geçen mayıs ayında Guantanamo üssündeki Amerikan sorgucuların, tutsakların konuşması için Kuran'ın bir suretini tuvalete attığı haberini yayımlamıştı. Haber, bazı Müslüman ülkelerde şiddetli gösterilere yol açmıştı. 
     Olayı soruşturan ABD, bazı olaylarda Kur'an-ı Kerim'e saygısızlık yapıldığını kabul etmişti. 
     Küba'daki Guantanamo üssünde 40'tan fazla ülkeden 520 civarında tutsak bulunuyor. 
     
     BM 'GİZLİ HAPİSANE GEMİLERİ VAR' İDDİALARI ÇOK GÜÇLÜ 

     Bu arada, BM'nin özel işkence raportörü Manfred Nowak, ABD'nin terör suçlularını gizli hapishane gemilerinde tuttuğunu düşündüren "çok ciddi" suçlamalar bulunduğunu belirtti. 
     Özel raportör Manfred Nowak, Viyana'da AFP'ye yaptığı açıklamada, "ABD'nin, özellikle Hint okyanusunda seyreden hapisane gemileri gibi, gizli hapisaneleri bulunduğuna dair çok çok ciddi suçlamalar olduğunu" kaydetti. 
     Nowak, "Bunlar sadece bir söylentiden ibaret, ancak resmi bir soruşturma açılması için yeterince akla yatkın suçlamalar gibi görünüyor" dedi. 
     Nowak daha önce, ABD'nin, Guantanamo'daki terör zanlılarının ziyaret edilmesi yönündeki başvurularına halen cevap vermediğini belirtmişti. 
     Uluslararası Af Örgütü de son raporunda, Guantanamo üssünü eski Sovyet çalışma kampı "gulag"a benzetmişti. 
     Guantanamo üssünde, 40'tan fazla ülkeden 520 civarında tutsak bulunuyor. 
     
</TEXT>
</DOC>
