<DOC>
<DOCNO> 363070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko22.html </URL>
<DATE> 2005/07/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TÜPRAŞ'ın İMKB'de yabancı fonlarına satında aykırılık 
</HEADLINE>
<TEXT>

     Sermaye Piyasası Kurulu SPK , TÜPRAŞ’ın yüzde 14.76’lık bölümünün İMKB Toptan Satışlar Pazarı’nda yabancı fonlara satışında Özelleştirme İdaresi’nin mevzuata aykırı davrandığını saptadı. SPK, dava açmak yerine ÖİB’in mevzuata uyum konusunda bilgilendirilmesini ve kamudan gizlenen özelleştirmeyle ilgili kararın İMKB’ye gönderilmesini istemeye karar verdi. Petrol-İş Sendikası ise bunun "içerden öğrenenlerin ticareti sucunu" oluşturduğunu ileri sürerek Global Menkul Değerler ve Özelleştirme İdaresi hakkında iki ayrı suç duyurusunda bulundu. 
     Petrol-İş Sendikası’nın TÜPRAŞ’ın yüzde 14.76’lık hissesinin 4 Mart 2005 tarihinde İMKB’de satılmasına karşı açtığı davada, İMKB’de işlem gören özelleştirme kapsamındaki kuruluşların 1 milyar YTL’ye kadar borsada satışları için ÖİB’e yetki veren gizli ÖYK kararı ortaya çıkmıştı. Bunun üzerine açtığı ayrı bir dava hala süren Petrol-İş Sendikası, TÜPRAŞ ve PETKİM’in bu yıl yapılan halka arzlarına dayanak olan gizli ÖYK kararın kamuya açıklanmamasının suç oluşturduğu gerekçesiyle 7 Nisan 2005 tarihinde SPK’ye başvurdu. SPK ise 12 Mayıs 2005 tarihli kararıyla, bu kararın açıklanmamasının "Seri VIII, No 39 Özel Durumların Kamuya Açıklanmasına İlişkin Esaslar Tebliği"ne aykırı olduğunu saptadı. Bunun üzerine SPK, mevzuata uyum konusunda gerekli özenin gösterilmesi konusunda ÖİB’in bilgilendirilmesi ve söz konusu ÖYK kararının kamunun aydınlatılması için İMKB bülteninde ilan edilmek üzere Borsa’ya gönderilmesi kararına vardı. 
     Petrol-İş Sendikası, SPK’nin de saptadığı bu suç unsuru nedeniyle 29 Haziran 2005 tarihinde iki ayrı suç duyurusunda bulundu. Sermaye Piyasası Yasası’na aykırılık nedeniyle Ankara Cumhuriyet Başsavcılığı’na Global Menkul Değerler A.Ş. hakkında yapılan suç duyurusunda, şirket yetkililerinin, "içerden öğrenenlerin ticareti suçunun insider trading " nedeniyle cezalandırılması gerektiği savıyla kamu davası açılması talep edildi. Suç duyurusunda şöyle denildi 
     "Kamuya açıklanması ve borsada işlem yapan tüm aktörlerin bilgisine sunulması ve böylelikle borsanın temeli olan bilgide eşitlik olgusunun gerçekleşmesinin sağlanması gerekirken, açıklanmayan bu ÖYK kararı nasıl olduysa Global Menkul Değerler A.Ş. yetkililerinin bilgisine ulaşmış ve şirket TÜPRAŞ hissesi almak istediğini Özelleştirme İdaresi Başkanlığı’na iletmiştir. Özelleştirme İdaresi yetkilileri aynı gün, yani 28 Şubat 2005 tarihinde başvuru sürecini hızla sonuçlandırıp, satışa olur vermiş, akabinde durum İMKB’ye bildirilmiştir. Bütün satış süreci tam bir gün içinde başlamış ve bitmiştir. Türkiye’de faaliyette bulunan yüze yakın aracı kuruluş var ve hepsi TÜPRAŞ hisselerini almak isterken, ama ÖİB’in ısrarla bu şekilde bir satış yapılmayacağı cevabı vermesi nedeniyle başvuruda bulunmazken, Global Menkul Değerler yetkilileri, ÖİB’in böyle bir satış yapma yetkisi olduğunu ve satış düşündüğünü nasıl, kimden, ne zaman ve ne şekilde öğrenmişlerdir " SPK mevzuatına göre, içerden öğrenenlerin ticareti için 2 yıldan 5 yıla kadar hapis ve 10 milyar liradan 25 milyar liraya kadar ağır para cezası öngörülüyor. 
     Petrol-İş Sendikası’nın Özelleştirme İdaresi Başkanı Metin Kilci ve görevlileri hakkında yaptığı suç duyurusunda da, kamuya açıklamakla yükümlü oldukları bilgileri açıklamayanlar hakkında 2 yıldan 5 yıla kadar hapis ve para cezası öngörüldüğüne dikkat çekildi. Dilekçede SPK yaptırımının uyarı değil, suç duyurusu olması gerektiği belirtildi. Bu durumun "çifte standart" olduğu ve yasaya da aykırılık oluşturduğu vurgulanan dilekçede, içerden öğrenenlerin ticareti suçu kapsamında, kamuya açıklanmamış bir bilginin fırsat eşitliğini bozacak şekilde kullanılması nedeniyle de görevi kötüye kullanma suçundan cezalandırmanın yolunun açık olduğu anlatıldı. 

ANKA 
     
</TEXT>
</DOC>
