<DOC>
<DOCNO> 382123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/siy04.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayla heyete girdi 
</HEADLINE>
<TEXT>


Davetli olarak Erdoğan'ın heyetine giremeyen AKP'li Elitaş, ancak işadamı heyetine 2900 dolar ödeyerek geziye dahil oldu 

ABDULLAH KARAKUŞ Umman 


AKP milletvekilleri, Erdoğan'ın yurtdışı gezilerindeki heyete girebilmek için değişik formüller geliştirmeye başladı. AKP Kayseri Milletvekili Mustafa Elitaş da, Erdoğan'ın Umman gezisine "işadamı" sıfatıyla katıldı. 
Elitaş, TOBB'un organizasyonuyla oluşturulan özel işadamı heyetine 2900 dolar ödeyerek girdi. ANA uçağı yerine TOBB'un işadamlarına tahsis ettiği uçağa binen Elitaş, dağıtılan kitapçıkta da "Akdeniz Demir ve Demirdışı Metaller Yönetim Kurulu Üyesi" olarak gösterildi. 
Elitaş, Erdoğan'dan yurtdışı gezileri için hiç davet almadığını belirterek, "Başbakan'ın özel uçağıyla hiç gitmedim. Para verip işadamlarıyla beraber gidiyorum. İşadamlarıyla beraber olmak daha iyi" dedi. 
AKP Mersin Milletvekili Mustafa Eyiceoğlu ile Genel Başkan Yardımcısı Nazım Erken ise, Erdoğan'ın ANA uçağında Umman'a uçtu ve gezi için para ödemedi. Erdoğan, yurtdışı gezilerine daha çok 2 - 3 bakan, gittiği ülkenin TBMM'deki dostluk grubu başkanları ve birkaç milletvekilini çağırıyor. Adana Milletvekili Ömer Çelik ve İstanbul Milletvekili Egemen Bağış ise her geziye katılıyor. 
Gezideki 80 işadamının arasında, Erdoğan'ın çocuklarına burs vermesiyle gündeme gelen Ramsey'in sahibi Remzi Gür de yer aldı. 


</TEXT>
</DOC>
