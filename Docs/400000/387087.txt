<DOC>
<DOCNO> 387087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun03.html </URL>
<DATE> 2005/10/16/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bağdat'ta iki şiddetli patlama... 
</HEADLINE>
<TEXT>

     Irak’ın başkenti Bağdat’ın merkezinde, iki şiddetli patlama meydana geldiği bildirildi. Patlamaların nedeni, hasara yol açıp açmadığı, ölen ya da yaralanan olup olmadığı henüz bilinmiyor. 
     Irak Parlamentosu, hükümet binaları ve Amerikan güçleri karargahının bulunduğu yoğun koruma altındaki Yeşil Bölge’den dumanlar yükseldiği belirtildi. 
     Patlamaların, dün yapılan anayasa referandumu için güvenlik gerekçesiyle ilan edilen araçların trafiğe çıkma yasağının bu sabah kalkmasından hemen sonra meydana geldiği belirtildi. 
     Amerikalı bir askeri sözcü de patlamaları duyduğunu, ancak olayla ilgili henüz resmi bir bilgisinin olmadığını söyledi. 
     Yeşil Bölge’ye giden yol üzerindeki ABD-Irak kontrol noktası yakınında 10 Ekim’de bomba yüklü araçla düzenlenen intihar saldırısında, 1 Amerikan askeri, 3 Irak polisi ve 3 sivil ölmüştü. 
     
</TEXT>
</DOC>
