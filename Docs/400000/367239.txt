<DOC>
<DOCNO> 367239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo09.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuleler kulübü 
</HEADLINE>
<TEXT>


Geçmişteki "kısa çok, uzun yok" söylemini tersine çeviren 12 Dev Adam, Avrupa Şampiyonası'nda tarihin "en genç" ve "en uzun" kadrosuyla boy gösterecek 


Üzerinden çok zaman geçmedi antrenörlerin ve idarecilerin, uzun boylu oyuncu ile karşılaştığında "altın bulmuş gibi" sevindiği dönemlerin... İki metre ya da üzerinde insan gördü mü, fundamentaline bakılmaksızın kolundan tutulduğu gibi kadroya alındığı günlerin... 
1970'li yılların sonu, 80'li yılların başıydı. Milli Takım'ın "yegane" iki uzunu Efe Aydan ve "Kara" Mehmet Döğüşken'in Ay - Yıldızlı ekibi sürüklediği günlerdi. 2.05'lik Aydan ve 2.06'lık Döğüşken, üçer ya da dörder faule yükseldiği zaman beşinciyi de alıp oyun dışı kalacak diye herkesin yüreği ağzına gelirdi. Çünkü ne Aydan'ın, ne de Döğüşken'in kenarda bekleyen alternatifi yoktu... Yani işin özü Milli Takım'ın, sırtını dayayacağı "doğru dürüst" başka uzunu bulunmuyordu... 
Yıllar geçti, birşey değişmedi. Seksenli yılların ortasında 2.11'lik Emir Turam geldi, ama o da yalnız başına bu kısır döngüyü değiştiremedi. Ardından 90'lı yıllarda Tamer Oyguç 2.13 dönemi başladı, ama o da yalnızdı. Kaliteli kısa oyuncu çoktu ama uzunların h l alternatifi yoktu... 

Ansızın uzadık 
Derken altyapısı sağlam olan kulüpler, menajerler ve idareciler, çareyi hem yurt içinde, hem de yurt dışında uzun oyuncu avına çıkmakta buldular. Doksanlı yılların ortasında da Hüseyin Beşok, Asım Pars derken uzunlar birer birer yeşerdi. Avrupa'daki diğer ülkelerle yarışırken hep "kısa kalan" Ay - Yıldız gün geçtikçe "uzadı". Ve 2005'e gelindiğinde, birkaç sıradışı ülke hariç, Avrupa'nın "en uzun" takımlarından biri özelliğini kazandı... 
Milli Takımımız, 2.05'lik, 2.06'lık pivotlardan, 2.07, 2.08'lik forvetlere, 2.10'un üzerindeki pivotlara kavuştu. 2.02'lik boy, 23.9'luk yaş ortalamasıyla hem fizik, hem gençlik ve hem de yetenek anlamında Avrupa'nın, "gıpta ile bakılan" ekiplerinden biri haline geldi. 
Öyle ki, Sırbistan Karadağ'da yapılacak 2005 Avrupa Şampiyonası öncesi açıklanan 18 kişilik kadroda, boyu iki metrenin üzerinde olan tam 11 oyuncu yer alıyor. Bunların beşinin boyu ise 2 metre 10 santimetre ya da üzerinde... Fatih Solak 2.14, Mehmet Okur ve Semih Erden 2.13, Oğuz Savaş ve Cem Dinç 2.10 ve kadroya giremeyen onlarca diğerleri, "sırım gibi" boyları ile pota altında "özlenen" rekabet ortamını oluşturuyorlar... 

Kısalar mı .. 
Artık menajerler, antrenörler ve idareciler, uzunlar yüzünden "pabucu dama atılan" kısa yetenekleri "yeniden keşfetmeye" çabalıyor... Çünkü artık karaborsada onlara paha biçilemiyor .. 

A MİLLİ TAKIM KADROSU Hakan Demirel 1.85 19 Guard Fenerbahçe Ender Arslan 1.88 22 Guard Efes Pilsen Barış Ermiş 1.90 20 Guard Efes Pilsen Kerem Tunçeri 1.90 26 Guard Ülkerspor Serkan Erdoğan 1.92 27 Guard Tau Ceramica İsp. Cenk Akyol 1.98 18 Forvet Efes Pilsen İbrahim Kutluay 1.98 31 Forvet Ülkerspor Reha Öz 2.02 27 Forvet Mersin B.Ş.B. Mirsad Türkcan 2.06 29 Forvet Ülkerspor Ermal Kurtoğlu 2.07 25 Forvet Efes Pilsen Kaya Peker 2.07 25 Forvet Efes Pilsen Hidayet Türkoğlu 2.08 26 Forvet O.Magic NBA Kerem Gönlüm 2.08 28 Forvet Efes Pilsen Semih Erden 2.13 19 Pivot Fenerbahçe Cem Dinç 2.10 20 Pivot - Oğuz Savaş 2.10 18 Pivot Ülkerspor Fatih Solak 2.14 25 Pivot Ülkerspor Mehmet Okur 2.13 26 Pivot Utaz Jazz NBA 
COACH Bogdan Tanjevic 
Boy ort 2.02m 
Yaş ort 24 


</TEXT>
</DOC>
