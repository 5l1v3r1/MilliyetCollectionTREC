<DOC>
<DOCNO> 392839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo21.html </URL>
<DATE> 2005/11/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hüseyin Avni Aker Stadı'nda yaklaşık 15 bin YTL'lik hasar oluştu... 
</HEADLINE>
<TEXT>

     Turkcell Süper Ligi'nde Trabzonspor ile Gençlerbirliği arasında yapılan karşılaşmanın ardından çıkan olaylarda Hüseyin Avni Aker Stadı'nda 15 bin YTL'lik hasar oluştuğu bildirildi. 
     Stat Müdürü Yusuf Yaylı, AA muhabirine yaptığı açıklamada, 5 Kasım akşamı Hüseyin Avni Aker Stadı'nda yapılan ve 1-1 beraberlikle sona eren Trabzonspor-Gençlerbirliği karşılaşmasının ardından olaylar yaşandığını anımsattı. 
     Olaylarda yaklaşık bin adet koltuğun kırıldığını ifade eden Yaylı, ''Statta 15 bin YTL'lik maddi hasar meydana geldi. Yeni koltukların siparişi verildi. Onarım çalışmalarına en kısa zamanda başlanacak'' dedi. 
     Öte yandan, Trabzon Emniyet Müdürlüğü, olaylara karışan kişilerin tespiti için başlattığı çalışmaları sürdürüyor. 
     Turkcell Süper Ligi'nde Trabzonspor ile Gençlerbirliği arasındaki karşılaşmanın ardından bir grup taraftar, yönetim kurulu aleyhinde tezahüratta bulunarak, stattaki koltukların bir kısmını kırarak yakmıştı. 
     
</TEXT>
</DOC>
