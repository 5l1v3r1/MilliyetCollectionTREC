<DOC>
<DOCNO> 373813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy09.html </URL>
<DATE> 2005/08/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Bakan Koç Devlet tiyatrolarından ben bir istifa almadım 
</HEADLINE>
<TEXT>

     Kültür ve Turizm Bakanı Atilla Koç, Devlet Tiyatrolarından kendisine ulaşan herhangi bir istifa olmadığını bildirdi. 
     Bakan Koç, inceleme ve ziyaretlerde bulunmak üzere geldiği Antalya’da, önce Ilıca Belediye Başkanı Rafet Ünal’ı makamında ziyaret etti. Bakan Koç, Başbakan Erdoğan’ın talimatıyla, her 15 günde bir elinden geldiğince Antalya’da olmaya çalıştığını söyledi. 
     Kültürel hayatın, Anadolu insanının değerli bir öğesi olduğunu, bu nedenle yayla turizminin kaçınılmaz bir kalkınma modeli olduğunu belirten Koç, görevinin, yayla turizminde yanan ateşin devamlılığını sağlamak olduğunu anlattı. Bakan Koç, termal, kış ve yayla turizmiyle ilgili çalışmaları sürdüreceklerini, kültür hayatını zenginleştirmek için sinemadan tiyatroya, bütün aktiviteler zincirini halkın beğenisine sunacaklarını ifade etti. 
     Her ilde, opera, tiyatro ve Türk Halk Müziği etkinliğine yer vereceklerini vurgulayan Bakan Koç, Türkiye’de kültür merkezi olmayan il kalmayacağını bildirdi. 
     1991 yılında Siirt Valisi iken temelini attığı Siirt Kültür 
     Merkezi’nin 14 Eylül’de açılacağını kaydeden Bakan Koç, "Ben sadece turizmin bakanı değil, aynı zamanda kültür bakanıyım" dedi. 
     Bakan Koç, turizmde geçen yıla göre Antalya’da yüzde 25 artış sağlandığını, geçen yıl bölgeye 4 milyon 200 bin turist geldiğini, bugün ise bu rakamın 5 milyon 200 bine ulaştığını söyledi. Koç, "Terör belası olmazsa, bu rakamların artması hiç sürpriz değil" diye konuştu. 
     Bölgedeki en büyük sorunun altyapı olduğuna değinen Koç, Antalya bölgesinin altyapı sorunlarını çok önemsediklerini ve bir an önce bu sorunun çözüme ulaştırılması gerektiğini vurguladı. 
     Başbakan Recep Tayyip Erdoğan’ın kendisine vermiş olduğu On beş günde bir Antalya’da olacaksın talimatını yerine getirdiğini kaydeden Bakan Koç, şöyle devam etti 
     "Bir sezon kapanırken, öyle bir Antalya meydana getireceğiz ki kongre merkezleri, kış ve yayla turizmiyle Antalya, Burdur ve Isparta’yı da dikkate alarak, Antalya Havalimanı, 365 gün aynı yoğunlukta çalışsın. Bu bir hayal değil. Gerçekleştirebilecek bir rüyadır. Turizmcilerimiz böyle bir şuuru yakalarsa, hayal değildir." 
     
     DEVLET TİYATROLARINDA İSTİFALAR 
     Koç, gazetecilerin, Devlet Tiyatrolarındaki istifalarla ilgili sorularını da yanıtladı. 
     Bir gazetecinin, "Devlet Tiyatrolarında istifalar yaşanıyor. Bu gün de eylemler yapılacak. Bununla ilgili ne düşünüyorsunuz " şeklindeki sorusuna ise Bakan Koç, "Ben bir istifa almadım. Benim genel müdürlüğüme hiç istifa gelmedi. Devlet memurları kanun çapında ne kadar eylem yapabilirlerse, o kadar eylem yapabilir. Bunda hiçbir şey yok" dedi. 
     Lemi Bilgin’in Devlet Tiyatroları Genel Müdürlüğü görevinden alınmasına sanatçıların tepki gösterdiği şeklindeki soruya da Bakan Koç, tepkinin insani bir hadise olduğunu ve kanunlara uygun olmak şartıyla tepkili olunabileceğini söyledi. 
     Bakan Koç, 9 Eylül’de Antalya’nın Akseki İlçesi’nde yayla turizmiyle ilgili çalıştay düzenleyeceklerini de kaydetti. 
     Koç, Altın Portakal Film Festivali’ne katılacağını da sözlerine ekledi. 
     
</TEXT>
</DOC>
