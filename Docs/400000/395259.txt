<DOC>
<DOCNO> 395259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur49.html </URL>
<DATE> 2005/11/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Beyaz Hoca'dan anlattıklarına gülen öğrencilere Gülmeyin, ağlayın 
</HEADLINE>
<TEXT>

     Marmara Üniversitesi İlahiyat Fakültesi Öğretim Üyesi Prof. Dr. Zekeriya Beyaz, Beykent Üniversitesi öğrencilerine konferans verdi. 
     Üniversitenin Beylikdüzü Yerleşkesi’nde gerçekleştirilen konferansa öğrencilerin alkışları ve tezahüratları arasında gelen Prof. Dr. Beyaz, konuşmasında, Kurtuluş Savaşı, misyonerlik, Türkiye’nin Avrupa Birliği AB üyeliği gibi çeşitli konuları değerlendirdi. 
     Prof. Dr. Beyaz’ın Kurtuluş Savaşı’nı anlatırken "Mustafa Kemal Atatürk ile Türkiye ayağa kalktı" diyerek oturduğu sandalyeden ayağa fırlaması, ucuz konut edindirme sistemi "Mortgate"i telafuzu öğrencilerin gülmesine neden oldu. 
     Türkiye’deki "misyonerlik" faaliyetlerine de değinen Prof. Dr.Beyaz, "Mesele din değiştirme değil, insanların aklını çelip Türk’ü Alman, Fransız yapmak. Yakında dinlerini değiştirenlere birer kimlik de verecekler. Din değiştirenler milli kimliklerini de kaybediyorlar" dedi. 
     Bazı öğrencilerin anlattıklarını gülerek dinlemesine de müdahale eden Prof. Dr. Beyaz, şunları kaydetti 
     "Gülmeyin, ağlayın. Yarın iş bulamayacaksınız. Bunlar çok önemli. Bu ülkeye sizler sahip çıkacaksınız. En önemli işiniz derslerinizi başarmak. Mutlaka devlet meseleleriyle uğraşın. Zırıltı konuları bırakın, değerli kitaplar okuyun. Hepiniz ’Çılgın Türkler’siniz." 
     
     SORULARI YANITLADI 

     Öte yandan Prof. Dr. Beyaz, konferansın ardından basın mensuplarının soruları üzerine, magazin programlarına çıktığını belirterek, "Çıkıyorum. Çünkü ben sempatik bir İslam’ı savunuyorum. Magazinin de eğlencenin de dinimizde yeri olduğuna inanıyorum" diye konuştu. 
     "Döngel Karhanesi" filminin galasında kendisini öpenler olduğunun hatırlatılması üzerine de Prof. Dr. Beyaz, "Beni yolda, her tarafta elimi, yüzümü öperler. Bunların anlamı benim etime, kimliğime saygı değil, dini ve milli duygularımızı öpüyorlar. Kutsal duyguyla öpüyorlar" dedi. 
     
</TEXT>
</DOC>
