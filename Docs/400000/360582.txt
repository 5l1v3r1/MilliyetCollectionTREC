<DOC>
<DOCNO> 360582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun10.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Valisi Göksu Etiği ben bilirim 
</HEADLINE>
<TEXT>


SÜLEYMAN SAĞAT İzmir DHA 

Batık banka patronu Halis Toprak'ın kredi kartında biriken puanlarla alınan uçak biletiyle Londra'ya gittiğinin ortaya çıkmasının ardından emekliliğini isteyen İzmir Valisi Yusuf Ziya Göksu, CHP ve AKP'ye veda ziyaretinde bulundu. Hakkındaki haberlere tepki göstererek, "36 yıllık yöneticiyim. Etiğin ne olduğunu bilirim" diyen Göksu, Güneydoğu'da dostlukların beşikten mezara kadar sürdüğünü kaydetti. 

'Toprak'ın adı yok' 
Göksu, "Ne ekerseniz onu biçersiniz. Ankara'dan binlerce kişi aradı. 'İzmir'e gelip sizi davul zurnayla getirelim' dediler. Ama hayır dedim" açıklamasını yaptı. Toprak'ın kendisini her hafta aradığını, hiçbir isteğinin olmayacağını bile bile 'Bir isteğin var mı ' diye sorduğunu belirten Göksu, valilik dönemindeki bir santimetrekare mermer ihalesinde bile Halis Toprak adının olmadığını savundu. 36 yıl 5 aylık görev süresinin sonunda emeklilik ikramiyesi olarak verilen 48 bin YTL'nin normal bir otomobil almaya bile yetmediğini söyleyen Göksu "Bir araba almaya karar verdim. Geçen gün gezdim, normal bir araba 54 milyar lira. Böyle bir arabayı almak için de üstüne 6 milyar lira koymak gerekiyor" dedi. 


</TEXT>
</DOC>
