<DOC>
<DOCNO> 373340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun18.html </URL>
<DATE> 2005/08/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AB’den yasaklı havayolları listesi 
</HEADLINE>
<TEXT>

     Peşpeşe gelen uçak kazaları sonrasında Avrupa ülkeleri güvenli bulmadıkları havayollarına uçuş yasağı getiriyor. Kara liste pazartesi günü açıklanacak. 
     Fransa, son olarak Venezuela’da 152 Fransız yolcunun hayatını kaybettiği uçak kazasının ardından, güvenli bulmadığı havayollarına uçuş yasağı getiriyor. 
     Fransa kara listeyi, sivil havacılık kurumunun internet sitesinde Pazartesi günü yayımlayacak. Söz konusu listede uçuş izni olan havayolu ve churter şirketleri de yer alacak. Belçika da Pazartesi günü benzer bir listeyi açıklayacak. 
     
     BELÇİKA DA LİSTE HAZIRLIYOR 

     Belçika Ulaştırma Bakanı Renaat Landuyt, gelecek hafta başında güvenlik kurallarına tam olarak uymayan havayolları şirketlerinin isimlerini içeren bir "kara liste" açıklayacaklarını bildirdi. 
     ABD, İsviçre ve İngiltere’nin benzer girişimde bulunduğunu, Fransa’nın da gelecek pazartesi günü aynı konuda kara liste açıklayacağını belirten Belçikalı yetkililer, AB çapında liste oluşturulmasının hedeflendiğini ifade ettiler. 
     Bakan Landuyt, konuya ilişkin açıklamasında, "projenin hazır olduğunu, ancak pazartesi gününe kadar bazı hassas noktaların düzene sokulacağını" söyledi. 
     Landuyt, liste oluşturulmasını yetersiz gördüklerini, sorumluluğun yolculara yüklenmemesi gerektiğini ifade ederek, AB ülkelerinin havayolları şirketleri için geçerli güvenlik kriterlerini belirlemeleri ve ortak tavır izlemeleri gereği üzerinde durdu. 
     Ulaştırma Bakanı, bir AB ülkesinde kara listeye alınan bir şirketin diğer üye ülkelerde de aynı muameleyi görmesinin önem taşıdığını belirtti. 
     AB Komisyonu, Fransa ve Belçika’nın "kara liste" oluşturma girişimine destek verdiğini belirten bir açıklama yaptı. 
     Açıklamada, Komisyon’un, geçen 16 Şubat’ta bu öneriyi getirdiği, AB çapında uygulama için AB Konseyi ve Avrupa Parlamentosu’nun onaylarının elde edilmesinin hedeflendiği bildirildi. 
     
</TEXT>
</DOC>
