<DOC>
<DOCNO> 373517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yasam/ayas.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antik gemi tartışması suları bulandırdı 
</HEADLINE>
<TEXT>


Dalgıç Burhanettin Aktansoy'un Çanakkale'de Troy adlı bir gemi bulduğunu müzeden önce internette dalgıçlarla paylaşması, sualtı dünyasını karıştırdı 

Önay Yılmaz 

Türkiye'nin sualtı dünyası, Çanakkale'de bulunduğu ve antik olduğu öne sürülen 'Troy' adlı bir gemi yüzünden birbirine girdi. Antik gemiyi bulduğunu iddia eden eğitmen dalgıç Burhanettin Aktansoy'u, sualtı arkeologları, sualtı fotoğraf sanatçıları ve diğer eğitmen dalgıçlar, batığı müzeye bildirmeyerek yasadışı davranmakla suçladılar. 

'Batık gemi var' 
Beykoz Sualtı Sporları kulübünün yöneticisi Aktansoy, internette dalgıçlar arasında yapılan sohbette, geçtiğimiz aylarda Bozcaada yakınlarında Troy adlı batık bir gemi bulduğunu öne sürdü. 
Aktansoy, bu batığın 1000 yıllarına ait olduğunu belirterek, şu bilgileri verdi "Kumda omurgası üzerine oturmuş. Su kesiminin altı bronz kaplamalı, baş bodoslama yılan başlı. Son dalışımızda olmadığını gördük, trol ağına takılmış olabilir." 

Yağmalama olur 
Bu bilgiden sonra sualtı dünyasının tanınmış isimleri, şu sözlerle Aktansoy'u batığı deşifre edip yağmalanmasına sebep olmakla suçladı 
"Batığı öncelikle sahil güvenlik ve arkeoloji müzesine bildirmeniz gerekir. Grup mail'lerinde duyuru yapıp dalgıç fotoğrafçı aramanız yanlış. Daha önce böyle birçok örnek gördük, hepsi de yağmalandı." Ve ardından şu eleştiriler geldi 

'Ceza alır' 
Fehmi Şenok Sualtı araştırmacısı Müzeye bildirmediyse bu bir suçtur. Antik batıksa tur düzenlemek de 2. bir suç. 
Hakan Öniz Arkeolojik Sualtı Araştırmaları Derneği Başkanı Batığı ticari gayelerle kullanmak suç. 
Savaş Karakaş Dalgıç, sualtı belgeselcisi 'Çocuklar ben bir batık buldum. Hadi hep beraber buna bakmaya gidelim' diyemezsiniz. 
Oğuz Aydemir TİNA-Türkiye Sualtı Arkeolojisi Vakfı Başkanı Batığı bildirmekle mükellefsiniz. Kanunlar oldukça katı. 
Nedim İrfanoğlu Eğitmen dalgıç O bölgeye dalış yaptım. Bahsedilen batık yok. 2 tane yuvarlak, ne olduğu belirsiz mancınık başı var. Bu bir palavra. Popüler olmak, şöhret kazanmak istiyor. Yakalansa ceza alır. 

'Çekemiyorlar' 
Aktansoy ise, "Bazı arkadaşlar, Gelibolu sualtı parkı projemize dahil etmediğimiz için bizi çekemiyorlar. Bölgede antik değerde 1 değil, 5 batık var. Duyurmak istedik. Bu batıklar yasak sahada değil" dedi. 
Aktansoy, batık bulduklarını Çanakkale Valiliği'ne bildirdiklerini söylerken, Valilik kendilerine bir bildirimde bulunulmadığını açıkladı. 


</TEXT>
</DOC>
