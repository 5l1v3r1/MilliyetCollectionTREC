<DOC>
<DOCNO> 358905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun20.html </URL>
<DATE> 2005/07/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kyoto'da anlaşma yok... Blair Tek suçlu ABD değil 
</HEADLINE>
<TEXT>

     İskoçya'da yapılan G-8 zirvesinin ilk ikili görüşmesini yapan ABD Başkanı George W. Bush ve İngiltere Başbakanı Tony Blair, sera gazları salınımının azaltılmasını öngören ve ABD'nin karşı çıktığı Kyoto anlaşmasıyla ilgili tartışmalara girmek istemediklerini bildirdiler. 
     Bush, görüşmeden sonra düzenlenen basın toplantısında, sözlerine, dün geçirdiği bisiklet kazasına esprili şekilde atıfta bulunarak, "Bisiklete binmek için güzel bir gün, dün de öyleydi" diye başladı. 
     Ülkelerin ekonomilerini geliştirirken, bir yandan da çevreyi korumalarının esas alınmasını isteyen Bush, bunun için yeni teknolojilerin yeterli olacağını, artık Kyoto'nun temel stratejilerinin ötesine geçilmesi zamanının geldiğini söyledi. 
     Bush, G-8 ülkelerinin İskoçya zirvesinin önemli bir zirve olacağını, çünkü zirvenin önemli hedeflerinin bulunduğunu kaydetti. Sanayileşmiş ülkelerin Afrika'ya yapabilecekleri yardımların en önemli gündemi oluşturduğunu hatırlatan Bush, ülkesinin Afrika'ya verdiği destekle gurur duyduğunu söyledi. 
     Afrika'ya destek konusunda G-8 masasına bazı spesifik projeler de koyacaklarını belirten Bush, bunlar arasında sıtmayla mücadele ve kız çocuklarının eğitimi konularının bulunduğunu anlattı. Bush, Afrika'ya yardımlar bazında ticaret ve AIDS ile mücadele gibi konuların önemine de değindi. 
     Bush, tarım sübvansiyonlarının azaltılması konusunda ABD ile AB'nin birlikte çalışması gerektiğini de söyledi. 
     Başbakan Blair'in iklim değişiklikleri konusunu masaya yatırdığına dikkati çeken Bush, bunun önemli bir konu olduğunu, hep birlikte ileri bakılmasını sağlayacak bir uzlaşma sağlanması gerektiğini ifade etti. Bunun yolunun da ortada bir sorun olduğunu kabul etmek ve yapıcı bir yol bularak sorunu çözmek olduğunu belirten Bush, Başbakan Blair'in ABD'nin yanı sıra gelişmekte olan Çin ve Hindistan gibi ülkeleri de tartışma sürecine dahil etmesini son derece olumlu bir girişim olarak niteledi. 
     Bunu "son derece akıllıca bir tutum" diye niteleyen Bush, G-8 zirvesinde ülkelerin ekonomik büyüme potansiyelleri ve çevreye zarar vermeden bunun gerçekleştirilmesinin yolları üzerinde durulacağını ifade etti. 
     Teknolojiler üzerinde de durulacağını belirten Bush, ABD'nin iklim değişikliği konusundaki araştırmalar ve benzeri faaliyetler için yılda 20 milyar dolar harcadığını kaydetti. 
     Bush, Ortadoğu barışına ilişkin gelişmeleri daha da ileri götürmek için gerekli adımlar üzerinde durulacağını bildirdi. Bush, iklim değişikliğiyle ilgili bir soruyu yanıtlarken, ülkelerin ekonomilerini geliştirirken, bir yandan da çevreyi korumalarının esas alınmasını savundu. Bush, bunun için yeni teknolojilerin yeterli olacağını, artık Kyoto'nın temel stratejilerinin ötesine geçilmesi zamanının geldiğini belirtti. 
     ABD Başkanı Bush, açıklamasında, ABD ve diğer bütün gelişmekte olan ülkeleri içine alan bir uzlaşma noktasının bulunması gereğine de işaret etti. 
     Blair ise zirve sırasında Afrika ve iklim değişiklikleri gibi konularda verimli adımlar atılmasını umduklarını, Bush ile görüşmede bu konuların yanı sıra Irak, İran ve Ortadoğu barışı gibi konuları ele aldıklarını ifade etti. 
     İngiltere Başbakanı, bir soru üzerine, artık Kyoto tartışmalarına dönmenin bir anlamı bulunmadığını, bu zirvede herkesin üzerinde ayrı bir görüş sahibi olduğu Kyoto üzerinde durulmayacağını söyledi. 
     G-8 zirvesinde ileride nasıl bir anlaşma noktası bulabilecekleri üzerinde duracaklarını belirten Blair, "Bunu yapabilir miyiz bilmiyorum. Ama çalışacağız" dedi. 
     Blair, G-8'in çevre konusunda bütün sorunları çözme iddiasında bulunmadığını, şimdilik sorunların varlığını tespit ederek çözüm yönünde ileri adımlar atılmasına hazırlıklı olmayı sağlamaya çalışacaklarını ifade etti. 
     
     BLAIR TEK SUÇLU ABD DEĞİL 

     İngiltere Başbakanı Tony Blair, küresel ısınma sorunuyla ilgili olarak sadece ABD'yi suçlamanın yanlış olduğunu söyledi. 
     Blair, dün akşam resmi açılışı yapılan G-8 zirvesi için bulunduğu İskoçya'da gazetecilere yaptığı açıklamada, küresel ısınma tehdidi başarılı bir şekilde yok edilmek isteniyorsa, gelecek yıllarda zengin ve fakir ülkelerin birlikte çalışmasını istedi. 
     Çin ve Hindistan'ın, gelecek yıllarda ekonomilerinin gelişmeye devam etmesiyle çok büyük enerji tüketimleri olacağını kaydeden Blair, ''Onları Çin, Hindistan dünyanın iklimi konusunda tartışma dışında bırakmak yanlış olacaktır'' dedi. 
     Küresel ısınma sorununda sadece ABD'yi suçlamanın yanlış olduğunu savunan Blair, bu sorunla ilgili en gelişmiş ülkeleri bir araya getiren G-8 dışında diğer ülkelerle de anlaşmaya varılamaması durumunda, hiçbir zaman sorunun üstesinden gelinemeyeceğini kaydetti. Blair, insanlar için bu konuda suçlu olarak ABD'yi işaret etmenin çok kolay olduğunu, Çin ve Hindistan'ın da büyük enerji tüketicileri olacaklarını söyledi. 
     İngiltere Başbakanı, İskoçya'nın Gleneagles bölgesinde dünyanın sanayileşmiş en güçlü ülkelerini ABD, İngiltere, Kanada, Almanya, Fransa, İtalya, Japonya, Rusya bir araya getiren G-8 zirvesinin gündemine ağırlıkla olarak küresel ısınma ve Afrika'daki yoksulluğu koymuştu. 
     G-8 liderleri, iklim değişikliği konusunu yarın, ekonomileri gelişen beş ülkenin Brezilya, Hindistan, Meksika, Güney Afrika ve Çin liderleriyle de görüşmeyi planlıyor. 
     ABD, küresel ısınmaya yol açan sera etkisi yaratan gazların atmosfere salımının azaltılmasını öngören Kyoto anlaşmasını imzalamayı reddediyor. Çin'in de ABD'nin ardından sera etkisi yaratan gazları en fazla üreten ülkesi olduğu belirtiliyor. 
     Zirvede zorlu konu olacağı yorumları yapılan küresel ısınma konusunda çevreciler Blair'e, Bush imzalamayı reddetse de, liderlere güçlü bir açıklama yapmaları için baskı yapması çağrısında bulunmuştu. 
     
</TEXT>
</DOC>
