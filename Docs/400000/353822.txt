<DOC>
<DOCNO> 353822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/dunya/dun02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Olli Rehn AB sözünü tutacak 
</HEADLINE>
<TEXT>


AB Komisyonu'nun Genişlemeden Sorumlu Üyesi, müzakerelerin 3 Ekim'de başlaması için verdikleri taahhüde sadık olduklarını söyledi 

GÜVEN ÖZALP Brüksel 


Avrupa Birliği AB Komisyonu'nun Genişlemeden Sorumlu Üyesi Olli Rehn, 3 Ekim'de Türkiye'yle tam üyelik müzakerelerine başlanması konusunda verilen taahhüde sadık kalınacağını söyledi. Rehn, Birlik içinde yaşanan sorunların genişleme konusunu etkilemeyeceğinin de altını çizdi. 
Avrupa Politikalar Merkezi EPC tarafından düzenlenen "Genişleme Süreci Tehlikede mi " konulu bir konferansta konuşan Rehn, Türkiye'nin insan hakları ve demokratikleşme alanındaki sicilini güçlendirmesi gereğine vurgu yaptı. İnsan haklarının geriye dönüşüne izin verilmemesi gereken bir süreç olduğunun altını çizen Rehn, Türkiye'nin reform sürecini devam ettirmesi gerektiğini söyledi. Rehn, müzakereler için Türkiye'nin uyum protokolünü imzalaması gerektiğini de hatırlattı. Komisyon'un haziran sonunda müzakere çerçeve belgesini yayımlayacağını söyleyen Rehn, genişleme konusundaki planını, "şartlara uyum, sağlamlaştırma ve iletişim" olarak özetledi. Rehn, geçen hafta düzenlenen Brüksel Zirvesi'nin sonuç bildirisinde liderlerin genişleme sürecinin devam ettiğini teyit ettiklerini söyledi. 


</TEXT>
</DOC>
