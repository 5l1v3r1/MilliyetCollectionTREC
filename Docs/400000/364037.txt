<DOC>
<DOCNO> 364037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun31.html </URL>
<DATE> 2005/07/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Alman meclisinin önüne düşen pilotun evi yakınında ceset bulundu 
</HEADLINE>
<TEXT>

     Almanya'da federal meclis binasının önüne düşen uçağın pilotuna ait evin arazisinde bir ceset bulundu. 
     Almanya-Polonya sınırındaki ''Frankfurt an der Oder'' kenti polisi, Volker K. adlı pilotun Berlin yakınlarındaki Erkner semtinde bulunan evinin arazisinde bir ceset bulunduğunu bildirdi. 
     Berliner Morgenpost gazetesi, yarın yayımlayacağı haberde, cesedin Volker K'nın geçen hafta başından bu yana kayıp olan eşi Christina K'ya ait olduğunu yazdı. 
     Gazetenin bu haberini doğrulamak istemeyen bir polis sözcüsü, cesedin, evin arazisindeki bir kömür ambarında bulunduğunu ve plastik torbaya sarılı olduğu için kime ait olduğunu henüz söyleyemeyeceğini belirtti. 
     Volker K, eşinin kaybolmasıyla ilgili olarak polise verdiği çelişkili ifadeden sonra özel uçağıyla federal meclis binası üzerinde birkaç tur attıktan sonra binanın önündeki yeşillik alana düşmüştü. 
     Geride bir kız ve bir erkek çocuğu bırakan Volker K'nın, eşini öldürdüğü ve bu nedenle intihar ettiği sanılıyor. 
     
</TEXT>
</DOC>
