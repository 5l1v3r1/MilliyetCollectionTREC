<DOC>
<DOCNO> 354998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yasam/axyas01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dostu Ermeni Edward Taşçı öldü 
</HEADLINE>
<TEXT>


Soykırım iddialarına karşı Türkler'in yanında yer alan Ermeni asıllı Türk dostu Taşçı, 3 aydır tedavi gördüğü hastanede önceki akşam hayatını kaybetti 


Osmanlı Ermenisi anne - babanın oğlu olarak ABD'de dünyaya gelen Edward Taşçı, üç ay önce kaldırıldığı Long Island Yahudi Tıp Merkezi'nde hayata gözlerini yumdu. Bütün yaşamı Amerika'da geçmesine rağmen kendi gayretleriyle Türkçe öğrenen Taşçı, vasiyeti doğrultusunda, yarın New Jersey'deki Karaçay Türkleri'ne ait mezarlığa defnedilecek. Ancak önce Teaneck'teki Saint Marks Süryani Kilisesi'nde dini tören düzenlenecek. 

'Bana Türk dostu derler' 
20 yıldır Türk - Amerikan Dernekleri Federasyonu'nun halkla ilişkilerinden sorumlu olan 72 yaşındaki Taşçı, 'Vatanım' dediği Türkiye'ye olan sevgisiyle tanınıyordu. Türkiye'yi karalamaya çalışan tüm gruplara karşı Türk tezlerini savunan Taşçı, her yıl New York'taki Türk yürüyüşüne katılıp büyük bir Türk bayrağı taşıyordu. Taşçı, mektuplarını, "Bana Türk dostu derler" yazılı bir mühürle imzalıyor, ay yıldızlı kolye takıyordu. 

Plakası 'Vatan' 
Otomobilinin plakasını bile "Vatan" olarak seçen Taşçı, New York'taki evini de Topkapı Sarayı'nın minyatürü şeklinde inşa ettirmiş, içini Osmanlı esintileri taşıyan sayısız eşyayla süslemişti. Taşçı, paha biçilmez Türk sanat eserleri koleksiyonlarının yanı sıra geniş bir Türkçe taş plak koleksiyonuna da sahipti. 

Kitap yazmıştı 

1960'lardan bu yana ABD'deki Türk diplomatları tarafından saygı gösterilen bir isim haline gelen Edward Taşçı, "Bana Türk Dostu Derler - Ermeni İddiaları, Gerçek Söylenmeli" adlı bir kitap yazmıştı. Kitabın yeni baskısı mayısta tamamlanarak dağıtımı yapılmıştı. 


</TEXT>
</DOC>
