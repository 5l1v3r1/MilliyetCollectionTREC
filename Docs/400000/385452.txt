<DOC>
<DOCNO> 385452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun44.html </URL>
<DATE> 2005/10/10/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
İngiltere, Irak'taki asker sayısını azaltıyor 
</HEADLINE>
<TEXT>

     İngiltere Savunma Bakanı John Reid, Irak'taki İngiliz askerlerinin gelecek ayki rotasyonu çerçevesinde, bu ülkedeki İngiliz askerlerinin sayısının 500 azaltılarak, yaklaşık 8 bine ineceğini bildirdi. 
     Reid, Avam Kamarası'nda yaptığı konuşmada, Basra'daki iki küçük üssün de kapatılacağını kaydetti. 
     Bunların nispeten küçük bir düzenleme olduğunu ifade eden Reid, Londra'nın Irak'taki İngiliz askeri gücünde önemli değişiklikler yapmayacağını, yakın bir gelecekte bu ülkedeki asker sayısında önemli bir azaltmaya gitmeyeceğini ve İngiliz askerlerinin ne kadar gerekiyorsa bu ülkede o kadar kalacağını söyledi. 
     İngiltere Savunma Bakanı Reid, rutin bir rotasyon çerçevesinde gelecek ay başında İngiliz 7'nci Zırhlı Tugayı'nın, 12'nci Mekanize Tugayı'nın yerine geçeceğini belirterek, böylece Irak'taki toplam İngiliz askeri sayısının 500 azalarak, 8 bin civarında olacağını kaydetti. 
     Reid, bu değişikliğin Irak'ın güneyindeki İngiliz askeri gücünün yeteneğini ve etkinliklerini etkilemeyeceğini vurgulayarak, bunun Irak'taki asker sayısında önemli bir indirime gideceklerinin işareti olmadığını söyledi. 
     Irak'ta azaltılacak asker sayısının, Basra'daki iki üssün kapatılmasına, bazı eğitim görevlerinin Irak güvenlik güçlerine devrine ve görev değişikliği yapacak tugayların yapısal farklılıklarına bağlı olduğunu kaydetti. 
     İngiliz basınında, hükümetin, Afganistan'da NATO komutasındaki Uluslararası Güvenlik ve Destek Gücü'nün komutasının devralınacağı gelecek yıl Irak'tan önemli sayıda asker çekmeyi planladığı yönünde yorum haberler yer almıştı. 
     Bazı İngiliz siyasetçiler de Basra'da üç hafta önce İngiliz askerlerine yönelik saldırılar düzenlenmesiyle kentte gerilimin artmasından sonra Irak'tan asker çekmeyi düşünmenin zamanının geldiği yönünde açıklamalar yapmıştı. 
     
</TEXT>
</DOC>
