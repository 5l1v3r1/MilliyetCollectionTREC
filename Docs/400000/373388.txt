<DOC>
<DOCNO> 373388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo12.html </URL>
<DATE> 2005/08/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Alpay Özalan Milli Takım'a çağrılmış olmanın onurunu yaşıyorum 
</HEADLINE>
<TEXT>

     Milli futbolcu Alpay Özalan, uzun bir aradan sonra yeniden A Milli Futbol Takımı aday kadrosuna çağrılmış olmanın gururu ve onurunu yaşadığını söyledi. 
     Futbol yaşantısını Almanya Birinci Futbol Ligi Bundesliga takımlarından FC Köln'de sürdüren deneyimli oyuncu, kendisine ait resmi internet sitesi ''www.alpayozalan.com''da yaptığı açıklamada, ''Tekrar Avrupa'ya dönmenin, Bundesliga'da oynayacak olmanın ve en önemlisi tekrar milli takıma çağırılmış olmanın haklı gururunu ve onurunu yaşıyorum'' dedi. 
     Alpay, şunları kaydetti 
     ''Beni keşfederek Üçüncü Lig'den milli takıma kadar çıkaran ve beni Alpay Özalan yapan, milli takımımızın hocası Fatih Terim, beni uzunca bir aradan sonra tekrar ay-yıldızlı takımımıza davet etti. Ona ne kadar teşekkür etsem az. Ben de elimden ne geliyorsa, terimin son damlasına kadar mücadele ederek ve canımı dişime takarak onu ve milletimi mahçup etmemeye uğraşacağım.'' 
     
     ''EN İYİ TEKLİF TRABZONSPOR'DANDI, AMA..'' 
     FC Köln'e geçmeden önce kendisine en iyi transfer önerisini Trabzonspor'un yaptığını, ancak henüz Türkiye'de top oynamayı düşünmediği için kabul etmediğini vurgulayan Alpay, şöyle devam etti 
     ''Şenol hocama teşekkür ederek düşüncelerimi ve planlarımı anlattım. Sağolsun o da beni anlayışla karşıladı ve bana başarı diledi. Birçok teklif arasında en ciddi olanları Celtic ve FC Köln'nün teklifleriydi. Celtic'in teklifi maddi olarak çok daha iyi olmasına karşın menajerim Ahmet Bulut ve danışmanım Cüneyt Yalınkılıç ile oturarak benim kariyerim için Bundesliga'da top oynamanın daha doğru olacağına karar verdik ve ben böylece FC Köln ile sözleşme imzaladım. Umarım Allah utandırmaz ve umarım doğru olanı yapmışımdır.'' 
     
     KATAR'DAN GELEN MÜTHİŞ ÖNERİ 
     Kendisi için futbol yaşantısında tek önemli şeyin milli takım olduğunu vurgulayan Alpay Özalan, şunları kaydetti 
     ''Son 2 yıl içinde en özlediğim, en hasret kaldığım şey de bu oldu zaten. Tek amacım tekrar o ay-yıldızlı muhteşem formayı sırtıma geçirmek. İşte bu nedenle form durumumu, başarı ve başarısızlığımı herkesin yakından takip edebileceği Avrupa'yı tercih ettim. Gözden ırak olan gönülden de ırak olurmuş derler. Sırf bu yüzden Katar'dan gelen ve futbol yaşantım boyunca kazandığım para kadar para kazanabileceğim bir teklifi gözüm kapalı reddettim.'' Ayak başparmağındaki küçük bir iltihap nedeniyle 15 gün oynayamadığını, bu yüzden de davet edildiği Bulgaristan ile yapılan özel milli maçın kadrosuna katılamadığını belirten Alpay, bu hafta ilk kez Bundesliga'da forma giyeceğini, bu sezon Almanya ve milli takımda herkesin bambaşka bir Alpay izleyeceğini sözlerine ekledi. 
     
</TEXT>
</DOC>
