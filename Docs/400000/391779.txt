<DOC>
<DOCNO> 391779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur08.html </URL>
<DATE> 2005/11/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dünürlerinin yüzüne biber gazı sıkıp öz kızını kaçırdı 
</HEADLINE>
<TEXT>

     
     Emre KOŞAK- Erdoğan PAÇİN BURSA, DHA 
     
BURSA'da iki ay önce kaçarak evlenen kızı 18 yaşındaki Melek Şimşek'i iki kez zorla geri getiren öfkeli baba Güner Dönmez, sokak ortasında dünürlerinin yüzüne biber gazı sıkarak üçüncü kez kaçırdı. Kızını sürükleyerek otomobiline bindirip kayıplara karışan Dönmez her yerde aranıyor. 
     Olay, bugün öğlen saatlerinde merkeze bağlı Yıldırım İlçesi Siteler Mahallesi’nde meydana geldi. Ailesinin istememesine rağmen Melek Dönmez, gönlünü kaptırdığı 32 yaşındaki Mustafa Şimşek'e iki ay önce kaçarak evlendi, Şimşek soyadını aldı. Melek Şimşek, kayınpederi 56 yaşındaki Şifa ve yaşındaki Ayşe Şimşek'in evinde yaşamaya başladı. 
     Kızının bu şekilde evlenmesine gönlü razı olmayan baba Güner Dönmez, iki kez zorla geri getirdi, ancak Melek Şimşek her defasında eşinin evine döndü. Yaklaşan bayram öncesi kızını geri getirmekte ısrar eden Güner Dönmez, Davut Dede Mahallesi’nde oturduğu evinden sabah çıkıp, kızının birlikte yaşadığı dünürlerinin evinin önünde saklanıp beklemeye başladı. 
     Güner Dönmez, kayınvalidesi ve kayınpederi ile alışveriş yapmak için markete giden kızını, kolundan tutup kendisiyle gelmesini istedi. Kızının gelmemesine kızan Dönmez, kendisine müdahale eden dünürlerinin yüzüne biber gazı sırakarak etkisiz hale getirdi. 
     Kızını, kendisine ait 16 J 1467 plakalı otomobile sürükleyerek bindiren Dönmez, çevredekilerin şaşkınlığında gaz pedalına basıp hareket etti, kayıplara karıştı. Olayın şokundan kurtulduktan sonra Ertuğrulgazi Polis Merkezi’ne giden Ayşe ve Şifa Şimşek çifti, gelinlerini kaçıran, yüzlerine biber gazı sıkan Güner Dönmez’den şikayetçi oldu. Polis, öz kızını zorla kaçıran öfkeli babayı aramaya başladı. 
     
</TEXT>
</DOC>
