<DOC>
<DOCNO> 375074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko35.html </URL>
<DATE> 2005/09/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
'Zeytin Adası'nı uzun vadeli turizm yatırımları için değerlendireceğiz' 
</HEADLINE>
<TEXT>

     Zorlu Holding Yönetim Kurulu Başkanı Ahmet Zorlu, Tasarruf Mevduatı Sigorta Fonu'ndan TMSF satın aldıkları Zeytin Adası'nı, Zorlu Grubu'nun ''uzun vadeli turizm yatırımları'' için değerlendireceklerini bildirdi. 
     Zorlu, Zeytin Adası'nı satın almalarına ilişkin yaptığı yazılı açıklamada, Vestel ile elektronik ve beyaz eşya, Zorlu Tekstil Grubu ile tekstil, Zorlu Enerji Grubu ile enerji, Denizbank Finansal Hizmetler Grubu ile de finans sektöründe faaliyet gösterdiklerini, 1997 yılında Trabzon'da kurdukları Zorlu Grand Hotel ile de turizm sektöründe bulunduklarını anımsattı. 
     Karadeniz Bölgesi'nin ilk beş yıldızlı oteli olan Zorlu Grand'ı, Zorlu Grubu'nun kuruluş yıllarında ticaret hayatına atıldıkları ilk il olan Trabzon'un ihtiyaçlarını karşılayacak bir yatırım yapma düşüncesiyle kurduklarını belirten Zorlu, sonraki yıllarda turizm sektöründe bir yatırımlarının olmadığını kaydetti. 
     Türkiye'nin, Akdeniz çanağında turizm potansiyeli en yüksek ülke olarak gösterildiğini ve artan istikrarın, gelişen turizm kültürü ve endüstrisi ile birlikte sektörün önünün çok açık olduğunu düşündüklerini ifade eden Zorlu, şöyle dedi 
     ''Turizmin gelişmesi Türkiye'nin kendini tüm dünyaya doğru bir şekilde anlatması için de büyük önem taşıyor. Çok sayıda sektör turizmden olumlu etkileniyor. Türkiye'nin en önemli sorunlarından istihdam için de direkt ve dolaylı olarak çözüm sunuyor. Finans ve sanayi alanındaki performansımızı turizm sektöründe de sürdürmek, ülkemize yakışır işler yapmak istiyoruz. Zeytin Adası'nı bu alandaki uzun vadeli yatırımlarımız için iyi bir fırsat olarak değerlendirdiğimiz için satın aldık. Zorlu Grubu ülkesine fayda sağlayacak her alanda vardır.'' TMSF tarafından geçen yıl Kasım ayından bu yana dört kez satışa çıkarılan, ancak alıcı bulmayan Göcek'in 3.5 mil açığında bulunan Zeytin Adası için önceki gün gerçekleştirilen beşinci ihalede, Zorlu Grubu 15 trilyon 250 milyar lira teklif vererek adanın yeni sahibi olmuştu. 
     HÜL-RA-İRF 16 06 02 09 05 
     
</TEXT>
</DOC>
