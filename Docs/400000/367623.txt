<DOC>
<DOCNO> 367623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonsiy01.html </URL>
<DATE> 2005/08/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Şahin İktidarımızda bürokratlar en rahat çalışma ortamını buldu 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, iktidarları döneminde kamu kurum ve kuruluşları müdürlerinin en rahat çalışma ortamını buldukları ve AKP teşkilatlarından baskı görmedikleri görüşünü savundu. 
     Devlet Bakanı Mehmet Ali Şahin, CHP Antalya Milletvekili Nail Kamacı’nın AKP Antalya İl Başkanı Hamza Taş’ın kamu tesislerinde siyasi toplantı yaptığı iddialarına ve eğer AKP İl Başkanlığı’nın serbest kullanımına açılmış ise, diğer partilerin de bu imkanlardan yararlanıp yararlanamayacağına ilişkin soru önergesini yanıtladı. 
     Şahin, Antalya İl Başkanı Hamza Taş’ı savunarak, Taş’ın Özel Galip Önder Zihinsel Engelliler Rehabilitasyon ve Eğitim Merkezi’nce düzenlenen bir yemeğe katıldığını bildirdi. 
     Şahin, 3 Kasım seçimlerinden bugüne kadar AKP teşkilatları tarafından hiçbir şekilde hiçbir kamu kuruluşu tesisinin kullanılmadığını ifade etti. Bakan Şahin, iktidarları döneminde kamu kurum ve kuruluşlarının müdürlerinin en rahat çalışma ortamını buldukları ve hiçbir şekilde AKP teşkilatlarından siyasi baskı görmedikleri iddiasında bulundu. 
     Şahin, "Kamu kurum ve kuruluşlarının sosyal tesisleri Ak Parti teşkilatının hiçbir kademesi için özel kullanıma açılmamıştır. Bundan dolayı da diğer siyasi partilerin kullanımına açılması söz konusu olamaz. Ak Parti, iktidarı döneminde kamu kurum ve kuruluşlarının tesislerinin hiçbir zaman siyasilere açılmasını uygun görmemiş olup, 3 Kasım 2002 tarihinden bu yana uygulanan politikalar açık ve net ortadadır" dedi. 

ANKA 
     
</TEXT>
</DOC>
