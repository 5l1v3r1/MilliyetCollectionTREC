<DOC>
<DOCNO> 358721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur05.html </URL>
<DATE> 2005/07/06/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Kare kare yankesicilik 
</HEADLINE>
<TEXT>

     Fatih KARAÇALI ADANA, DHA 

ADANA’da gözüne kestirdiği kadınların çantalarından yankesicilik yapmaya çalışan 17 yaşındaki M.A., DHA kamerası tarafından dakika dakika görüntülendi. Yaklaşık iki saatte 6 kişiyi hedef seçen, ancak bir şey çalamayan M.A., çantasını açıp cüzdanını çalmak istediği öğretmenin nişanlısı tarafından suçüstü yakalanıp yoldan geçen polislere teslim edildi. 
     Adana'nın yoğun alış veriş merkezi olan Çakmak Caddesi’nde üstlenen M.A., özellikle dalgın olduğunu hissettiği kadınları gözüne kestirip takibe başladı ve İnönü Parkı’na kadar avlarını takip etti. İlk avını Yenicami önünde takibe başlayan M.A., cep telefonuyla konuşan genç kızı izlerken, bir haberden dönen DHA kameranının dikkatini çekti ve izlemeye alındı. Genç kızın, pantalon cebine koyduğu telefonu almak için fırsat kollayan M.A. yaklaşık 500 metre izlemesine rağmen başarılı olamadı. 
     İlk girişiminde amacına ulaşamayan M.A., bir süre gelip geçenleri izlemeye devam etti. Sohbet ederek yürüyen 2 genç kızı gözüne kestiren M.A., peşlerine düştü. Çakmak Caddesi’ne giren kızların peşinden ayrılmayan M.A., çantaya uzanarak açmak istedi. Bu sırada vitrinlere bakan kızlar, bir mağazaya girdi. Yaklaşık 15 dakika mağaza önünde bekleyen M.A., hedef seçtiği kızların çıkmasıyla yeniden peşlerine takıldı. Kültür Sokağı’na giren ve gümüş takı almak için tezgahlara bakan kızların alış verişlerini bitirmesini sabırla bekleyen M.A. bu girişiminden de başarılı olamayacağını anlayıp yeniden Çakmak Caddesi’ne çıktı. 
     Hızlı adımlarla kalabalıkta yürüyen bir kızın peşine düşen M.A., omuzundaki çantayı sezdirmeden açmaya çalıştı. Durağa kadar izlediği kızın dolmuşa binmesi üzerine amacına ulaşamayan M.A. koşar adımlarla Çakmak Caddesi’ne dönüp yeni kurban aradı. M.A.’nın dördüncü hedefi elele yürüyen genç bir çift oldu. Genç kızın sol omuzundaki çantanın fermuarını açıp elini sokarken farkedildiğini anlayan M.A., paniğe kapılmadan uzaklaştı. Çift olanlara anlam vermekte zorlandı. Yeniden av peşine düşen M.A., her iki elinde de poşet taşıyan anne ile kızın peşine düştü. Çakmak Caddesi’nden başlayıp İnönü Parkı’ndaki otobüs duraklarına gelene kadar birkaç teşebbüste çantayı açmayı başaran M.A., anne ile kızının otobüse binmesini bekledi. Bu sırada etrafına bakarak kendisiyle ilgilenilip ilgilenilmediğini kontrol eden M.A., durağa yanaşan otobüse binmek için harekete geçen annenin çantasına uzandı. Elini çantaya sokup cüzdanı almak isterken arkasını dönen kadın tarafından farkedilen M.A. bir kez daha eli boş kaldı. 
     M.A., son işinde sınıf öğretmeni S.K.’nin çantasından hırsızlık yapmak isterken nişanlısı B.C. tarafından fark edildi. B.C., hapçı olduğu izlenimi veren M.A.’yı suçüstü yakalayıp tartakladı ve olay yerinden geçmekte olan sivil polislere teslim etti. M.A. Beşocak Polis Merkezi’ne götürüldü. 
     
</TEXT>
</DOC>
