<DOC>
<DOCNO> 386851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/spor/aspo.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşudan farkı yok 
</HEADLINE>
<TEXT>



RIDVAN DİLMEN 
Açıkçası İsviçre beni rahatsız etti. Grubunu namağlup bitirmesi, zor kaybeden, savunması güçlü bir takım olduğunu açık seçik gösteriyor 

Klasik laflar vardır 'kim çıkarsa çıksın farketmez' gibi. Açıkçası İsviçre'den rahatsız oldum. Tabii ki, Milli Takım Fatih hoca ile yeni bir hava yakaladı. Oyuncuların kendine güveni geldi. Bu bir avantaj, ancak İsviçre'nin grubunu namağlup bitirmesi zor kaybeden, savunması güçlü bir takım olduğunu gösteriyor. Aşağı yukarı onların grubuyla bizimki benzer özellikler taşıyordu. İsviçre, Fransa gibi dünya devine İrlanda ile oynadığı maçın son saniyelerini telefonla dinlettirdi, "Acaba çıktık mı" diye. Zaten o grupta İsviçre, İsrail, İrlanda ve Fransa arasındaki maçlardan sadece bir galibiyet çıktı. İşte Fransa'nın İrlanda karşısında aldığı o galibiyet grubun şeklini belirledi. İki takım da yıpranarak geldi play - off'a. Teknik, taktik olarak İsviçre'yi iyi tanımadığım için yorum yapmayacağım. 

Buradan dönmeyelim 
Bir fıkra ile bitirmek istiyorum, Karadenizliler'in affına sığınarak... 
Temel ile Dursun baş başa kahvede çay içip dertleşirken, Amerika'ya gitmeye karar veriyorlar. Ancak bir lira paraları yok. 'Yüzerek gidelim' diyorlar. Atlıyorlar Trabzon'dan denize. Günler, haftalar, aylar, yıllar geçiyor. Sonunda New York'taki özgürlük heykeline ulaşıyorlar. Temel bir an yüzmeyi bırakıyor ve Dursun'a sesleniyor Ben çok yoruldum, hadi geri dönelim.. 
Biz de yüzdük yüzdük Dünya Kupası'nın kuyruğuna geldik. Buradan dönmeyelim. 



MEHMET DEMİRKOL 
İsviçre yenilenmiş ve yenilenmeye devam eden bir ekip. Soğukkanlı ve güvenli bir savunma oyunu oynuyorlar. Tarzları Yunanistan'a benziyor 

Hem rakip hem de ilk maçın yeri Fatih Terim'in gönlüne göre oldu. İklimin Oslo ve Bratislava'ya oranla Bern'de daha iyi olacağını düşünerek bu tercihi yapmıştı. 
Ancak bu işimizin kolay olduğu anlamına gelmiyor. Euro 96 yolunda Terim'i rahatlatan maç İsviçre'de 2-1 kazandığımızdı ama sıkıntıya sokan da Sami Yen'de kaybettiğimiz olmuştu. 
Bugün İsviçre yenilenmiş ve yenilenmeye devam eden bir takım. Avrupa çapında alt yaş gruplarında sürekli başarılar kazanıyorlar. Amaç evlerinde oynayacakları 2008'i kazanmak. Teknik seviyesi yüksek aç bir takım kurdular. Frei, Vonlanten, Gygax, Cabanas ve Senderos gibi genç yıldızlarını, Milanlı Vogel, Wicky gibi tecrübelerle biraraya getirdiler. Sağlam bir 4-4-2 4-5-1 kombinasyonuyla soğukkanlı ve güvenli bir savunma oyunu oynuyorlar. Bu oyunu Yunanistan'ınkine benzetebiliriz. Şampiyondan farkları rakip kaleye çok hızlı inebilmeleri. Özellikle de kanatlardan. Ama iyi golcülerine rağmen maç kazanmakta hala sıkıntı çekiyorlar. Grupta hiç yenilmediler ama kazandıkları maçlar da sadece Faroe ve Kıbrıs maçları. İsrail, İrlanda ve Fransa'yla bütün maçlarda berabere kaldılar. 

Deplasman dezavantaj 
Vogel takımın beyni. İyi bir baskı kurulduğu taktirde İsviçre'de onları bozmak zor olmaz. Yeter ki konsantrasyonumuz yüksek olsun. Ancak bana kalırsa ilk maçı dışarıda oynamak dezavantaj. 2 sebeple İkinci maçı içeride oynadığımızda seyirci baskısı ters tepebiliyor. Maç uzarsa deplasmanda atılan gol avantajı dengesizlik yaratıyor. 



Terim Ciddi olmak şart 
Milli Takımlar Teknik Direktörü Fatih Terim, İsviçre için "İyi bir ekip. Kesinlikle küçümsememek gerek" yorumunu yaptı. 
Terim, Dünya Kupası yolunda her maçın önemli olduğunu belirterek, "Her maçı ciddiye alıyoruz. Orada büyük seyirci desteğimizin olacağına inanıyorum. 
Eşleşmeden sonra rakibi küçümsemek, en büyük problemimiz. Biz bu hataya düşmeden, rakibimiz belli olur olmaz tüm ciddiyetimizle çalışmaya başladık. Her zaman gücünü yanımızda hissettiğimiz taraftarlarımızın desteğiyle, play-off'u da geçerek Dünya Kupası finallerine gideceğimize inancımız tam" dedi. 


RAKİBİMİZİ TANIYALIM Yükselişe geçti 

İsviçre, genç ve tecrübeli isimlerin karmasından oluşan yeni kadrosuyla, agresif ve istekli bir futbolu benimsiyor, çıtasını sürekli yükseltiyor. 
Teknik direktör Köbi Kuhn takımda Hamburglu Wicky, Rennesli Frei, Baselli Müller, Stuttgartlı Magnin, Milanlı Vögel gibi tecrübeli isimlerin yanına B.Leverkusen'den Barnetta, Bredalı Vonlanten, Arsenalli Senderos, B.Dortmundlu Degen gibi genç yetenekleri monte etti. Kırmız-beyazlı takımın defansı da sağlam. Grupta 18 gole karşın kalesinde 7 gol gören İsviçre, kaledeki 34'lük tecrübeli isim Züberbühler ile maçlarını namağlup tamamladı. Ancak dört galibiyetini de Faroe Adaları ile Kıbrıs Rum Kesimi'ne karşı alabildi. Fransa, S.İrlanda, İsrail gibi takımlarla ikişer maçta da berabere kalırken en fazla iki gol bulabildi. 
Dünya Kupası'na en son 1994'te giden İsviçre, toplam altı kez finallerde yer aldı. Türk asıllı Hakan ve Murat Yakın kardeşler, sakatlıkları nedeniyle son maçlarda yer alamadılar. Barajın ilk maçında kart cezalısı Wicky de forma giyemeyecek. İsviçre ile tarihte yaptığımız 12 maçın 6'sını kazanıp, 3'er beraberlik ve mağlubiyet aldık. 

Golcülere dikkat 

İsviçre forvetinde biri genç, biri tecrübeli iki tehlikeli isim var. Milli takımın en golcü ismi olan 26 yaşındaki Alexander Frei, 40 kez giydiği milli forma altında 22 gol attı. Breda'da oynayan 19 yaşındaki Johan Vonlanten ise 15 kez oynadığı milli takımda beş gole imzasını attı. Diğer golcü isimler ise Arsenalli Ricardo Cabanas, bu sezon PSV'den Milan'a giden Johann Vögel ve Lille'de oynayan Daniel Gygax. 

Kuhn Yeni bir sayfa 

İsviçre Milli Takımı Teknik Direktörü Jacob Kuhn da zor bir eşleşme ile karşı karşıya kaldıklarını belirtti. Kuhn, "Biz grupta hiç maç kaybetmedik. Ama Türkiye karşılaşması ile yeni bir sayfa açılacak. Çok iyi futbolculardan kurulu bir takım. Avrupa'da yaşayan bir çok Türk vatandaşı da kendi takımlarını sonuna kadar destekleyeceklerdir. İlk maçın İsviçre'de olması avantaj mı, dezavantaj mı bunu 12 Kasım günü sahaya çıkınca göreceğiz" ifadelerini kullandı. 

Bıçakcı memnun 

Futbol Federasyonu Başkanı Levent Bıçakcı, rakiplerini tanıdıklarını ve iki maçı da kazanarak, Almanya'ya gitmek istediklerini söyledi. Bıçakcı, kura çekimi öncesinde çıkacak takım konusunda bir beklentisinin bulunmadığını belirterek, "Hangisi çıkarsa çıksın diyordum. İsviçre, tanıdığımız bir takım. İlk maçı da deplasmanda oynamanın avantajına sahibiz. Ancak, İsviçre'nin grubunda yenilgisi yok. Yurt dışında oynayan oyuncuları var. Bern'deki statlarında da taraftarlarıyla kucaklaşan bir takım. Ancak bizim de avantajlarımız var. Şansımızın iyi olduğuna inanıyorum" diye konuştu. 

Erzik de çekiniyor 

UEFA Asbaşkanı Şenes Erzik de İsviçre'nin çok genç, hırslı ve başarıya aç oyunculardan kurulu bir ekip olduğunu söyledi. Erzik, kura çekimi öncesinde kendisinin Slovakya'yı tercih ettiğini belirterek, "Açıkcası İsviçre'yi istememiştim. Frei gibi genç ve futbol piyasasına yeni çıkmış oyuncuları var. Bu bakımdan vizyonları geniş takımların rakip olmasını istemem. İsviçre'nin olanakları bir Slovakya'da yok. Norveç de eski gücünde değil" dedi. Şenes Erzik, FIFA ve UEFA'nın merkezinin İsviçre'de bulunması, FIFA Başkanı Joseph Sepp Blatter'in de İsviçreli olmasının önemli olmadığını kaydetti, "Kafamda hiçbir şüphe yok" diye konuştu. 

Türkyılmaz Türkiye şanlı 

İsviçre Milli Takımı ve Galatasaray'ın eski oyuncusu Türk asıllı Kubilay Türkyılmaz, Türkiye'nin Almanya'ya daha yakın olduğunu savundu. Kubilay Türkyılmaz, İsviçre'nin genç oyunculardan kurulu bir takım olduğunu belirterek, "2-3 yıldız oyuncusu var. İsviçre, kurada Türkiye'nin değil, İspanya'nın çıkmasını istiyordu. Seyirci atmosferi açısından Türkiye'yi istemiyorlardı. Bana göre Türkiye deplasmanda tek forvetle oynamalı" dedi. 

Blatter'in gönlü Türkiye'de 

Türkiye'nin, İsviçre ile eşleşmesi, FIFA'nın İsviçreli Başkanı Sepp Blatter ve Almanya Futbol Federasyon Başkanı Beckenbauer tarafından heyecan verici bir maç olarak yorumlandı. Blatter, Milli Takımımız'ı favori gösterirken, "Türkiye'nin Almanya'da olmaması için hiçbir neden yok. Fatih Terim olumlu bir hava getirdi. İstatistiklere bakıldığında, İsviçre de son 15 maçını kaybetmedi. Ama istatistikler böyle söylese de, Türkiye çok güçlü bir takım, çok profesyoneller ve çok kaliteli oyuncuları var. Ayrıca Almanya'da milyonlarca Türk yaşıyor ve ülkelerini burada tabii ki destekleyeceklerdir. Türkiye eğer finallere kalmaya hak kazanırsa, Almanya organizasyon komitesi için de çok iyi olacaktır" dedi. Beckenbauer de "Tüm dünya bu eşleşmeyi izleyecek" yorumunu yaptı. 

'Yolumuzdan dönmeyiz' 

Kura çekimine Fatih Terim'in yardımcıları Mehmet Özdilek ve Oğuz Çetin ile birlikte katılan Genel Sekreter Lütfi Arıboğan, Türkiye'rin zorlu bir yoldan buralara kadar geldiğine işaret ederek, "Hedefimiz Almanya, bizi yolumuzdan döndüremezler" diye konuştu. 

İlk maç İsviçre'de 
Türkiye, ilk maçını 12 Kasım Cumartesi İsviçre'de yapacak. Rövanş ise 16 Kasım Çarşamba İstanbul'da olacak. Kurada İspanya, Slovakya ile Çek Cumhuriyeti de Norveç ile eşleşti. 


</TEXT>
</DOC>
