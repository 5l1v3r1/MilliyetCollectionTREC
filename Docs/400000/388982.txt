<DOC>
<DOCNO> 388982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun13.html </URL>
<DATE> 2005/10/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Pamuk'tan Erdoğan'a eleştiri Zayıflık ve kararsızlıktan dolayı kabahatli 
</HEADLINE>
<TEXT>

     Yazar Orhan Pamuk, Başbakan Recep Tayyip Erdoğan’ın, hakkında dava açılmasıyla bir ilgisi bulunduğuna inanmadığını belirtmekle birlikte bunu mümkün kılan iklimin oluşturulmasına yardımcı olduğunu ima etti. Pamuk "Onu Erdoğan zayıflığı ve kararsızlıktan dolayı kabahatli buluyorum" ifadesini kullandı. 
     New York Times yazarlarından Stephen Kinzer, Orhan Pamuk olayına ilişkin yazısında Pamuk hakkında dava açılmasının Türkiye ile AB arasındaki müzakereleri karmaşıklaştırdığını savunurken, Pamuk ile yaptığı söyleşiye de yer verdi. 
     
     SUÇLAMALAR SKANDAL, UTANÇ VERİCİ 

     Hakkındaki suçlamaları "skandal, utanç verici" olarak nitelendiren Pamuk da, Türklerin "hassas" konularda ne düşündüklerini söylemelerini önlemek istendiğini de savundu. Türkiye’de tabuların hala yasalarla korunduğunu öne süren Pamuk, Başbakan Erdoğan’ın, hakkındaki suçlamaların arkasında olduğuna inanmadığını da söyledi. 
     Buna karşın, Erdoğan’ın buna olanak veren iklimin oluşturulmasına yardımcı olduğunu ima eden Pamuk, Erdoğan için şunları söyledi 
     "Zayıflığı ve kararsızlıktan dolayı kendisini kabahatli buluyorum. Bu yılın başında kendi partisinin bazı üyeleri dahil olmak üzere, AB projesine yönelik bir dalga milliyetçi olay ve saldırılar oldu. Sorun ile yüzleşmedi ve AB karşıtı milliyetçilik ile hoşgörü arasında net bir çizgi çizmedi. Konudan kaçmaya çalıştı." New York Times’e konuşan Dışişleri Bakanı Abdullah Gül de, Pamuk hakkındaki suçlamaları olumlu karşılamadığını ortaya koyarken, "Bunlar iyi şeyler değildir. İfade özgürlüğü Türkiye’de güvence altında. Eğer bir savcı bir dosya açarsa bunun davanın bittiği anlamına gelmez. Yargıçlar karar verecek" diye konuştu. 
     Dünyanın çoğunun bir "soykırım" olduğunu düşünürken, Türkiye’nin bunu kabul etmediğini kaydeden Kinzer "Sayın Pamuk’un yargılanması, Avrupalılara, uzun bir süre askerler tarafından hükmedilen muhafazakar bir toplum olan Türkiye’nin artık insan haklarını ve ifade özgürlüğünü kucakladığını göstermeye istekli Başbakan Recep Tayyip Erdoğan ve diğerler açısından çok rahatsız edici" yorumunu yaptı. 
     Orhan Pamuk da, AB’deki Avrupa Anayasası referandumlarının seçmenlerin genişleme konusunda giderek daha sinirli olduklarını gösterdiğini belirterek üyelik için "Bu, Müslüman Türkleri almak ve kardeş gibi muamele yapmak demektir. Bunu yapmak istemiyorlar. 
     Maalesef çok fazla Türk karşıtı duygular var. Ve giderek daha milliyetçi olan Türkiye’de insanlar bunu görüyor ve tepki gösteriyor. 
     Türkiye’nin katılma olasılığını daha da zor kılıyor" değerlendirmesini yaptı. 

ANKA 
     
</TEXT>
</DOC>
