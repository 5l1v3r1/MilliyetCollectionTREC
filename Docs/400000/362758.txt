<DOC>
<DOCNO> 362758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy05.html </URL>
<DATE> 2005/07/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rektör'ün evinde arama TBMM gündeminde... 
</HEADLINE>
<TEXT>

     CHP Ankara Milletvekili Mehmet Tomanbay, Yüzüncü Yıl Üniversitesi Rektörü Prof. Dr. Yücel Aşkın’ın Cumhuriyet Başsavcılığı’nın kararıyla evinin ve güzel sanatlar fakültesindeki odasının aranması konusunu soru önergesiyle TBMM gündemine getirdi. 
     Tomanbay, İçişleri Bakanı Abdülkadir Aksu tarafından yanıtlanması istemiyle TBMM Başkanlığı’na sunduğu soru önergesinde, basında, Van Yüzüncü Yıl Üniversitesi Rektörü Prof. Dr. Yücel Aşkın’ın evine polis tarafından baskın yapılarak bazı evrak ve kaçak tarihi eserler arandığına yönelik haberler çıktığını anımsattı. 
     "Ciddi iddialarla gerçekleştirilen polis baskını sonucunda gerçekten ciddi bulgulara ulaşılıp ulaşılmadığını, ulaşıldı ise ne tür yasa dışı belge ve dokümanların bulunduğunun açıklanmasını isteyen Tomanbay, önergesinde şu sorulara yer verdi. 
     "Rektör makamına ulaşmış profesör unvanlı bir bilim adamının evine yapılan bu baskın hangi ciddi ihbara dayanılarak yapılmıştır, ihbarı yapan kişi ya da kişiler kimlerdir 
     Bundan sonra yapılan her ihbar ciddiye alınarak devletimizin üst düzey yöneticilerinin evlerine de bu tür baskınlar yapacak mısınız 
     Eğer her ihbarı ciddiye almayarak baskınlar yapmayacaksanız ve Rektör Prof. Dr. Yücel Aşkın’ın evinden de ciddi yasa dışı belge ve dokümanlar bulunmadıysa hem bu mesnetsiz ihbarı yapan ya da yapanlar hakkında ve hem de ciddiyeti tartışmalı bir ihbarla böyle bir baskına izin verenler hakkında gerekli yasal işlemleri başlatacak mısınız 
     Ülkemizin saygın bir bilim adamı ve rektörünün evine yapılan bu polis baskınının hukuk devletimize ve hukuk kurumlarımıza olan saygı ve güveni azaltacağını, üniversitelerimizin bilimsel saygınlığına zarar vereceğini düşüyor musunuz 
     Eğer bu polis baskınının altında ciddi adli gerekçeler bulunmaz ise bu baskının Atatürkçü ve laik kimliği ile tanınan sayın Rektörü ve üniversitemizi yıpratma amaçlı bir siyasi uygulama olduğunu düşünür müsünüz " 
     
</TEXT>
</DOC>
