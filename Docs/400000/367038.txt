<DOC>
<DOCNO> 367038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy04.html </URL>
<DATE> 2005/08/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ermenilerden Türkiye'ye büyük ilgi... 
</HEADLINE>
<TEXT>

     Ermenistan’dan Türkiye’ye bu ülkeden gelen turist sayısı yılın ilk 6 ayında artış gösterdi. Türkiye’ye gezi turları düzenleyen Ermenistan seyahat acentası "United Travel"ın sahibi bayan Nune Mkrtchyan, Türkiye’ye yönelik yoğun ilgiye dikkat çekerek, uçak seferlerinin yanında Türkiye’ye otobüs seferleri de düzenlemeyi planladıklarını söyledi. 
     "Ermeni soykırımı" iddiaları nedeniyle Türk-Ermeni ilişkileri siyasi alanda gerilse de, Ermeniler Türkiye’yi tatil bölgesi olarak tercih ediyor. Kültür ve Turizm Bakanlığı verilerine göre, 2003 yılının ilk 6 ayında 8 bin 182 olan Ermenistan’dan gelen turist sayısı, 2004 yılının 
     ilk 6 ayında 12 bin 321’e, bu yılın ilk yarısında da 13 bin 4’e yükseldi. Böylece bu yılın ilk 6 ayında Ermenistan’dan Türkiye’ye gelen turist sayısında 1213 kişilik artış görüldü. United Travel’in sahibi Mkrtchyan, "Türk ve Ermeni Kadınları" Dergisi’ne yaptığı açıklamada, Ermenistan’dan Türkiye’ye yoğun bir gezi talebi olduğunu ifade ederek, İstanbul’un yanında Antalya’ya da direkt uçuş seferi ve otobüsle seyahat düzenlemeyi planladıklarını kaydetti. 
     
     BÜROKRASİ, MESAFE, FİYAT 
     Mkrtchyan, Ermenilerin tatil için Türkiye’yi tercih etmelerinin nedenlerini "Havaalanında vize alma kolaylığı, direkt kısa uçuş, makul fiyatlarda iyi hizmet" olarak sıraladı. 
     Antalya’nın daha çok dinlenme ve tatil merkezi olduğunu ifade eden Mkrtchyan, gezi programı olarak ise zengin turistik yerleri olan İstabul’u tercih ettiklerini dile getirdi. 
     İstanbul’da Büyükada’nın kendisini çok etkilediğini de belirten Mkrtchyan, özellikle Ada’da bir Ermeni Kilisesi’ni görmekten mutlu olduğunu ifade etti. 
     
</TEXT>
</DOC>
