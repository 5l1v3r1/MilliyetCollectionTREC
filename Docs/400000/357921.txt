<DOC>
<DOCNO> 357921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz festivali Milliyet Sanat'ta 
</HEADLINE>
<TEXT>


Milliyet Sanat dergisinin Temmuz 2005 sayısı çıktı. Dergide, kapağa taşınan 12. Uluslararası İstanbul Caz Festivali dosyasının yanında, zengin kültür, edebiyat ve sinema yazıları yer alıyor 


Milliyet Sanat Dergisi, temmuz sayısında 12. Uluslararası İstanbul Caz Festivali'ni kapağına taşıdı. Derginin müzik sayfaları Caz Festivali ile de sınırlı değil. Türkçe rock müziğinin yükselişi üzerine müzik eleştirmenlerinin görüşlerini de içeren geniş bir dosyanın yanı sıra Oasis ve Coldplay portreleri de temmuz sayısında okuyabileceğiniz konular arasında. 

51. Venedik Bienali 
Bu ay televizyon sayfaları Türkiye televizyonlarında yayınlanan dizilerdeki istikrar kavramına ayrıldı. Kültür sayfalarında Slavoj Zizek'i tanıtan yazı yer alıyor. Sinema sayfalarında çizgi roman uyarlamalarını ve Haydarpaşa Garı'nın fon olarak kullanıldığı filmleri okuyabilirsiniz. 
Devlet Tiyatroları'nın 81 il merkezine ve 150'yi aşkın ilçeye gidecek olan turnesi, Semiha Berksoy, Hüseyin Çağlayan ve Bülent Şangar'ın eserlerinin de sergilendiği 51. Venedik Bienali Milliyet Sanat'ta. 

Murat Belge ile söyleşi 
22. Dünya Mimarlar Birliği Kongresi ile ilgili ayrıntıları ve 'Amerika'ya Karşı Eylemleri Destekleme Komitesi' tutanaklarında yer alan edebiyatçıları da derginin temmuz sayısında bulabilirsiniz. 
Edebiyat sayfalarında ise Kurtuluş Kayalı'nın Şerif Mardin'in düşün dünyası üzerine kaleme aldığı yazısının yanı sıra, Hıfzı Topuz ile "Fikret Mualla", Murat Belge ile de "Osmanlı'da Kurumlar ve Kültürler" adlı yeni kitabı üzerine söyleşiler bulunuyor. 

Damardan ve kenardan caz 

Derginin her tür caz dinleyicisine hitap eden kapak dosyası 12. Uluslararası İstanbul Caz Festivali'nin bu yılki dev konukları Tori Amos ve Elvis Costello ile açılıyor. Klasik cazın üstatları Charlie Haden, David Sanborn ve caz vokalinin önde gelen ismi Dianne Reeves üzerine Sevin Okyay'ın kaleme aldığı ayrıntılı bir inceleme, kapak dosyasının diğer ara başlıkları içinde yer alıyor. Yine aynı dosya içinde festivalin kaçırılmaması gereken 10 konserini de bulabileceksiniz. 


</TEXT>
</DOC>
