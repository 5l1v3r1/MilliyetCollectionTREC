<DOC>
<DOCNO> 381272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/ekonomi/eko09.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Geniş marjlarda hareket izlenecek 
</HEADLINE>
<TEXT>


Önümüzdeki haftanın en önemli gündem konusu Ereğli olurken, piyasa da Ereğli öncülüğünde kendine yön çizecek 

Zeynep Candan Aktaş 

İMKB 100 Endeksi hafta içinde en yüksek 34.014 en düşük 33.021 seviyesini görürken kapanış 33.250'den gerçekleşti. 33.774'teki direnci kırmaya dönük çabalar 34.000'lerin görülmesini sağlasa da endeks tekrar 33.000'lere doğru geri çekildi. 
Geçen hafta Almanya'da yapılan seçimlerde Schröder ve Merkel'in birbirlerine ciddi bir üstünlük sağlayamamaları seçimin halen gündemde kalmasına neden oldu. Hafta içinde FED'in beklenildiği gibi ölçülü faiz artırımlarına devam ederek 0.25 puan artırıma gitmesiyle ABD'de faizler 3.75'e ulaştı. İçeride ise gündemin en önemli konu başlıkları Galataport ihalesi ve Uzanlar'ın şirketlerinin satışına başlanmış olmasıydı. 
Önümüzdeki hafta başında Ereğli'de son teklifler alınacak. Daha sonraki hafta da AB ile müzakerelerin sonuçlanacak olması bu iki haftanın piyasalar açısından önemli olduğunu gösteriyor. İMKB'de geniş marjlarda dalgalanmalar izlenebilecek olması yatırımcıların dikkatli olmasını gerektiriyor. Teknik analiz açısından iki haftalık yükselen trendin kırılması 33.000 desteğini öne çıkardı. 
Halen orta ve uzun vadeli çıkış trendinin sürmesi kısa süreli k r realizasyonlarıyla çıkışın sürebileceğine işaret ediyor. Ancak kısa vadeli göstergelerde izlenen satış baskısı ve uzun vadelilerin zirveyi onaylamama eğilimi cari seviyelerde dikkatli olunmasını gerektiriyor. Yani soru işaretleri çoğalmaya başladı. 
Diğer taraftan nisanda 22.900'lerden başlayan çıkışta en yoğun işlem hacmi yaşanıyor. Bu hacimin devam etmesi yeni zirve olasılığını artırsa da geçen hafta 34.000'leri kıracak güce ulaşamaması da gözden kaçırılmamalı. 
Önümüzdeki hafta büyük olasılıkla geniş marjlarda aşağı-yukarı hareketlilik izlenebilir. Aşağıda destekler 33.000 ve 32.000'lerde iken yukarıda dirençler 33.600 ve 34.000'de. 
Bol kazançlı haftalar dileğiyle. 


</TEXT>
</DOC>
