<DOC>
<DOCNO> 389055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur01.html </URL>
<DATE> 2005/10/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Üsküdar'da iki katlı ahşap bina yandı... 
</HEADLINE>
<TEXT>

     Üsküdar'da, madde bağımlısı kişilerin barındığı 2 katlı ahşap bir bina, çıkan yangında kullanılamaz hale geldi. 
     Selvili Caddesi Yeni Dünya Sokak'ta bulunan ve sahiplerince uzun süredir kullanılmadığı belirtilen 2 katlı ahşap binada, sabah saatlerinde yangın çıktı. Kısa sürede büyüyen alevlerin binanın tamamını sarması üzerine olay yerine, Üsküdar, Kadıköy ve Çengelköy itfaiye ekipleri gönderildi. 
     Öncelikle yangının çevredeki binalara sıçramaması için çaba harcayan itfaiye ekipleri, merdiven aracılığıyla binanın üst kısmına çıkarak havadan ve yerdeki çeşitli noktalardan yangına müdahale ettiler. 
     Yangının güçlükle söndürülmesine rağmen çöken bina, tamamen kullanılamaz hale geldi. Oluşan sıcaklık yüzünden bu binanın yakınında yer alan bazı binaların camları çatladı. 
     Bu arada bazı vatandaşlar, yanan binada madde bağımlısı kişilerin kaldığına dikkat çekerek, yangının bu kişilerce çıkartılmış olabileceğini öne sürdüler. 
     
</TEXT>
</DOC>
