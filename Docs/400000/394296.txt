<DOC>
<DOCNO> 394296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yasam/axyas02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççı dehşeti 
</HEADLINE>
<TEXT>


Kapkaççıların saldırısına uğrayan İclal Ülker, çantasını bıraktı. Ancak paltosu kapkaççıların kullandığı otomobilin tekerleğine dolandı. Saldırganların otomobille sürüklediği Ülker öldü 

Gökhan Karakaş 

Kartal'da, iki çocuk annesi İclal Ülker 58 , dün sabah kapkaççıların saldırısına uğradı. Direnmeyip çantasını bıraktı, ancak paltosu tekerleğe takılınca vatandaşların gözleri önünde 300 metre sürüklenerek öldü. Kapkaççılar ise otomobili terk ederek kaçtı. 
Cevizli Tekel Sigara Fabrikası Araştırma Enstitüsü Şube Müdürü olan iki çocuk annesi Ülker, dün 08.45'te Kızılay Bulvarı Petrol İş Caddesi'nde 34 AZ 7385 plakalı otomobilini park ettikten sonra indi. 

Çantasını aldılar 
İddiaya göre bu sırada yanına yaklaşan 34 AZ 3487 plakalı otomobilin arka camından sarkan bir kişi, Ülker'in çantasını asılıp aldı. Ancak üç kapkaççının bulunduğu otomobil, Ramiz Meral'in idaresindeki 34 TEL 04 plakalı taksiye çarptı. Kaza nedeniyle kaçış istikameti kapanan kapkapçılar geri manevra yapınca, cama asılı kalan Ülker'in paltosu otomobilin arka tekerine dolandı. Buna rağmen otomobil yoluna devam edince, Ülker sürüklenmeye başladı. 

Çığlığa aldırmadılar 
Ülker'in çığlıklarına tanık olanlar bağırarak otomobili durdurmaya çalıştı. Kapkaççılar, ikazlara rağmen kaçmaya devam ederek Ülker'in otomobilin altında ezilmesine neden oldu. 
Karşıdan gelen ekip otosunu görünce ara sokağa giren kapkaççılar, otomobili terk edip kaçtı. Vatandaşlar tarafından otomobilin altından güçlükle çıkarılan Ülker kurtarılamadı. 
Görgü tanıkları, Ülker tekerleklerin arasında olmasına rağmen kapkaççıların otomobille kaçmaya devam ettiklerini söyledi. 

Aracı çaldılar 
Saldırganların kullandığı 34 AZ 3487 plakalı otomobilin 6 Kasım'da çalındığı belirlendi. Kartal'da alışverişten dönen Selahattin - Gönül Ağlar çiftinin üzerine atlayan 2 saldırganın, çifti darp ettikten sonra otomobili alıp kaçtığı kaydedildi. Otomobilin içinde de bir çift sahte plaka bulundu. 


</TEXT>
</DOC>
