<DOC>
<DOCNO> 359725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karacan Kürtlere özel bankaya göz yumulur mu 
</HEADLINE>
<TEXT>


Eski SPK Başkanı Ali İhsan Karacan, neden İslami bankacılık yapılamayacağını, 'Biri çıkıp 'Kürt bankası kurdum, Kürtler parasını başka yere yatırmasın' dese sistem bunu kabul eder mi ' diye anlattı 

ÖNDER YILMAZ Ankara 

Eski Sermaye Piyasası Kurulu SPK Başkanı Ali İhsan Karacan, Türkiye'de İslami holdingler dahil hiçbir kurumun siyasi ya da dini görüşe dayanarak para toplayamayacağını belirterek, "Bugün çıksa birisi, 'Ben bir Kürt bankası kurdum. Ey Kürtler paranızı öteki bankalara yatırmayın' dese, sistem böyle bir şeyi kabul edebilir mi " dedi. 
Karacan, kamuoyunda "İslami holding" olarak ifade edilen bazı holdinglerin izinsiz hisse senedi satarak vatandaşların mağduriyetine yol açmasını araştıran TBMM Araştırma Komisyonu'nda çarpıcı açıklamalarda bulundu. AKP milletvekillerinin "28 Şubat döneminde talimatla bu holdinglerin üzerine gidilip gidilmediğine" ilişkin sorularını yanıtlayan Karacan, "MGK'dan ne bana, ne de bir SPK üyesine yazı, telefon talimatı gelmiştir. Telefon kayıtları ortadadır. Bu işin 28 Şubat'la da ilgisi yoktur" diye konuştu. Karacan, İslami holdinglerin 28 Şubat sürecinde durumlarını politik sürece çekerek mazlum rölü oynamak istediğini savundu. 

'Siyasi işlem olmadı' 
SPK'nın siyasi düşünce nedeniyle hiç kimse hakkında işlem yapmadığını vurgulayarak, İslami holdinglerin para toplamasının yanlışlığını "Kürt bankası" örneğini vererek anlatan Karacan, şöyle konuştu 
"SPK için kanun, kural önemli. Bana ne, hangi düşünceden olursa olsun şirketler kurallara uymak zorundadır. İnsanların bir takım düşüncelerinin istismar edilmesi son derece yanlış. Bugün çıksa birisi, 'Ben bir tane Kürt bankası kurdum. Ey Kürtler paranızı getirip öteki bankalara yatırmayın deseler, böyle bir şeyi sistem kabul edebilir mi, doğru mu olur İnsanlar kurallara uyacak." 

'ABD'deki gibi trenden inenler de toplanmalı' İslami holding sorununun çözümü için mevcut yasal düzenlemeleri yetersiz bulan Karacan, iki öneride bulundu. Bu şekilde toplanan paralara tedbir koyma ve toplayanların mal varlıklarıyla da sorumlu olmaları gerektiğini ifade eden Karacan, şunları söyledi 
"ABD'de yüksek mahkeme, 'iflas masası oluşturuyorum, bu iflas masasına, sistemin başladığı günden itibaren çıkanları da dahil ediyorum, çıkanlar da girecekler sisteme ki, bu sistemden yararlanmış olanlar bir haksız zenginleşmeye neden olmasın' diyor. Bu rasyonel çözümdür. Toplanan paralara el konulsa, mevcut para hak sahiplerine geri verilirdi. Eksik kalan kısım için de sorumluların mal varlığından tahsilatlarla yapılabilirdi. ABD'deki gibi bir uygulama olsa, trenden inenleri de toplayıp sisteme dahil etmek mümkün olurdu." 
Karacan, ikinci olarak da holding hisselerinin borsaya kote ettirilmesi önerdi. 


</TEXT>
</DOC>
