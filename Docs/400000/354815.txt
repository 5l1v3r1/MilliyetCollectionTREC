<DOC>
<DOCNO> 354815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo19.html </URL>
<DATE> 2005/06/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Celal Doğan yeniden başkan seçildi 
</HEADLINE>
<TEXT>

     Gaziantepspor Kulübü Başkanı Celal Doğan, Türkiye'nin en önemli kulüpleri arasında yer alan Gaziantepspor'un, 10 yıldan beri Türk futboluna damgasını vuran bir ekip olduğunu söyledi. 
     Celal Doğan, kulübün Gaziantep Ticaret Odası GTO Toplantı Salonu'nda düzenlenen olağan kongresinin açılışında yaptığı konuşmada, Gaziantepspor'un kendi yağıyla kavrulan, denk bütçeye sahip borç yapmak istemeyen bir takım olduğuna dikkati çekti. 
     Gaziantepspor'un çok ciddi boyutlarda transfere ihtiyacı olduğunu belirten Doğan, ''Bunu gerçekleştirmek üzereyiz. 6 futbolcuyu renklerimize bağladık. Bu konuda çalışmalarımız devam ediyor. Yeni sözleşme imzalamış olduğumuz teknik direktörün de raporu doğrultusunda sol kanat, santrafor ve stoper gibi mevkiilere de futbolcu olmak istiyoruz'' dedi. 
     Görev yaptığı süre içinde Gaziantepspor'un başarısı için çalıştığını anlatan Doğan, ''Bunu severek yapıyorum, çünkü bu benim hobim. Başkasının hoşuna gitsin diye yapmıyorum. Bir zamanlar dünya takımı oluşturacağız diye mesajlar dolaşıyordu. Ama şu anda Gaziantepspor Tesisleri'ne gidecek yol yok. Bırakın dünya takımı yapmayı, Gaziantepspor'un tesislerini şehirden kopardınız. Traktörün gideceği yollardan kulübe gidiyoruz, yabancı teknik direktör getiriyorum, imza için traktörün gideceği yollardan tesise gidiyoruz. Benim haberim yok diyemezsiniz, diyorsanız kafanız çukurdadır. 60 milyon aidatı vermeyip, çarşaf çarşaf konuşanlar var'' diye konuştu. 
     Gaziantepspor'a çok büyük hizmetler yaptığını savunan Doğan, şunları söyledi 
     ''Birileri hayali bir ekip oluşturuyor ve 'şu kadar para harcayacağız' diyor. Ben bu zihniyeti çok iyi biliyorum. Nasıl bir zihniyet Abdülkadir Konukoğlu, 10.5 milyon dolar para harcadı, Gaziantepspor İkinci Lig'den Birinci Lig'e çıkarken. Sonra o adam parasıyla hırsız yapıldı, aynı kafa tarafından. Görevimi gönül rahatlığıyla bırakabilir miyim Biz bu kulübü teslim aldığımızda burası batakhaneydi. 10.5 milyon dolar borç var, tesis yok, futbolcuların yatacakları yer yoktu. 
     Şimdi çocuğu büyüttük, gürbüz hale getirdik. Takıma, kendi evladımıza yaptığımızı yapmaya çalıştık.'' 
     
     GAZİANTEP BÜYÜKŞEHİR BELEDİYESPOR 
     ''Gaziantep Büyükşehir Belediyesi'nin şampiyon olmasını isteriz ama biz bu takımı bir hazırlayıcı ekip olarak gördük'' diyen Doğan, şu görüşleri savundu 
     ''Adana'da, Adanaspor-Adana Demirspor kavgası yaşandı. Sonuçta, takımlardan biri İkinci, diğeri de Üçüncü Lig'e düştü. Gaziantep Büyükşehir Belediyesi şampiyon oldu ama ona emek verenlere bir tek Erol Maraş teşekkür mektubu gönderdi. Ama resim çektirmeye koşanlar bunun kimin eseri olduğunun farkına varmamışlardı. 6 ayda çim bile yetişmez. Bunun kimin eseri olduğunun farkına varmazsanız gerdeğe girerken, adama başkasının aletini taşıma derler. 
     Hak teslimi konusunda vefasız olmamak gerekir. Gaziantep Büyükşehir Belediyesi de keşke Birinci Süper Lig'e çıkabilse ve kent 2 takımı taşıyabilse. Akıbeti Kayseri gibi olmaz Adana gibi olur. Gaziantepspor'un kalıcı olması, başarılı olması bu kentin menfaatinedir. Kaybolduğu zaman değerini anlayacaksınız. Hiç kimseden tek kuruş para talep etmiyorum. Ama benden sonra Gaziantepspor'u ihmal etmeyin. Bu takım Gaziantep'e lazım. Bu takım düşerse Gaziantep düşer.'' Doğan, kulübün kongresine gelmeyenlere de sitemde bulunarak, sözlerini şöyle sürdürdü 
     ''Vali, belediye başkanı, işadamları nerede Bugün Başbakan burada. Başbakan'a gitmek bizim için doğal bir olaydır. Ama Başbakan'ın gelişi saat 14.00'e, 15.00'e tekabül etmektedir. Kongreye gelmeyenlerin bir değerlendirilmesi yapılması gerekir kent açısından. Çünkü Başbakan'ın bulunduğu yerde beklenti vardır, Gaziantepspor'un olduğu yerde verilmesi gerekenler vardır. O gün toplantılara geliyorlar da ayıp olmasın diye, bugün toplantılara gelmeme noktasına geldiler. Bu kentin belediye başkanı, sanayiciler, ileri gelenleri bir liste yapsın, takımın bütçesi 10 milyon dolar deyip gelsin, emaneti sahibine teslim edelim. 
     Model şehir, marka şehir konuşuyorsunuz ağzınızı doldura doldura. Şimdi, 2 ayda bir Başbakan getirip açılışlar yaptırıyorsunuz. Onlara tavsiyem Başbakan'ı Organize Sanayi Bölgesi'ne OSB götürün, orada sinekler vızıldıyor arkadaşlar. Bu şehre iyilik etmek istiyorsanız, Başbakan'ı çukur açtırmaya götürmeyin, OSB'nin halini göstermeye götürün. Bu takım yüzünden ilk kez yurtdışına giden işadamları ve gazeteciler olduğunu biliyorum.'' Kongrede yapılan seçimlere 348 üyenin 188'i katıldı. Tek listeyle yapılan seçimlerde Celal Doğan yeniden başkan olurken, yönetim kurulu üyeleri ise şu isimlerden oluştu 
     Kasım Aksoy, Sermet Atay, Muzaffer Atmaz, M.Surur Aydın, Bahattin Bozgeyik, Adil Çatuk, Beşir Demircioğlu, Ahmet Göymen, Durmuş İşsever, Cemal Kadoğlu, Yusuf Kaplan, Çetin Katırcıoğlugil, İ.Halil Kızıl, Cahit Kuyucu, Bülent Mamatoğlu, Hanifi Özhan, Mehmet Özsayıcı, Ali Sezgin, Ahmet Şireci, Hamit Yıldız. 
     
</TEXT>
</DOC>
