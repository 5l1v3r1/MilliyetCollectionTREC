<DOC>
<DOCNO> 372337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/gun03.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
7 TV'den Kürtçe yayın 
</HEADLINE>
<TEXT>


Uydu aracılığıyla yurtdışından yayın yapan TV sayısı 7'ye ulaştı. Roj TV ve Mezopotamya TV Me-TV PKK çizgisinde. İran devlet televizyonu Sahar TV, günde 2 kez, yarım saat Kürtçe haberler veriyor 

İHSAN DÖRTKARDEŞ DHA 

Türkiye'de Kürtçe TV yayınlarıyla ilgili tartışmalar sürerken, uydu aracılığıyla yurtdışından yayın yapan TV sayısı 7'ye ulaştı. Bu kanallardan ikisi PKK çizgisinde yayın yaparken, biri İran devlet kanalı. Diğerleri ise Kuzey Irak'taki Kürt grupların kontrolünde bulunuyor. 

72 ülkeden izleniyor 
Türkiye'nin yanı sıra, Avrupa, Ortadoğu ve Afrika'daki 72 ülkeden rahatça izlenebilen, ayrıca bazıları diğer uydular aracılığıyla Amerika'dan da ulaşılabilen Kürtçe yayınlar şöyle 
Roj TV Türkiye'nin baskısı sonucu kapatılan Med TV yerine kurulan Medya TV'nin ardından PKK çizgisinde, Brüksel'den yayın yaptığı bilinen Roj TV, Kürtçe'nin yanı sıra Arapça, Türkçe de yayın yapıyor. Saat 13.00'te başlayan yayın 12 saat sürüyor. 'PKK'nın televizyonu' olarak bilinen Roj TV'de siyaset dışında müzik ve çocuk programları da yayımlanıyor. 

İnternet adresi Danimarka 
Mezopotamya TV Me-TV PKK çizgisinde kültür, eğitim, müzik kanalı olarak yayın yapıyor. Roj TV'nin kapatılma olasılığına karşı kurulduğu öne sürülen Me-TV'nin internet adresi Danimarka olarak görülüyor.Kürdistan TV Kuzey Irak'taki Selahaddin kentinden 24 saat yayın yapıyor. Irak Kürdistan Demokrat Partisi lideri Mesut Barzani'nin kontrolünde. Müzik, haber, kültür, çocuk ve tartışma programları yer alıyor. Ayrıca Arapça haberler var.Kurd-Sat TV Kuzey Irak'taki Süleymaniye kentinden yayın yapıyor. Irak Kürdistan Yurtsever Birliği lideri ve Irak Devlet Başkanı Celal Talabani'nin kontrolünde. Türkçe ve Arapça programlar da var.Zagros TV Kısa süre önce Kuzey Irak'tan yayına başladı. Mesut Barzani'ye yakınlığı ile tanınıyor. Gündüz Arapça, akşam Kürtçe haber, tartışma, müzik programları yayımlıyor.Ishtar TV Test yayınına başladı. Kuzey Irak'taki Kürt gruplara yakın kanalın yayın içeriği ve çizgisi belli değil.Sahar TV İran devlet televizyonu. Günde iki kez, yarımşar saat Kürtçe haber ve yorum yayımlıyor. 

</TEXT>
</DOC>
