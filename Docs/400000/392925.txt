<DOC>
<DOCNO> 392925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/guncel/axgun01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya YÖK gazı 
</HEADLINE>
<TEXT>


YÖK'ün kuruluş yıldönümünde polis, protestocu grubu gaz sıkarak takip edince başkent biber gazı içinde kaldı. Eylemde 50 öğrenci gözaltına alındı 

ANKARA Milliyet 

YÖK'ün 25. kuruluş yıldönümü nedeniyle İstanbul'da düzenlenen eylem sakin geçerken, Ankara'daki eylemde öğrencilerle polis arasında çatışma yaşandı. 
Başkentteki eylemi bastırmak için sert müdahalede bulunan polis, öğrencilere biber gazı sıktı. Gaz bombasından etkilenmek istemeyen ve birbirlerinin gözlerine limon süren öğrenciler de Sıhhiye'den Cebeci'ye buradan da Ankara Kalesi'ne kadar söktükleri kaldırım taşlarını atarak kaçtı. Polisin de grubu gaz sıkarak takip etmesi nedeniyle şehir merkezi biber gazının etkisinde kaldı. 

'Tepki koyamıyoruz' 
Çok sayıda polis aracının tahrip edildiği, bazı eylemcilerin de yaralandığı gösteride 50 öğrenci gözaltına alındı. Saldırıya uğrayan bir trafik polisi de havaya ateş açarken, jandarma bazı sokaklarda önlem aldı. Adalet Bakanı Cemil Çiçek de olaylı YÖK protestosuyla ilgili şunları söyledi "Kırıp dökünce maksat mı hasıl oluyor ki. O kırılanı milletin parasıyla tamir ediyoruz. Tepki koyma alışkanlığını kazanmamız lazım." 





</TEXT>
</DOC>
