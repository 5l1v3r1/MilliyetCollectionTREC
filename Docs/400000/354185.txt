<DOC>
<DOCNO> 354185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas19.html </URL>
<DATE> 2005/06/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İngiliz polisi 3 çocuğunu bırakıp Türkiye’ye tatile giden anneyi bekliyor 
</HEADLINE>
<TEXT>

     Londra DHA 

İNGİLTERE’nin Darlington bölgesinde polis ve sosyal hizmetler kurumu yetkilileri, 3 küçük çocuğunu evde bırakıp Türkiye’ye tatile giden annenin ülkeye dönmesini beklemeye başladı. 
     23 yaşındaki Kelly Ann Piggford’un komşuları, kadının 2 ve 4 yaşlarındaki iki kızı ile 11 aylık oğlunu, daha 15 yaşındaki bir bebek bakıcısına bırakıp Türkiye’ye gittiğine dair bir hafta önce bölgedeki sosyal hizmetler kurumuna ihbarda bulunmuştu. Piggford’un bu sabaha karşı Dalaman’dan kalkan bir uçakla Durham Trees Valley Havaalanı’na ineceği yönünde spekülasyonlar yapılıyordu, ancak annenin uçakta izine rastlanamaması, genç kadının Türkiye’deki tatilini sürdürdüğü yönünde tahminlere neden oldu. 
     İngiliz basınına ’çocuklarını tek başına evde bırakıp tatile giden anne’ olarak yansıyan Piggford’un Marmaris’te tatil yaptığını bir süre önce okurlarına duyuran İngiliz Daily Mail gazetesi, annenin şu açıklamalarını sayfalarına taşıdı 
     "Beni eleştirenlere gerçekten çok kızıyorum, çünkü kötü birşey yapmadım. İnsanların, çocuklarımı terk edip gittiğimi düşünmesine inanamıyorum. Çocuklarımın giysileri eksik değil, karınları tok ve paraları da var. Çocuklarımı, 15 yaşındaki bebek bakıcısına değil, onun ağabeyi ve aynı zamanda çocuklarımın vaftiz babası olan 20 yaşındaki birine emanet ettim." Durham polisi ve Darlington Sosyal Hizmetler Kurumu yetkililerinin, ülkeye dönüşünde konuyla ilgili olarak anneyle konuşmak istediği ve Piggford’un artık gelecek pazartesi ya da salı günü İngiltere’ye dönmesinin beklendiği ifade edildi. 

     
</TEXT>
</DOC>
