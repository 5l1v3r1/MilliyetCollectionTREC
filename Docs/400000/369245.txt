<DOC>
<DOCNO> 369245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko12.html </URL>
<DATE> 2005/08/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
PKN Orlen Erdemir'e gücümüzün yettiği en yüksek fiyatı vereceğiz 
</HEADLINE>
<TEXT>

     Tüpraş'ın özelleştirilmesinde ön yeterlilik kriterlerini karşılayan Polonyalı PKN Orlen'in Yönetim Kurulu Başkanı ve Üst Yöneticisi CEO Igor Chalupeck, 2 Eylül'de bir önceki ihaleden daha yüksek bir fiyat beklemenin sürpriz olmayacağını ve güçlerinin yettiği oranda en yüksek teklifi vereceklerini belirterek, ''Bu hazine, Türkiye Cumhuriyeti devletinin elinden bizim elimize geçerse değerini bileceğiz'' dedi. 
     İkinci kez ihaleye çıkarılacak Tüpraş'ın özelleştirilmesinde ön yeterlilik kriterlerini karşılayan 13 firma veya konsorsiyumdan biri olan Polonyalı PKN Orlen'in Yönetim Kurulu Başkanı ve Üst Yöneticisi Chalupeck, Orta Avrupa'nın en büyük rafineri ağına sahip şirketlerinden biri olan PKN Orlen'in Tüpraş ihalesi ve Türkiye'deki yatırım planlarına ilişkin basın toplantısı düzenledi. 
     Türk iş dünyasında yer almak istediklerini, şu anda kendilerini Türkiye'yi tanıma ve öğrenme sürecinde kabul ettiklerini kaydeden Chalupeck, ''Amacımız hazırlıklarımızı çok iyi yapmak ve özelleştirmeye en iyi teklifi veren şirketlerden biri olmak. Bizim için başarı, ihaleden sonraki başarı. Biz Türkiye'yi öğreniyoruz ama Türkiye'nin de bizden öğreneceği çok şey var'' diye konuştu. 
     Şirketleri hakkında bilgi veren Chalupeck, stratejilerinin, iç çalışmayı daha ekonomik ve verimli hale getirebilmek, maliyetleri azaltmak ve iç piyasalara odaklanmak olduğunu söyledi. 
     İç piyasalara odaklanmadan yatırım yapmayı ve kalıcı olmayı kastettiğini ifade eden Chalupeck, Polonya ve Çek Cumhuriyeti'nde bu uygulamanın başladığını, Türkiye'yi de gelecekte bu gruba katmayı umduklarını vurguladı. 
     
     ''TÜPRAŞ, SÜREÇTEN ÇOK AVANTAJLI ÇIKACAK'' 
     Chalupeck, kendileri için yatırım yapmanın ne demek olduğunu ise şöyle açıkladı 
     ''Türkiye'de Tüpraş özelleştirmesinin dışında ilgilendiğimiz başka fırsatlar da var. Eğer biz geliyorsak kalacağız ve yatırım yapacağız demektir. Şu anda faaliyet gösterdiğimiz bölge ve ülkelerin dışında genişlemek istiyoruz. Belirli koşullar sağlanırsa da bunu yapacağız. Bu koşullar oldukça basit. Biz kendi yetkinliklerimize odaklanmak istiyoruz. Herşeyi yapan büyük bir dev yaratmak istemiyoruz. Bildiğimiz işler rafineri, petrokimya ve perakende benzin sektörü. Biz temel yetkinliklerimizde genişlemek istiyoruz.'' Igor Chalupeck, bu genişleme için ortalamanın üzerinde büyüme potansiyeli bulunan ülkelere odaklandıklarını, Orta ve Güney Avrupa ülkelerinde genişlemek istediklerini belirterek, ''Avrupa'ya entegrasyon potansiyeli olan ülkelerle genişlemek ve bunları garantileyecek firmalara yatırım yapmak istiyoruz. Bizce Türkiye ve Tüpraş bu kaliteyi temsil ediyor'' diye konuştu. 
     Temmuz ayında Tüpraş'ı ziyaret ettiklerini, Tüpraş gibi kendilerinin de özelleştirilmiş bir şirket olduklarını, bu sürecin zor ve karmaşasını anladıklarını ifade eden Chalupeck, bu nedenle Tüpraş'ın yeniden yapılandırılması sürecinde çok faydalı olabileceklerine inandıklarını, Tüpraş'a önümüzdeki yıllarda yapılacakların çok kısa sürede kendi firmalarında da yapıldığını söyledi. 
     Chalupeck, ''Tüpraş bizce özelleştirme sürecinden çok avantajlı çıkacak bir firma olacak'' dedi. 
     
     ''KİMİN İŞTAHININ KABARIK OLDUĞUNU SÖYLEMEK ZOR'' 
     Basın mensuplarının sorularını da yanıtlayan Chalupeck, ''Piyasa koşulları değişti ve geçen yıla göre Tüpraş'ın değeri yükseldi. Vereceğiniz teklif rakamı ne olacak '' sorusunu, ''2 Eylül'de bir önceki ihaleden daha yüksek bir fiyat beklemek sürpriz olmaz. Biz gücümüzün yettiği en yüksek teklifi vereceğiz. Bu hazine, Türkiye Cumhuriyeti devletinin elinden bizim elimize geçerse değerini bileceğiz'' diye yanıtladı. 
     Igor Chalupeck, sendikaların özelleştirmelere ilişkin tavrının anımsatılması üzerine de, Özelleştirme İdaresi'nin ortaya koyduğu kuralların çok açık olduğunu, sendikalarla doğrudan temas kuramadıklarını söyledi. Chalupeck, bir şirketin özel mülkiyette daha verimli olacağı görüşünü dile getirdi. 
     Chalupeck, ''Halkın ve kurumların ikna olmadığı bir özelleştirme sizce başarılı olur mu '' sorusu üzerine de, Özelleştirme İdaresi'nin tanımladığı şartnameye uygun hareket ettiklerini ve kazanmayı umduklarını belirterek, çok talip olmasından dolayı ortaya çıkacak fiyatın da yüksek olacağını ifade etti. 
     Tüpraş ihalesinde en tehlikeli gördükleri rakibin kim olduğu yönündeki bir soruyu Chalupeck, şöyle yanıtladı 
     ''Bunu söylemek zor. Çünkü böyle bir süreçte firmanın büyüklüğü ve mali gücü hiçbir şey ifade etmez. Türkiye'nin dışından gelen uluslararası yatırımcılara baktığınızda, hepsi ciddi ve ihaleyi alabilecek kapasitede. Biz tüm rakiplerimizi çok ciddiye alıyoruz. Sonuçta kimin iştahının daha kabarık olduğunu söylemek mümkün değil.'' Chalupeck, PKN Orlen'in yüzde 27'sinin Polonya hükümetine ait olduğunu, yüzde 73 oranındaki halka açık hisselerin Varşova ve Londra borsalarında işlem gördüğünü bildirdi. 
     Şirketin halka arzından sonra piyasa değerinin 4 kat arttığına işaret eden Chalupeck, kamunun elindeki hisselerden kaynaklanan birtakım politik müdahaleler yaşandığını, bunun ardından şirket yönetiminde değişikliğe gidildiğini söyledi. 
     Igor Chalupeck, şirkette bu süreçte yüzde 25 oranında personelin azaltıldığını anlatarak, ''Eğer Tüpraş ihalesini kazanırsanız bu şirketten de işten çıkarılmalar olacak mı '' sorusu üzerine, Tüpraş'ın büyüme potansiyelinin çok güçlü olduğunu vurguladı. 
     
     ''BİR TÜRK FİRMASIYLA TEMASIMIZ OLDU'' 
     Kendi şirketlerinde aşırı istihdam bulunduğuna dikkati çeken Chalupeck, Tüpraş'taki personel sayısının PKN Orlen'dekinden az olduğunu, ayrıca böyle bir açıklama yapmalarının yasaklandığını, açıklanmasının da profesyonel bir yaklaşım olamayacağını dile getirdi. 
     Chalupeck, ''Ben Tüpraş'ta yeniden yapılandırma yoluyla değil büyüme yoluyla değer yaratılacağına inanıyorum'' dedi. 
     Igor Chalupeck, Tüpraş ihalesini hangi şirket alırsa alsın firmanın hisselerinin değer artış yoluyla Türk toplumunu memnun edeceğini söyledi. 
     Büyüme planlarının ilerde bir problem yaratıp yaratmayacağına ilişkin bir soru üzerine de Chalupeck, ''Bu konuyu yönetim ve denetim kurulumuzla zaman zaman konuşuyoruz. Şu anda incelediğimiz projeler potansiyelimizi aşmıyor'' diye konuştu. 
     Chalupeck, vizyonlarının yerel oyuncu değil güçlü bir bölgesel oyuncu haline gelebilmek olduğunu vurgulayarak, ''Türk iş dünyasının güçlü bir firmasıyla işbirliği yapmanın avantajlı olacağını düşünüyorum. Bu işbirliğiyle hem piyasayı hem Türkiye'yi daha iyi tanıyacağız'' dedi. Chalupeck, soru üzerine, bir Türk firmasıyla tamaslarının olduğunu söyledi. 
     
     PAZAR DEĞERİ 5 MİLYAR DOLARI AŞIYOR 
     PKN Orlen, 5 milyar doları aşkın pazar değeriyle Orta Avrupa'nın en büyük ham petrol rafinerilerinden biri durumunda. Hem petrol, kurşunsuz petrol, dizel, kalorifer ve uçak yakıtının yanı sıra tüm petrol ve petrol ürünlerine çevirme konusunda uzman olan şirket, Polonya ve Çek Cumhuriyeti'nde kendisine ait ve hissedar olduğu rafinerilerde yıllık toplam 21.7 milyon ton üretim kapasitesine sahip. 
     PKN Orlen, Polonya şirketi olmasına rağmen Mayıs 2005'ten itibaren Çek Cumhuriyeti'ne ait Uni Petrol'ün hisselerinin yüzde 63'ünü elde etti. 
     Şirket, Polonya'da 1.900 petrol istasyonunda Orlen ve Petrochemia Plock, Almanya'da 500 istasyonda Orlen ve Star, Çek Cumhuriyeti'nde 300 petrol istasyonunda Benzina markalarıyla hizmet veriyor. 
     
</TEXT>
</DOC>
