<DOC>
<DOCNO> 364822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur39.html </URL>
<DATE> 2005/07/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Otostopla bindikleri aracın sürücüsünü uyutup gasp ediyorlardı 
</HEADLINE>
<TEXT>

     Otostop yaparak bindikleri araçların sürücülerini ilaç katılmış yiyeceklerle uyutup gasp ettikleri öne sürülen 1’i kadın 2 kişi yakalandı. 
     Bakırköy’de ilaçla uyutulduktan sonra otomobili ve bazı eşyası gasp edilen M.B’nin durumu bildirmesi üzerine harekete geçen Asayiş Şube Müdürlüğü Gasp Büro Amirliği ekipleri, M.B’den gasp edilen otomobilin Fatih’te park halinde olduğunu tespit etti. Aracın çevresinde önlem alan polis, buraya gelen N.A 22 ve Y.G’yi 22 
     yakaladı. 
     Bu kişilerin, son 2 ayda Bakırköy, Zeytinburnu, Güngören, Fatih ve Eminönü’de 7 kişinin ilaçla uyutularak gasp edilmesi olaylarını gerçekleştiren bir şebekenin üyeleri oldukları belirtildi. 
     Zanlılardan N.A’nın otostop yaparak otomobillere bindiği, bir süre dolaştıktan sonra ıssız bir yere götürdüğü sürücüyü içinde uyku ilacı bulunan bisküvileri yedirerek uyuttuğu, daha sonra olay yerine şebekenin erkek üyelerinin gelerek araç ve sürücüye ait eşyayı aldıkları anlaşıldı. 
     Polis, aynı şebeke içinde faaliyet gösterdikleri belirlenen diğer 2 kişinin de yakalanması amacıyla başlattığı çalışmayı sürdürüyor. 
     
</TEXT>
</DOC>
