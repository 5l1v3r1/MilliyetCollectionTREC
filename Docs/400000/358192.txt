<DOC>
<DOCNO> 358192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/guncel/agun.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz yağmuru asfalt söktü 
</HEADLINE>
<TEXT>


Meteoroloji'nin uyarısına rağmen İstanbul yağmura yine hazırlıksız yakalandı. Anadolu yakasında birçok ev ve işyerini su bastı. Sel suları asfaltları söküp otomobilleri sürükledi 

GÖKHAN KARAKAŞ - MUSTAFA KURTARAN İstanbul 

İstanbul'da dün sabah saatlerinde etkili olan sağanak yağış yaşamı felç etti. Devlet Meteoroloji İşleri Genel Müdürlüğü Hava Tahmin Raporu'nda belirtilen sağanak yağış, haftanın ilk iş gününde İstanbullulara zor anlar yaşattı. Anadolu yakasında taşan dereler sel baskınlarına neden oldu. Sel suları, asfaltları söküp otomobilleri sürükledi. 
Pendik'te Kemikli Deresi'nin taşması sonucu birçok araç sele kapılarak metrelerce sürüklendi. Park halinde bulunan otomobillerden biri dereye düştü. Sürüklenen otomobillerde büyük çapta hasar meydana gelirken, derenin taşması sonucu Plevne Caddesi'nin 20 metrelik bölümünde çökme meydana geldi. Asfaltları parçalayan sel suları bir köpeğin de telef olmasına neden oldu. 

Sel yolu kapadı 
D - 100 Karayolu'nun Pendik Köprüsü mevkiinde sel sularının yolu kapatması sonucu birçok otomobil mahsur kaldı. Araçlar ve vatandaşlar itfaiye tarafından kurtarıldı. 
Kartal Topselvi Deresi de sağanak yağış nedeniyle taştı. Birçok ev ve işyerini su bastı. Spor Caddesi'ndeki mazgalların tıkanması sonucu araçlar sular altında kaldı. İtfaiyenin çalışmasıyla araçlar kurtarıldı. D - 100 Maltepe Köprüsü'nde meydana gelen su birikintisiyle de araçlar yolda mahsur kaldı. Kartal Sahil Yolu da yağış nedeniyle sulara gömüldü. 
İSKİ ile İtfaiye Daire Başkanlığı, akşam saatlerine kadar sağanak yağış sonucu 250'si Kartal ve Pendik'te olmak üzere 561 ev ve işyeri için su baskını ihbarı yapıldığını açıkladı. 

Dereler taştı 
Gündüz saatlerinde Anadolu yakasında etkili olan sağanak yağış, saat 20.00'den sonra da Avrupa yakasında etkili oldu. Şükrü Balcı Polis Meslek Yüksekokulu, Esenler İlçe Emniyet Müdürlüğü Asayiş Büro Amirliği, Alibeyköy Endüstri Meslek Lisesi, Alibeyköy'deki İGDAŞ Bölge Müdürlüğü binalarının da aralarında bulunduğu çok sayıda binanın bodrum katları su baskınına uğradı. 
Özellikle Bakırköy, Gaziosmanpaşa, Esenler, İkitelli, Alibeyköy, Bağcılar, Kocasinan, Halkalı'da dere yataklarının taşmasıyla ev, işyeri ve devlet dairelerini su bastı. Mahsur kalanları itfaiye kurtardı. 
Son 24 saatte Florya'ya 54, Istranca'ya 40, Atatürk Havalimanı'na 37.2 ve Terkos bölgesine ise 33.2 kilogram yağış düştüğü belirtildi. 

Ekili alanlar su altında 

DOĞAN HABER AJANSI 
Özellikle Marmara, İç Ege, İç Anadolu'nun kuzeybatısı ve Batı Karadeniz'de etkili olan sağanak yağış, yaşamı felç etti. Ev ve işyerleriyle ekili araziler sular altında kalırken, küçükbaş hayvanlar telef oldu. Dolu Bursa'da meyve bahçelerine büyük zarar verdi. 
ÇANAKKALE Gelibolu'nun Evreşe beldesiyle 5 köyde 20 bin 700 dekar ekili arazi zarar gördü. EDİRNE 2 günde metrekareye 95 kilogram yağmur düştü. Birçok ev ve işyerinde su baskınları yaşandı. TEKİRDAĞ Şarköy'de bodrum katlarını su basarken, 8 direğin fırtınada devrilmesi nedeniyle bazı mahallelere elektrik verilemedi. BURSA Mazgalların tıkanması nedeniyle Bursa - Mudanya karayolunda trafik kilitlendi. Trafik polisleri, sopalarla mazgalları açmaya çalıştı. Keles ilçesinde dolu, tarım arazilerinde zarara yol açtı. Belediye Başkanı Mustafa Bektaş, önemli kiraz üretim yerlerinden Belenören köyünde kiraz kalmadığını söyledi. İlçe Tarım Müdürü Mahmut Doğru, dolu nedeniyle şeftali, armut, elma ve ceviz ağaçlarıyla buğday, şekerpancarı, tütün, ayçiçeği ve arpa tarlalarının yüzde 90 zarar gördüğünü bildirdi. KOCAELİ Gölcük'le Değirmendere'de 30 ev ve işyerini su bastı. 

Çare hastaneyi taşımak 
SAKARYA Rögarların taşması sonucu, Devlet Hastanesi'nin acil servisi yağmur ve lağım sularıyla doldu. Hastalar geçici olarak ToyotaSa Hastanesi'ne nakledildi. Hastanenin son 6 ayda ikinci kez su baskınına uğradığını kaydeden Vali Nuri Okutan, "Uzun vadede bu hastaneyi buradan taşımayı düşünüyoruz" dedi.DÜZCE Akçakoca ilçesinde 50 evi su bastı. Akçakoca - Karadeniz Ereğlisi karayolu Kulpınar mevkiinde, 300 metre arayla çökmeler meydana geldi.KÜTAHYA Tavşanlı - Harmancık karayolu, sel yüzünden ulaşıma kapandı.VAN Çaldıran'da 3 bin dönüm ekili arazi kullanılamaz hale geldi, 400 küçükbaş hayvan telef oldu. 

</TEXT>
</DOC>
