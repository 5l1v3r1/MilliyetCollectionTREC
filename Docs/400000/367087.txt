<DOC>
<DOCNO> 367087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo39.html </URL>
<DATE> 2005/08/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Nihat Özdemir'den yeni sezon öncesi centilmenlik mesajları... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, yarın deplasmanda Gençlerbirliği ile yapacakları 2005-2006 sezonunun açılış maçını kazanarak, Birinci Süper Lig'e galibiyetle başlamak istediklerini söyledi. 
     Yeni sezona mutlu bir galibiyetle başlangıç yapmak istediklerini kaydeden Özdemir, ''Galibiyet için deplasmana gidiyoruz. Gençlerbirliği'ni yenerek Birinci Süper Lig'e galibiyetle başlamak istiyoruz'' dedi. 
     
     ''BÜTÜN TAKIMLARA BAŞARILAR DİLİYORUM'' 
     Geçen sezonlara oranla ligin daha mücadeleli geçeceğini ifade eden Nihat Özdemir, yeni sezon öncesi centilmenlik mesajları vererek, şunları söyledi 
     ''Bütün takımlara, centilmence mücadelenin yaşanacağı bir sezonda başarılar diliyorum. Taraftarların canı gönülden takımlarını desteklediği, seyir zevki olan maçlar oynanmasını, küfürün olmadığı, yabancı maddelerin atılmadığı, bayanların ve çocukların da daha çok tribünleri doldurduğu güzel bir sezon yaşamayı temenni ediyorum'' 
     
</TEXT>
</DOC>
