<DOC>
<DOCNO> 386607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun19.html </URL>
<DATE> 2005/10/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Verheugen İmtiyazlı ortaklık, Türkiye'ye sahip olmadığı ne verebilir ki 
</HEADLINE>
<TEXT>

     AB Komisyonu üyesi Günter Verheugen, Alman Hıristiyan Demokrat Birlik Partisi CDU Genel Başkanı Angela Merkel'in, Türkiye'ye AB üyeliği yerine sunduğu ''imtiyazlı ortaklık'' önerisini eleştirdi. 
     Verheugen, Der Spiegel dergisinin internet sayfasına yaptığı açıklamada, Merkel'in önerdiği imtiyazlı ortaklığın Türkiye ile çoktan mevcut olduğunu belirterek, ''Türkiye AB ile Gümrük Birliği'ne sahip ve NATO üyesi. İmtiyazlı ortaklık Türkiye'ye, bugüne kadar sahip olmadığı daha başka ne verebilir ki '' diye konuştu. 
     Bu nedenle Türkiye ile başlanan müzakerelerin hedefinin AB'ye üyelik olduğunu ifade eden Verheugen, Almanya Başbakanı Gerhard Schröder'in desteğine de teşekkür etti. Verheugen, ''Schröder olmasaydı AB'nin genişlemesini başarılı bir şekilde tamamlayamazdık'' dedi. 
     Birlik partilerinin CDU CSU Federal Meclis Grubu dış politika sözcüsü Friedbert Pflüger ise Rheinische Post gazetesine yaptığı açıklamada, ''imtiyazlı ortaklık'' önerilerinin hala geçerli olduğunu, Türkiye ile müzakerelerin başarısız olması durumunda başka seçeneklerin aranacağı şeklindeki kararın müzakere çerçevesine dahil edildiğini belirtti. 
     
</TEXT>
</DOC>
