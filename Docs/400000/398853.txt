<DOC>
<DOCNO> 398853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo11.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler misin, ağlar mısın 
</HEADLINE>
<TEXT>


Ordu, taraftarıyla kucaklaştığı ilk maçta Bursaspor'u devirip, A Kategorisi'nin havasını değiştirdi. Grubun tek "boyun eğmezi"nin de bileği yere serildi. Lig terazisini dengede tutan unsurun rekabet mi, yoksa istikrarsızlık mı olduğu tartışması alevlendi 

CEVDET ERGUN 


İkinci Lig A Kategorisi'nde yine sürprizlerin yaşandığı bir haftayı geride bıraktık. Ve kendi kendimize sormaya başladık acaba bu ligde her hafta beklentilerin aksine sonuçların çıkması kıyasıya rekabetin yaşandığını mı gösteriyor, yoksa bu duruma takımların istikrarsızlığı mı davetiye çıkarıyor Şimdilik cevabı "rekabet"e bağlamak ligi daha cazip kılıyor. İkinci olasılığı kuvvetlendiren sonuçlar ise şüpheleri artırıyor. Mesela ligde şu anda üst üste son üç maçından galip ayrılan sadece üç takım var İstanbul Büyükşehir Belediye, Türk Telekom ve Mardin. Belediye sezon başında "mehter marşı" gibi ilerlerken, T.Telekom ve Mardin lige erken havlu atmış gibiydi. Bugünkü tabloda, bu üç takıma peş peşe iki galibiyet alan sadece Altay ekleniyor. İzmir temsilcisinin, 13. dakikada on kişi kalan Dardanel önünde ne kadar zorlandığını da gözden kaçırmamak gerekiyor. Ligin yere sağlam basan tek ekibi Bursaspor'un, Ordu'da namağlup unvanını yitirmesi, zorlu maratonda istikrarsızlığın da puan cetvelinde takımları birbirine yakınlaştırdığı sonucunu doğuruyor. Özellikle Antalya, Sakarya ve Elazığ gibi zirveye oynayan ekiplerin yaşadığı düşüşler, alınan tutarsız sonuçlar bunu doğrular nitelik taşıyor. 

'Seni bitireceğim' 
Haftayı değerlendirirsek, B Kategorisi'ndeki şampiyonluk kupasına, 6 maçlık cezasının bitmesinin ardından kavuşan Orduspor'un, müthiş taraftar desteğini arkasına alıp, son 5 sınavını kazanan Bursaspor'u devirmesi pazar gününe damga vurdu. Ligin en az gol yiyen takımı, ağlarında ilk kez üç gol buldu. Son iki maçını kaybeden Karşıyaka ile Antalya'nın randevusunda eşitlik bozulmadı. Maçtan sonra Yılmaz Vural, "Hakem Sinan Baş en kötü maçını yönetmiştir" dedi. Kırmızı - beyazlılar, Bursa ve Sakarya'nın puan kaybetmesi ve Vural'ın 3 maçlık cezasının bitmesiyle teselli buldu. Çanakkale'de Altay, iki golde aslan payını üstlenen, bir de harika gol atan Mehmet Deliorman'ın mükemmel performansıyla güldü, üçüncü sıraya çıktı. Ev sahibi, 90 dakika sonunda hakeme ateş püskürdü. Tribünlere gönderilen Teknik Direktör Mustafa Ertem, "Seni bitireceğim" diyerek orta hakem Reşat Gül'ün üzerine yürüdü. Ertem, "Elazığ'da da iki oyuncumuza kırmızı kart göstermişti. Bu tesadüf olamaz" dedi. Maçtan sonraki görüntüler hiç de iç açıcı değildi. 
Sakarya, İstanbul B.Belediye deplasmanında kötü futbolu nedeniyle protesto edilirken, ev sahibi Karşıyaka ve Antalya'nın ardından güçlü bir rakibi daha dize getirmenin mutluluğunu yaşadı. Hafta içinde Oktay Derelioğlu'nu gönderen yeşil - siyahlılarda İkinci Başkan İsmail Yenice, "artık şapkayı önümüze koyup, düşünme zamanı geldi" özeleştirisini yaptı. 7-0'lık Telekom hezimeti sonrası Mehmet Al'ın istifasını kabul etmeyen Elazığ, evinde yara sarmak için çıktığı maçta Kocaelispor'la birer puanı paylaştı. Elazığ'ın beş eksiği ve hafta içinde üç ismin kadro dışı bırakılmasının da etkisiyle mücadele konuk ekibin üstünlüğünde geçti. İstanbulspor, İsmail Kartal'ın oyun şablonunu oturttuğu Mardin'e formda olan Şeyhmus'un golüyle teslim olarak, iki hafta sonra puan kaybetti. 
Türk Telekom, geçen hafta hat - trick yaparak yıldızlaşan Serdar Sinik'in tek sayısıyla Yozgat'ta altın buldu. Maçtan sonra protestolar yüzünden Yozgatspor Başkanı Yusuf Kenan Yılmaz görevini bıraktığını açıkladı. Yılmaz'ın sözleri ilginçti "Daha önce İstanbul B.Belediye maçından sonra taraftar istifa istemişti, Ümit Turmuş gitti. Şimdi yine aynı tepkiler var. Yeni hocamızdan çok memnunuz. Demek ki benim bırakmam gerekiyor." Turhan Sofuoğlu ise, "Oyuncularımız kapasitesini aşamıyor" savunmasını yaptı. Engin Korukır'la çabuk kaynaşan Mersin İdman Yurdu, Uşak'ı eli boş gönderirken, Sedat Karabük'le aynı uyumu yakalayan Gaziantep Büyükşehir Belediye de, Akçaabat Sebatspor'u deplasmanda avladı. Ev sahibi, Mehmet Kulaksızoğlu'nun "Avni Aker mi, bir daha asla" sözünden sonra maçını Fatih Stadı'nda oynamıştı. Ancak değişen bir şey olmadığı ortaya çıktı. 

HAFTANIN KARMASI 
Harun G.Antep Bld. 
Selim Mersin İY 
Volkan Ordu 
Adem G.Antep Bld. 
Murat Sakarya 
M. Deliorman Altay 
Burak Antalya 
Serdar Sinik T.Telekom 
Erol İst.B.Bld. 
Şeyhmus Mardin 
Erkan Ordu 

HAFTANIN TAKIMI 
Orduspor 

HAFTANIN FUTBOLCUSU 
Mehmet Deliorman Altay 

HAFTANIN TEKNİK DİREKTÖRÜ 
Hüsnü Özkara İst.B.Bld. 

2. LİG A KATEGORİSİ TAKIMLAR O G B M A Y P Bursaspor 14 11 2 1 26 8 35 Antalya 14 9 2 3 34 11 29 Altay 14 8 3 3 22 18 27 Sakarya 14 8 2 4 18 10 26 İst.B.Ş.Bld. 14 8 1 5 17 11 25 Elazığ 14 5 6 3 17 23 21 İstanbulspor 14 6 2 6 19 14 20 Ordu 14 5 4 5 24 21 19 T.Telekom 14 5 4 5 19 16 19 Kocaeli 14 5 4 5 20 19 19 Karşıyaka 14 5 4 5 23 24 19 Uşak 14 5 2 7 17 19 17 Mardin 14 5 2 7 13 19 17 Mersin İd.Y. 14 4 3 7 13 21 15 G.Antep B.Ş.B. 14 4 2 8 17 22 14 A.Sebat 14 3 4 7 14 25 13 Yozgat 14 2 4 8 13 25 10 Dardanel 14 2 1 11 8 28 7 
TOPLU SONUÇLAR Karşıyaka-Antalya 1-1, İst.B.Şehir Bld-Sakarya 1-0, Dardanel-Altay 3-4, Mardin-İstanbulspor 1-0, Ordu-Bursa 3-1, Yozgat-T.Telekom 0-1, Elazığ-Kocaeli 0-0, A.Sebat-G.Antep B.Ş.Bld 0-1, Mersin İd.Y.-Uşak 2-1. 
HAFTANIN MAÇLARI Altay-Mardin, G.Antep B.Ş.Bld-Elazığ, İstanbulspor-Mersin İd.Y, Dardanel-Ordu, Uşak-A.Sebat, Antalya-Bursa, Sakarya-Karşıyaka, Kocaeli-Yozgat, T.Telekom-İst.B.Şehir Bld. 


</TEXT>
</DOC>
