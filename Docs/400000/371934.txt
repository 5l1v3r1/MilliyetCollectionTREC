<DOC>
<DOCNO> 371934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur02.html </URL>
<DATE> 2005/08/22/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Trabzon'da polisle çatışan teröriste linç girişimi zor engellendi 
</HEADLINE>
<TEXT>

     Tekin ATAY- Ali UZUN TRABZON, DHA 

TRABZON’un Maçka İlçesi’nde alışveriş sırasında şüphe çekince, kimlik kontrolü yapılan 3 terörist polisle çatışmaya girdi. 2 polisi yaralayıp kaçan PKK'lı 3 teröristten 2'si, ilçe merkezinde saklandıkları çalılıkta kuşatıldı. Gece boyunca kuşatma altında tutulan çalılık alana sabah düzenlenen operasyonda 1 terörist ölü, 1 terörist de sağ ele geçirildi. Kaçan üçüncü teröristin yakalanması için operasyonlar sürüyor. Ölen teröristin Suriyeli olduğu belirlenirken, sağ yakalanan terörist linç edilmek istendi. Teröristlerin ilçe dışında gizledikleri yerde 2.5 kilo C-4 plastik patlayıcı ve 2 Kalaşnikof tüfek bulundu. 
     Dün saat 21.00 sıralarında Maçka ilçe merkezindeki Emniyet Müdürlüğü'ne 50, Jandarma Komutanlığı’na ise yaklaşık 100 metre uzaklıktaki Bormar Alışveriş Merkezi’ne gelen 3 kişiden ikisi içeri girdi, biri dışarda bekledi. 
     
     ALIŞVERİŞ YAPARKEN ŞÜPHE ÇEKTİLER 

     Giriş katı market olan alışveriş merkezinin, konfeksiyon ve ayakkabı satılan ikinci katına çıkan iki kişi, spor ayakkabı, kazak, gömlek ve iç çamaşırı alarak 300 YTL tutan hesabı nakit ödedi. Terörist olabilecekleri düşünülen 3 kişiden şüphelenen çevredekilerin ihbarı üzerine alışveriş merkezine polis ekibi gönderildi. 
     
     
     POLİSE ATEŞ ETTİ 

     Polis ekibinin amiri Maçka Emniyet Müdürlüğü'nde görevli Komiser Yardımcısı Tolga Doğruel, alışveriş merkezinin ikinci katına çıkarak şüphelilere kimlik sordu. Şüphelilerden biri belinden çıkardığı tabancayla Komiser Yardımcısı Doğruel’in başına doğru ateş etti. 
     Kurşun Doğruel'in başını sıyırırken, iki terörist züccaciye malzemelerinin satıldığı üçüncü kata çıktı. Yaralı Komiser Yardımcısı Doğruel'in takip ettiği iki terörist, mağazanın penceresinden atlamak istedi, ancak yükseklikten korkup vazgeçerek, merdivenlere yöneldi. Silah sesleri üzerine yaşanan panikte dışarda bekleyen üçüncü terörist de kapıdaki polislere ve alışveriş merkezinin güvenlik görevlilerine ateş etti. 
     
     TERÖRİSTLER KAÇMAK İSTEDİ 

     Polisler, yaralı komisere yardıma koşunca, kargaşa sırasında üç teröristten ikisi ilçenin ara sokaklarına, biri de Maçka- Trabzon karayolunun kenarındaki ormanlık alana kaçtı. Yaralı Komiser Yardımcısı Tolga Doğruel, KTÜ Tıp Fakültesi Farabi Hastanesi’ne kaldırılarak tedaviye alındı. 
     
     KISTIRILDILAR 

     Harekete geçen güvenlik güçleri operasyon başlattı. Polisin yanı sıra Özel Harekat ve Jandarma timlerinin de katıldığı operasyonda, ilçenin ara sokaklarına kaçan iki teröristin, alışveriş merkezinden yaklaşık 100 metre uzaklıktaki İlçe Jandarma Komutanlığı'nın tam karşısında, Belediye ve Kültür Merkezi binalarının arka kısmındaki çalılık alana saklandıkları belirlendi. 
     Gece saat 00.30 sıralarında kuşatılarak çembere alınan çalılık alandaki iki tererörist güvenlik güçlerine ateş açtı. Çıkan çatışmada polis memuru Ekrem Çakmak karnına isabet eden bir kurşunla yaralandı. Yaralı polis memuru KTÜ Tıp Fakültesi Farabi Hastanesi’ne kaldırılarak ameliyata alındı. Sivil Savunma Müdürlüğü ve belediyeye ait projektörlerle çalılık alan aydınlatılınca teröristler yerlerinden çıkamadı. 
     
     ŞAFAK OPERASYONU 

     Sabaha kadar nokta görevi tutarak çalılık alanı kıskaca alan güvenlik güçleri, saat 05.45’te günün ilk ışıklarıyla çalılık alana girdi. Özel Harekat timleri, etrafı didik didik aradı. Bu sırada teröristlerden birinin saklandığı yer belirlendi. Güvenlik güçlerinin kendisini farkettiğini görünce ateş açan terörist, Özel Harekat timlerinin karşı ateşiyle öldürüldü. İlk tesbitlerde ölen teröristin Suriyeli olduğu belirlendi. Ölen teröristin üzerinden 2 polisin yaralanmasında kullanılan tabanca çıktı. 
     
     VATANDAŞLAR TOPLANDI 

     Silah sesleriyle uyanan yaklaşık 100 kişi belediye binası önünde toplanarak operasyonu heyecanlı bakışlarla izlemeye başladı. Arkadaşının öldüğünü farkedince çalılıklardan çıkarak belediye binasının yanındaki aralıktan ilçe merkezine kaçmaya çalışan diğer terörist ise güvenlik güçleri tarafından kıskıvrak yakalandı. 
     
     TERÖRİST LİNÇ EDİLMEK İSTENDİ 

     Belediye binası önündeki kalabalık Van nüfusuna kayıtlı Serhat’ kod adlı 25 yaşındaki Sinan Gencer adlı teröristi linç etmek istedi. Öfkeli kalabalığın önünde etten duvar oluşturan güvenlik güçleri, havaya ateş açarak, ellerini kelepçeledikleri teröristi güçlükle Akrep adı verilen zırhlı araca bindirip olay yerinden kaçırdı. Maçka İlçe Emniyet Müdürlüğü'ne götürülen terörist, kısa süre sonra yine zırhlı araçla geniş güvenlik önlemleri altında çıkarılarak, yer göstermede bulunması için kırsal alana götürüldü. Burada gösterdiği yerde gizlenmiş 2.5 kilo C-4 plastik patlayıcı, 2 Kalaşnikof tüfek, 1 el bombası, elbiseler ve yiyecek maddeleri bulundu. Kaçan diğer teröristin yakalanması için operasyonlar sürüyor. 
     
     BİZİ TANIDINIZ MI’ DİYE SORMUŞLAR 

     Bu arada biri öldürülen, diğeri ise sağ ele geçirilen iki teröristin Bormar Alışveriş merkezi’ndeki kadın reyon görevlisine Bizi tanıdınız mı '' diye sordukları da ortaya çıktı. Kadın görevlinin Evet tanıdım. Buradan yine alışveriş yapmıştınız’ dediği teröristlerin, yaklaşık bir hafta önce aynı alışveriş merkezinden bol miktarda un, konserve ve çeşitli gıda maddeleri aldıkları anlaşıldı. Ölü ve sağ olarak ele geçirilen iki teröristin, üzerlerinde, arazide kolay kamufle olmayı sağlayan haki renkli tişört bulunması da dikkat çekti. 
     
     ASKERLİK ŞUBESİNE SALDIRMIŞLAR 

     Yapılan soruşturmada bu terörist grubunun 29 Temmuz tarihinde Gümüşhane'nin Torul İlçesi Askerlik Şubesi'ne silahlı saldırıda bulunduğu tesbit edildi. Bu saldırıda nöbet tutan er Doğan Kef şehit olmuştu. Torul İlçesi, Maçka'nın bulunduğu Zigana Geçidi'nin karşı tarafında, yaklaşık 30 kilometre uzaklıkta bulunuyor. 
     
     KİMLİKLERİ BELLİ OLDU 

     Trabzon'un Maçka İlçesi'nde terör örgütü mensupları ile güvenlik güçleri arasında çıkan çatışma sonucu "Ferhat" kod adlı terör örgütü mensubunun ölü, Sinan Gencer isimli terör örgütü mensubunun sağ olarak yakalandığı bildirildi. 
     Trabzon İl Jandarma Komutanlığı'ndan yapılan yazılı açıklamada, dün saat 21.45 sıralarında Maçka İlçesi'nde alışveriş yapmak için bir markete giren kişilerden şüphelenen Maçka Emniyet Amirliği ekiplerinin şahısların kimliklerini kontrol etmek istemeleri üzerine ekiplere ateş edildiği belirtildi. Açılan ateş sonucu bir komiser yardımcısının yaralandığı kaydedilen açıklamada, şöyle denildi 
     "3 kişi oldukları değerlendirilen terör örgütü mensuplarının İl Jandarma Komutanlığı ve Emniyet Müdürlüğü ekiplerince yapılan takipleri sonucu Maçka merkezdeki belediye binasının arkasındaki çalılık ve ağaçlık bölgede çıkan silahlı çatışmada 2 polis memuru daha yaralandı. 
     Yine aynı mevkide saat 06.30 sıralarında tekrar başlayan silahlı çatışma sonucu 'Ferhat' kod adlı terör örgütü mensubu ölü, Sinan Gencer isimli terör örgütü mensubu sağ ele geçirildi. Terör örgütü mensuplarının üzerinde 1'er adet 7.65 milimetre çapında tabanca, susturucu, fotoğraf makinesi ele geçirildi. Sağ yakalanan terör örgütü mensubunun yer göstermesi sonucu, 2 Kalaşnikof tüfek ele geçirildi. 
     Takip sırasında Trabzon İl Jandarma Komutanlığı emrinde görevli Uzman Jandarma Çavuş Cahit Gökçar, mevzi alırken kayaya çarpması neticesinde kolundan yaralandı." 
     
     'FERHAT', SURİYE UYRUKLU ÇIKTI 

     Çıkan çatışmada öldürülen "Ferhat" kod adlı teröristin Suriye uyruklu olduğu bildirildi. 
     Trabzon Valiliği'nden yapılan açıklamada, saat 06.10'da çıkan çatışmada ölü ele geçirilen "Ferhat" kod adlı teröristin Suriye uyruklu ve Maçka İlçesi kırsalı lideri olduğu ifade edildi. 
     Sağ ele geçirilen "Serhat" kod adlı teröristin sorgusunun devam ettiği belirtilen açıklamada, şunlar kaydedildi 
     "Sağ ele geçirilen teröristin gösterdiği yerlerde yapılan aramada 2 kalaşnikof tüfek, bu silahlara ait 7 dolu şarjör, 3 el bombası, pet şişeye konulmuş 1.5 litre C4 patlayıcı, çok sayıda kalaşnikof mermisi, 1 adet saat düzenekli tuzak, un, yağ, çeşitli giyecekler ele geçirildi." Açıklamada, operasyonların sürdürüldüğü kaydedildi. 
     
</TEXT>
</DOC>
