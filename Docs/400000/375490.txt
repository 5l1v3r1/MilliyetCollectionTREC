<DOC>
<DOCNO> 375490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/axspo02.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi seçen kazanır' 
</HEADLINE>
<TEXT>


Fenerbahçeli Nobre, Alex'in "Bahisçiler en düşük oranı bize veriyor" sözlerinin tam tersi açıklamalar yaptı. Sambacı, "En düşük oranı bize verip yanlış yapıyorlar. Dışarıdan geliriz, parsayı toplarız" dedi 

YUSUF KOBAL 


Şampiyonlar Ligi heyecanının başlamasına kısa bir süre kala Fenerbahçe'de gündemin birinci maddesi takımın gruptaki şansı oldu. Alex'in, "Gerçekçi olalım. Bahisçiler en düşük oranları bize veriyor" sözleriyle başlayan tartışmaya son noktayı Nobre koydu. 
Medya mensuplarının sorularını yanıtlayan Sambacı, Alex'in sözlerinin tam tersi açıklamalar yapacağını dile getirerek, "Bahisçiler Fener'e fazla şans vermiyor ama yanlış yapıyorlar. Bize oynayan kazanır. Biz Sambacılar'ın bir atasözü vardır, dışarıdan geliriz, parsayı toplarız. Fenerbahçe de öyle yapacak. Geçen yıldan daha da tecrübeliyiz. Bu yıl kolay teslim olmayacağız" yorumunu yaptı. 
Appiah ve Zafer Biryol'un transferlerinin takıma katkı sağladığını dile getiren Brezilyalı golcü, "Takım içindeki rekabet her zaman başarı derecesini artırır. Yeni arkadaşların gelmesi takımın güçlenmesi anlamı taşıyor" yorumunu yaptı. 
Saracoğlu Stadı'nın evleri olduğunu hatırlatan Nobre sözlerini şöyle noktaladı "Stadımız bizim kalemiz gibi. Ben de bu kalede coşuyorum. Burada arkadaşlarımın katkısını asla inkar edemem. Ancak Fenerbahçe seyircisi büyük bir güç. Onlarla birlikte neler yapabileceğimizi herkes gördü." 

Daum'un dersi var 

Sarı - Lacivertliler'in Alman çalıştırıcısı Daum'un, iki gündür rakiplerinin maç kasetlerini izlediği ve bu yüzden takımla birlikte antrenmanlara çıkmadığı öğrenildi. Alman hocanın, Milan, PSV ve Schalke'nin lig karşılaşmalarını detaylı bir şekilde analiz ettiği bildirildi. 
Bu arada Fenerbahçe, Ankaraspor maçının hazırlıklarını dün yaptığı antrenmanla sürdürdü. Zafer Biryol, yağmur altında yapılan çalışmayı kasığındaki ağrı nedeniyle yarıda bıraktı. Mehmet Yozgatlı ile çarpışan Kemal'in kaşında da açılma meydana geldi. 

Joop Lensen'in kökten çözümü 

Fenerbahçe Altyapı Geliştirme ve Eğitim Direktörü Joob Lensen, altyapıyı geliştirmek için kökten çözüm yolu buldu. Lensen'in, Türkiye çapında hizmet veren futbol okullarının yetkilileriyle İstanbul'da yaptığı toplantıda, her öğrenciden bin YTL'lik kayıt parası alınmasını gündeme getirdiği öğrenildi. Her 100 kişiden sonraki öğrencilerden alınacak olan paranın yüzde 25'inin de kulübe verilmesi önerildi. Ancak alt yapı yetkileri istenen rakamın çok yüksek olduğunu vurgulayıp, böyle bir parayı toplamanın mümkün olmadığını belirttiler. 
Görüşmelerden olumlu sonuç çıkmayınca Lensen'in projesi de rafa kaldırıldı. 

Arabasını getirdi 

Transfer döneminin başlamasıyla birlikte ismi sürekli Newcastle United ile anılan ve son dakikada Fenerbahçe'de kalma kararı alan Nicolas Anelka, özel eşyalarını da Türkiye'ye getirmeye başladı. Anelka, geçen hafta menajeri aracılığıyla Fransa'da kullandığı özel yapım Mercedes marka V8 aracını Türkiye'de kullanmak üzere getirdi. Fransız yıldız çok sevdiği arabasıyla medya mensuplarına poz verdi. 

Biletler 30 Euro 

Şampiyonlar Ligi macerasına 13 Eylül'de Milan deplasmanıyla başlayacak olan Fenerbahçe'de zorlu maçın bilet fiyatlarının 30 Euro olduğu açıklandı. Sarı - Lacivertli kulüpten verilen bilgiye göre satışların 8 Eylül'de başlayacağı belirtildi. Maç için yurtiçi ve yurtdışından gelecek bilet taleplerinin 0216 4149282 veya 0216 3483060 numaralı faksa bildirilmesi gerektiği, biletlerinin dağıtımının ise Şükrü Saracoğlu Stadı kombine kart merkezinden başlanacağı duyuruldu. Bu arada bilet dağıtımında pasaport fotokopisi isteneceği öğrenildi. 

Kutlualp gerilimi 

YUSUF KOBAL 

Başkan Aziz Yıldırım ve yöneticilerle arası açılan Hakan Bilal Kutlualp'in yönetimden istifasının istendiği iddia edildi. İkinci Başkan Nihat Özdemir'in, Kutlualp ile görüşüp, "Başkan bırakmanı istiyor" mesajını ilettiği, ancak Kutlualp'in bu öneriye "İstifayı düşünmüyorum" yanıtı verdiği bildirildi. 
Geçtiğimiz dönemlerde ses kaydı nedeniyle Aziz Yıldırım ve kardeşi Ali Yıldırım ile ters düşen Hakan Bilal Kutlualp, yöneticiler tarafından da "Fazla ön plana çıkması" nedeniyle hedef isim oldu. 
Yıldırım'ın gelişmelerin yalanlanması talimatına karşın Kutlualp'in "Aile arasında böyle şeyler olur" ifadelerini kullanması tatsızlığı artıran bir diğer faktör oldu. İlk yönetim toplantısında Kutlualp'in katılması halinde iplerin gerilmesi bekleniyor. 


</TEXT>
</DOC>
