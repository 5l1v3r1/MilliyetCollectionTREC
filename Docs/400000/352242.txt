<DOC>
<DOCNO> 352242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy15.html </URL>
<DATE> 2005/06/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Demirel 'Alternatif yok' denilen yerde demokrasi ölmüştür 
</HEADLINE>
<TEXT>

     9. Cumhurbaşkanı Süleyman Demirel, 
     Türkiye’de seçimlerin 5 yıl dolmadan yapıldığına işaret ederek, "Bu parlamento 5 seneyi doldurur mu bilmiyoruz ama doldurmazmış gibi, yarın sanki seçim olacak gibi hareket etmek lazımdır" dedi. 
     DYP Genel Başkanı Mehmet Ağar, partisinin 8. Olağan Büyük Kongresi’nde seçilen Genel İdare Kurulu üyeleriyle birlikte, Demirel’i, Kuleli Sokak’taki çalışma ofisinde ziyaret etti. 
     Demokrat Parti ile başlayan siyasi hareketin, bugün DYP ile büyük bir heyecan ve şevkle devam ettiğini ifade eden Ağar, "demokrasinin temel taşlarından" biri olarak nitelendirdiği bu siyasi hareketin, uzun yıllar inançlı mücadelesiyle, bütün zorluklara rağmen yola devam ettiğini söyledi. 
     Ağar, müdahalelerin ortaya koyduğu haksızlıkları sineye çekerek, millet ile birlikte sorunları kucakladıklarını, demokrasiyi yeniden zemine oturtmak için büyük hizmetler verdiklerini ifade etti. 
     Süleyman Demirel de DYP’nin çok önemli bir meşaleyi taşımaya talip olduğunu, önemli işlerin önünde kolaylıklar kadar zorlukların da bulunacağını belirtti. Zorlukların, kolaylıklardan daha fazla olacağına işaret eden Demirel, "Zafer ona talip olanlarındır. 
     Kazanacağım derseniz, kazanırsınız. Önünüze çıkan ilk zorlukta, ’galiba bu işi yapamıyoruz’ derseniz, yapamazsınız" dedi. 
     
     "ALTERNATİF YOK DERSENİZ, DEMOKRASİ ÖLMÜŞTÜR" 
     Türk siyasetinin, "çok dalgalı" bir siyaset olduğunu dile getiren Demirel, geçen 50 yıllık süre içinde bunun her türlü şeklini gördüklerini anlattı. 
     Demirel, bugün, Türkiye’de yine sıkıntıların bulunduğunu belirterek, 2002 yılındaki seçimle, bugünkü parlamentonun oluştuğunu anımsattı. 
     "Bu parlamento ve hükümetin birtakım icraatları eleştirilir, eleştirilecektir, eleştiriliyor" diyen Demirel, bunların nedeninin, daha iyiyi aramak ve daha iyiyi bulmak olduğunu kaydetti. 
     İktidarlar kadar, muhalefetlerin de rejimin temelinde yer aldığına dikkati çeken Demirel, sözlerini şöyle sürdürdü 
     "Muhalefet, iktidarın alternatifidir. Eğer, bir rejimde ’alternatif yok’ diyorsanız, o rejim işlemiyor demektir. Halk, kendini idare edenlerden memnundur ve desteklemeye devam eder. Bu gayet normaldir. Hoşnut değildir, ’ama ne yapalım, başkası yok, alternatif yok’ dediğiniz yerde, demokrasi ölmüştür. O zaman halk, kendi hür iradesiyle çaresizliği çare olarak kabul etmiştir. Bunun, sosyal hadiselerin mantığı ile hiçbir alakası yoktur." 
     
     "MEŞRU ZEMİNLERDE BAŞARIYA ULAŞMAK" 
     Demirel, milletin hür iradesi ve bunun zeminleri çalıştığı sürece Türkiye’nin, kendisini yönetecek reçeteyi ve kadroları bulacağını vurgulayarak, "Bugünkü kadrolardan memnun değilse, yarın kendisine lazım kadroları bulacaktır" dedi. 
     Demirel, sözlerini şöyle tamamladı 
     "Herkes şundan emin olmalıdır ki zamanı gelince, zamanı gelinceden kasıt şudur Bu zamana kadar, 1980 sonrasında yapılan seçimlerde Türkiye hiç 5 seneyi doldurmadı. Bu parlamento 5 seneyi doldurur mu bilmiyoruz ama doldurmazmış gibi hareket etmek lazımdır. 
     Yarın sanki seçim olacak gibi hareket etmek lazımdır. Siyasi partilerin gayesi kendisini meşru zeminlerde başarıya ulaştırmaktır. 
     Meşru zeminde başarıya ulaşmak için gösterilen çabaları hiç kimsenin yadırgamaması lazım." 
     
</TEXT>
</DOC>
