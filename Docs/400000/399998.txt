<DOC>
<DOCNO> 399998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy04.html </URL>
<DATE> 2005/12/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Gezi ücreti 9 bin dolar olunca Erdoğan ile giden işadamı sayısı azaldı 
</HEADLINE>
<TEXT>

     ELÇİN ERGÜN ANKARA 

Başbakan Recep Tayyip Erdoğan'ın bugün çıkacağı Avustralya ve Yeni Zelanda ziyaretleri için 9 bin dolar istenmesi, seyahate katılımı olumsuz etkiledi. Hemen her seyahatine yaklaşık 100 işadamı ile çıkan Erdoğan'ın gezisine bu kez, 70 dolayında işadamı ve 20 gazeteci katılacak. 
     Türkiye Odalar ve Borsalar Birliği'nce TOBB organize edilen 9 günlük gezi için işadamı ve gazetecilerden kişi başına 9 bin dolar alınmasının katılımı etkilediği kaydedildi. Birçok işadamının ücretin belirlenmesinin ardından geziye katılmama kararı aldığı kaydedildi. 
     
     İki uçakla gidilecek 

     Yurtdışı seyahatlerinde Ana uçağını kullanan Erdoğan'a, eşi Emine Erdoğan'ın yanısıra Devlet bakanları Beşir Atalay ve Ali Babacan ile Çevre Bakanı Osman Pepe eşleriyle eşlik edecek. Uçakta bürokratlar da yer alacak. Gazeteci ve işadamları için ise 270 yolcu kapasiteli Airbus yolcu uçağı kaldırılacak. 
     
     Parlementoda haka 

     Erdoğan önce yeni Zelanda'ya gidecek. Oakland kentini ziyaret edecek Erdoğan, başkent Wellington'da da resmi temaslarda bulunacak. Erdoğan için Wellington'daki parlamento binasının önünde Yeni Zelanda yerlileri tarafından 'haka' dansı gösterisi yapılacağı kaydedildi. 7 Aralık'ta Avustralya'nın Melbourne kentine geçecek Erdoğan, burada yaşayan Türklerle görüşecek. Başbakan'ın Canberra'da bulunan Savaş Anıtları Müzesi'ndeki Atatürk anıtını ziyaret etmesi bekleniyor. 
     
</TEXT>
</DOC>
