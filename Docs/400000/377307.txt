<DOC>
<DOCNO> 377307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun28.html </URL>
<DATE> 2005/09/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Berlusconi İtalya, Irak'taki askerlerini yakın zamanda geri çekmeyecek 
</HEADLINE>
<TEXT>

     İtalya Başbakanı Silvio Berlusconi, ülkesinin, Irak'taki askerlerini yakın zamanda geri çekmesinin söz konusu olmadığını söyledi. 
     Berlusconi, İtalya'nın güneyindeki Bari kentinde Levante Fuarı'nın açılışı sırasında yaptığı konuşmada, ''İtalya, Irak'taki askerlerini yakın zamanda geri çekmeyecek. Irak'tan derhal geri çekilmemek, Kosova, Afganistan ve Arnavutluk'tan da çekilmemiz gerektiği anlamına gelir'' dedi. 
     Silvio Berlusconi, fuarın açılışı sırasında Bari Belediye Başkanı Michele Emiliano tarafından gündeme getirilen Irak'taki İtalyan askerlerinin geri çekilmesi talebini bu sözlerle yanıtladı. 
     Başbakan Berlusconi, İtalyan hükümetinin Irak'taki askerlerini neden derhal geri çekmeyeceğini şu ifadelerle açıkladı 
     ''Artık basit İtalya Italietta değiliz. O dönemlerde bir savaşa birileriyle ittifak halinde girer, başkalarının müttefiki haline gelmiş vaziyette çıkardık. Fransızlar da 'İtalyanlar her zaman böyle' diyorlardı. Dolayısıyla Irak'taki askerlerimizi derhal çekme türünden bir talebi kabul edemem. Bu sadece Irak demokrasisiyle de ilgili değil. Oradaki askeri varlığımız, bize daha önce sahip olmadığımız, uluslararası bir ağırlık kazandırmıştır. Günümüzde, herkes tarafından sadık, daimi ve dürüst bir müttefik olarak algılanan dürüst bir İtalya haline geldik.'' Irak'taki askerlerin geri çekilmesinin, daha sonra müttefiklerle birlikte alınacak bir karar doğrultusunda aşamalı yapılacağına işaret eden Berlusconi, ''Zamanı geldiğinde, Irak hükümeti kendi güvenlik güçleriyle ağır ağır ülkedeki iç düzeni koruyabilir duruma gelmeye başladıkça, askerler de aşamalı geri çekilebilir. Ama şu aşamada uluslararası dengeleri değiştirerek, yeniden güvenilmez bir İtalya haline gelmemiz doğru olmaz'' dedi. 
     İtalya, ''Antik Babil'' misyonu adı altında Irak'a yaklaşık 3000 asker gönderdi. İtalyan parlamentosunun aldığı kararla, Irak'taki askerlerin görev süresi 31 Aralık 2005'e kadar uzatılmıştı. Geçen ay, Irak'tan 300 İtalyan askeri geri çekilmişti. 
     İtalya'nın bugüne dek Irak'ta uğradığı kayıp sayısı ise toplam 33 kişi. Bunların 27'si asker ve güvenlik görevlisi, diğerleri sivillerden oluşuyor. 
     
</TEXT>
</DOC>
