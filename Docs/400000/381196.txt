<DOC>
<DOCNO> 381196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo16.html </URL>
<DATE> 2005/09/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ferrari'de Schumacher'in yerine Rossi sesleri... 
</HEADLINE>
<TEXT>

     Formula 1'de yaşadığı başarısız sezonun ardından çalışmalara başlayan Ferrari'de, Dünya Motosiklet Şampiyonu Valentino Rossi ile anlaşılabileceği bildirildi. 
     Geçen yıl Formula 1 tarihinde 7. şampiyonluğuna ulaşan Ferrari'nin Alman pilotu Michael Schumacher, bu sezon çıktığı 16 yarıştan sadece tartışmalı ABD Grand Prix'sini kazanınca, yerine 2007 yılından itibaren Valentino Rossi'nin getirileceği kaydedildi. 
     Ferrari, Rossi ile yapılan pazarlıkları doğrularken, herhangi bir anlaşmanın henüz söz konusu olmadığını belirtti. İtalyan medyasında çıkan haberlerde ise Ferrari'nin Rossi'ye 3 yıllık sözleşme karşılığında 72 milyon dolar önerdiği kaydedildi. 
     Dünya Motosiklet Şampiyonası'nda 5. şampiyonluğuna yaklaşan Valentino Rossi, daha önce de 2 kez Ferrari ile test sürüşlerine katılmış ve yeni bir alanda yarışmak istediğini dile getirmişti. 
     Alman pilot Schumacher ile sözleşmesi 2006 sezonunun sonunda dolacak olan Ferrari, takımın ikinci pilotu Brezilyalı Rubens Barichello'nun yerine de 2007 sezonundan itibaren Felipe Massa'yı getirecek. 
     
</TEXT>
</DOC>
