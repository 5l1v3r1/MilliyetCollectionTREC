<DOC>
<DOCNO> 376613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/ydilmen.html </URL>
<DATE> 2005/09/08/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Resital 
</HEADLINE>
<TEXT>



Bir teknik adam için, bir takım için inanılmaz zor bir maçtı. 
Düşünsenize rakip sizden çok rahat... Ayrıca grupta çekiştiğiniz Yunanistan, sizden bir-iki saat önce oynuyor ve uzatmada gol atarak üç puanı almış. Yani bu sonucun yansıması, büyük bir psikolojik çöküntü. Sana kalan tek alternatif kazanmak. Ukrayna'nın en büyük silahı da savunmada bekleyip, kontrataklarla sonuca gitmek. Bu sistemleri de bugüne kadar hep başarılı sonuçlar vermiş. 
Bunları alt alta koyup sahaya çıktığınız zaman galibiyete ve riske girmeye mecbursun. 
İşte Fatih Terim farkı burada ortaya çıktı. Fatih hoca hiç öyle yapmadı. Sanki beraberlik yetiyormuşçasına kontrollü oyunu tercih etti. Muhtemelen sonlara doğru riske girecekti. Kontrollü oyun sırasında da rakibe sadece şut şansı tanıdı. Ukrayna'nın en büyük silahı olan kontratağa ise fırsat vermedi. 

Bravo Fatih Hoca 
Oyunun devamında atacağı golü cebine koyacak ve grupta büyük avantaj yakalayacaktı. Maç öncesi düşündükleri 90 dakikanın tamamına yansıdı, kontrolü bırakıp, hücum yapmadı... Dengeli, sakin oynadı, golü bulduktan sonra da topu rakibine vermedi. Böylesine zor şartlarda, böylesine stratejik önemi yüksek maçlarda Fatih Terim adeta bir teknik direktör resitali yaptı. Bravo Fatih Hoca, bravo çocuklar... 
Takım halinde çok iyi oynadık. Bireysel olarak yorum yapmaya gerek olmadığını düşünüyorum. Ancak kaleci Volkan'a ayrı bir parantez açabiliriz. Kalede rahat, soğukkanlı ve iyi konsantreydi. Hepsinden önemlisi 50. kez milli oluyormuş gibi rahat oynadı. 
Bu galibiyet bize ilaç gibi geldi. Şimdi oturup düşündüğümüzde Danimarka maçının son dakikasında yediğimiz gol insanın içini daha fazla yakıyor. Ancak Ukrayna önündeki futbolla şunu gördük Sonuna kadar bu yarışın içindeyiz ve teslim olmayacağız. 



</TEXT>
</DOC>
