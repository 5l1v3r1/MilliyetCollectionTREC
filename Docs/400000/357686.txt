<DOC>
<DOCNO> 357686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur03.html </URL>
<DATE> 2005/07/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yağışlı hava geliyor 
</HEADLINE>
<TEXT>

     Meteoroloji İşleri Genel Müdürlüğü, yurdun kuzey kesimlerinin yarından itibaren yeni bir yağışlı havanın etkisi altına gireceğini bildirdi. 
     Analiz ve Tahmin Merkezi’nden yapılan açıklamaya göre, yarın Marmara’nın Güney ve Batısı ile Kuzey Ege kıyılarında başlayacak yağışların, akşam saatlerinden itibaren Marmara ile Kuzey ve Kıyı Ege’yi etkisi altına alacağı tahmin ediliyor. 
     Pazar günü kuzeybatı kesimlerde görülecek sağanak ve gök gürültülü sağanak yağışların özellikle Edirne, Kırklareli, Tekirdağ, Çanakkale, Balıkesir ve akşam saatlerinden sonra İstanbul çevrelerinde etkili olması bekleniyor. 
     Pazartesi günü yağışlı hava etki alanını genişleterek Marmara, Ege, Göller Yöresi, İç Anadolu’nun Kuzey ve Batısı, Batı Karadeniz ile Orta Karadeniz’in İç Kesimlerinde sağanak ve gök gürültülü sağanak yağışlara neden olacak. Yağışların kuvvetli kuzeyli rüzgarla birlikte Marmara’nın Doğusu, Kuzey Ege’nin İç Kesimleri, İç Anadolu’nun Kuzeybatısı ile Batı Karadeniz’in Batısında etkili olacağı tahmin ediliyor. 
     Salı günü Kuzeydoğu kesimlere doğru hareket edecek olan yağışlı hava Karadeniz, İç Anadolu’nun Kuzeydoğusu ve Doğu Anadolu’nun Kuzeyinde etkili olduktan sonra, Çarşamba günü yurdumuzu terk edecek. 
     Hava sıcaklığı yarın Marmara’nın Batısı ve Kıyı Ege’de, Pazartesi günü Batı Kesimlerde, Salı günü Kuzey ve İç Kesimlerde 5 ila 7 derece azalacak. 
     Pazar günü Edirne, Kırklareli, Tekirdağ, Çanakkale ve Balıkesir, Pazartesi günü İstanbul başta olmak üzere, Kocaeli, Sakarya, Yalova, Bursa, Bilecik, Kütahya, Eskişehir, Bolu, Düzce ve Zonguldak çevrelerinde kuvvetli rüzgarla birlikte etkili olacak sağanak ve gök gürültülü sağanak yağışların oluşturacağı sel ve su baskınları gibi olumsuz şartlara karşı ilgililerin ve vatandaşların tedbirli olmaları gerekmektedir. 
     Pazar ve Pazartesi günleri beklenen etkili yağışlar öncesi meteorolojik radarlardan elde edilecek bilgiler doğrultusunda hazırlanacak kısa süreli meteorolojik uyarıların kamuoyuna anlık olarak iletileceği bildirildi. 
     
</TEXT>
</DOC>
