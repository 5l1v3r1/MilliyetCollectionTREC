<DOC>
<DOCNO> 391982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy04.html </URL>
<DATE> 2005/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bakanlar Bayram Namazı'nı Kocatepe'de kıldı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcısı Abdüllatif Şener, Devlet Bakanı Beşir Atalay ile Sağlık Bakanı Recep Akdağ, bayram namazını Kocatepe Camii’nde kıldı. 
     Gül, Şener, Atalay ve Akdağ, namaz sonrası vatandaşlara bayramlaştılar ve sohbet ettiler. 
     Dışişleri Bakanı ve Başbakan Yardımcısı Gül, sohbet sırasında bayram dolayısıyla bütün şehitlerin, özellikle terörde canını bu vatan için verenlerin hatıralarını yad ettiklerini söyledi. Gül, şehitlere Allah’tan rahmet dilediklerini, ailelerine de milletin şükranlarını sunduklarını ifade etti. 
     Abdullah Gül, "İnşallah Türkiye, önümüzdeki bayramlara daha iyi girecektir. Dostluğun, kardeşliğin hatırlandığı bu bayramda halkımız daha iyi bir dayanışma içinde olacaktır. Bu güzel günlerin daha güzel günlere vesile olmasını diliyorum" diye konuştu. 
     
</TEXT>
</DOC>
