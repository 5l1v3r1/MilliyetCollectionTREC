<DOC>
<DOCNO> 350267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun16.html </URL>
<DATE> 2005/06/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ABD, sigara üreticilerinden alacağı 130 milyor doları 10 milyara indirdi 
</HEADLINE>
<TEXT>

     Amerikan hükümeti, sigara üreticilerine karşı aylar önce açtığı davada istediği 130 milyar dolarlık cezayı 10 milyara indirerek kamoyunu şaşırttı. 
     Gözlemciler, Washington'da federal mahkemede 8 ayı aşkın süredir devam eden ''mega davada'', hükümetin 130 milyardan 10 milyara düşerek geri adım atmasıyla sona yaklaşıldığını belirttiler. 
     Davanın dünkü duruşmasında sigara üreticilerinin avukatları, hükümetin açıklamasından sonra, Amerikalıları sigarayı bırakmaya teşvik eden hükümet kampanyasının finansmanı için bir şey ödemelerine gerek kalmadığı fikrini savundu. 
     Hükümet avukatları, mahkemeden sigara ürticilerini mahkum etmelerini, ancak kampanyaya destek amacıyla üreticilere 10 milyar dolarlık ceza kesmesini talep etmişlerdi. Oysa hükümetin daha önce tanık olarak gösterdiği bir uzman, sigaraya karşı ülke çapında 25 yıl boyunca yürütülecek iddialı bir kampanyanın yaklaşık 130 milyar dolarlık finansman gerektireceğini söylemişti. 
     Sigaracıların avukatlarından biri, ''Ha 130 milyar olmuş, ha 10 milyar... Hükümetin iddiası çatlaklarla dolu. Hükümetin isteklerinin azaltılması, bu davanın kağıttan kale olduğunu herkese gösterdi'' dedi. Adalet Bakan Yardımcısı Robert McCallum ise, hükümetin ''sigara üreticilerinin 50 yıl boyunca halkı sigaranın zararları konusunda aldattığını ve gençleri sigaraya teşvik ettiğini gösteren nice kanıtı mahkemeye sunduğunu'' söyledi. 
     Sigarayla mücadele dernekleri de, hükümetin tutumunu üzücü buldular ve hükümeti sigara sanayiinin baskılarına boyun eğmekle suçladılar. 
     Hükümetin kararı, demokratları da öfkelendirdi. Bunu ''sigara sektörüne sunulan hediye'' olarak nitelendiren senatör Frank Lautenberg, ''Bu tam bir rezalet'' dedi. 
     Hükümetin geri adımıyla artık ancak küçük para cezalarına çarptırılabilecek olan sigara üreticilerinin hisse senetleri dün borsada değer kazandı. 
     
</TEXT>
</DOC>
