<DOC>
<DOCNO> 364019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun13.html </URL>
<DATE> 2005/07/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Keskin nişancılar İngiltere sokaklarında... 
</HEADLINE>
<TEXT>

     İngiltere'de polis, 21 Temmuz'daki saldırı girişimlerinin zanlılarını aramayı sürdürürken, polisin ''vurma hakkına'' dokunulmayacağı ve başkent sokaklarında da çok sayıda sivil giyimli ''keskin nişancının'' görev yapacağı duyuruldu. 
     Polisin geçen cuma sabahı 27 yaşındaki Brezilyalı elektrik teknisyeni Jean Charles de Menezes'i terörist zannedip başından vurarak öldürmesinin ardından başlayan tartışma büyüyor. Metropolitan polis teşkilatı ise ''öldürmek üzere nişan alma'' yolundaki politikanın sürdürüleceğini, kamu güvenliğinin sağlanmasının her şeyin ötesinde olduğunu vurguladı. 
     Polis halen geçen perşembe günkü bombalı saldırı girişimlerinin 4 zanlısı ve bu ekiple birlikte hareket ettiği ancak bombalı saldırı girişiminden son anda vazgeçip üzerindeki bombayı Batı Londra'daki Wormwood Scrubs parkına bıraktığı düşünülen beşinci zanlıyı aramayı sürdürüyor. 
     Bu sebeple geçen cuma sabahından bu yana gözaltına alınan 3 kişinin sorgularının sürdüğü, ancak bu kişilerin arasında perşembe günkü saldırı girişimlerinin zanlılarının bulunmadığı belirtiliyor. 
     Scotland Yard yetkilileri, her an yeniden saldırmayı deneyebilecek son bombalı saldırı girişiminin zanlılarının bir an önce yakalanması için üst üste operasyonlar yapıldığına işaret ederken, terörist olduğu şüphesiyle yanlışlıkla vurularak öldürülen Menezes'in ailesinin İngiliz polisine karşı dava açabileceğine dikkat çekiliyor. 
     
     BREZİLYA HÜKÜMETİ 
     Bu arada, konuya ilişkin Brezilya hükümetiyle yürütülen diplomatik girişimler çerçevesinde bugün İngiltere Dışişleri Bakanı Jack Straw'un Londra'da bir araya geleceği Brezilyalı dengi Celso Amorim'den özür dileyeceği belirtiliyor. 
     Londra Emniyet Müdürü Sir Ian Blair'in ''çok acı'' olarak nitelediği Menezes'in ölümünden duyulan üzüntüyü dile getirmesine rağmen, zanlıların ''öldürmek için vurulmaya'' devam edileceğini açıklaması ise tartışmaları büyüttü. 
     Blair'in ''terörle mücadele sırasında çok daha fazla masum insan ölebilir'' demesi, sokaklarda sivil giysilerle gezdiği belirtilen 2 bin keskin nişancıya gerekirse silah kullanmaları yolunda verilen yetkinin eleştirilere rağmen geri alınmayacağının işareti olarak yorumlanıyor. 
     İngiliz basını, ailesiyle çıkacağı yaz tatilini, terör saldırıları yüzünden askıya alan İçişleri Bakanı Charles Clarke'ın da polisin gerekirse silah kullanması yolundaki politikaya desteklemeye devam edeceğine dikkat çekerken, İngiltere'nin eski dışişleri bakanı Robin Cook, ülkedeki Müslüman toplumun liderleriyle birlikte politikanın yanlışlığı konusunda başlatılan kampanyaya destek verdi. 
     Bu arada, İngiltere İslam Birliği'nden yapılan açıklamada, Menezes'in ölümünden duyulan üzüntü dile getirilirken, ''Menezes'in bir Müslüman olmaması sonucu değiştirmez. Bir masumun yaşamı bir zanla sonlandırılamaz. Teröristleri yakalaması gereken polis, masumları öldüremez'' denildi. 
     İngiliz İslam Konseyi Başkanı İkbal Sacranie de polisin canını korumak zorunda olduğu masumların canını alamayacağını vurguladı. 
     İngiltere İnsan Hakları İslam Komisyonu adına yapılan açıklamada da hükümete ''hiç kimse bir kuşku üzerine hapse bile atılamazken, bir kuşkuyla nasıl insan öldürülebilir'' sorusu yöneltildi. 
     Bu arada, İngiltere'de 7 Temmuz'daki saldırılar sırasında 7 kişinin hayatını kaybettiği Aldgate istasyonu bugün yeniden açıldı. 
     
</TEXT>
</DOC>
