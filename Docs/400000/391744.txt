<DOC>
<DOCNO> 391744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy10.html </URL>
<DATE> 2005/11/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gül'den Fischer'e "teşekkür" mektubu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, bir süre önce aktif siyaseti bırakacağını açıklayan Almanya Dışişleri Bakanı Joschka Fischer’e mektup göndererek, Türkiye’nin AB sürecine verdiği destekten ötürü teşekkür etti. 
     Mektubunda üyelik müzakerelerinin başlanmasında Almanya’nın sağladığı destekten ve Fischer’in bu yöndeki şahsi gayretlerinden ötürü teşekkürlerini ileten Gül, "AB’nin kurucu üyelerinden olan ve Türkiye ile özel kültürel ve tarihi bağlara sahip bulunan Almanya’nın AB ile müzakere sürecinde Türkiye’ye sağlayacağı desteğin, bugüne kadar olduğu gibi bundan sonra da büyük önem taşıdığını" vurguladı. 
     Fischer’in görevi süresince sergilediği "siyasi öngörü, çalışkanlık ve bilgeliğin iki ülke makamları ve halkları arasındaki ilişkilere ve ortak anlayışa değerli katkılarda bulunduğunu" ifade eden Gül, Alman muhatabıyla birlikte çalışmaktan hem meslektaş hem de dost olarak büyük zevk aldığını kaydetti. 
     Gül, Fischer’e bundan sonraki çalışmalarında başarılar diledi ve Fischer ile olan dostluk ve işbirliğinin gelecekte de evrensel değerler temelinde şekillenen ortak amaçlar doğrultusunda devam etmesi temennisinde bulundu. 
     
</TEXT>
</DOC>
