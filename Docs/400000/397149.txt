<DOC>
<DOCNO> 397149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/ekonomi/eko04.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ihlamura, safrana mevzuat geliyor 
</HEADLINE>
<TEXT>


Tarım Bakanlığı sahlep, nane, adaçayı gibi yıllık 500 milyon dolarlık pazarı olan 'aromatik bitkiler' için AB ile birlikte mevzuat hazırlıyor 

SERKAN ARMAN 

Türkiye'de kekikten defne yaprağına, safrandan ıhlamura yaklaşık 500 milyon dolarlık pazarı olan 'tıbbi aromatik bitkiler' için düzenleme geliyor. 
Tarım Bakanlığı'nın Avrupa Birliği AB ile işbirliği içinde bir mevzuat hazırladığı belirtilirken, bakanlık yetkilileri, bu alanda çok büyük bir dağınıklık olduğunu dile getirdi. Yetkililer, "Tarım Bakanlığı, Orman Bakanlığı, üniversiteler, kendi yetki sınırları içinde çalışmalar yapıyordu. Ancak şimdi sistem kurma, mevzuat da dahil Tarım Bakanlığı çatısı altında olacak" dedi. 

'Hedef 1 milyar dolar' 
Tıbbi aromatik bitkiler için kanun olmadığı için, bu alan tüm bitkileri kapsayan bir mevzuatla idare ediliyor. 100 milyon dolarlık tıbbi aromatik bitki ihracatı yapan Türkiye'de, iç kullanımla birlikte yaklaşık 500 milyon dolarlık bir pazar olduğu biliniyor. 
Beş yıl içinde ise pazarın 1 milyar doları aşacağını söyleyen bakanlık yetkilileri, "Şu anda ham satıyoruz. Dağ çayını, adaçayını toplayıp Almanya'ya gönderiyoruz. Orada paketlenip bize geri dönüyor. Sistemli değiliz. Henüz sektör oluşmadı" dedi. 
Öte yandan Türkiye'deki 12 bin bitki türünün 3 bin 800'ü Türkiye'ye özgü. Önemli bir kısmı da tıbbi bitki olarak ve kozmetik alanında kullanılıyor. 


</TEXT>
</DOC>
