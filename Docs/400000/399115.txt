<DOC>
<DOCNO> 399115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/agun.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek oturmayı ben seçtim' 
</HEADLINE>
<TEXT>


Eşinden ayrı masada yemek yemesi tartışma konusu olan Ulaştırma Bakanı Binali Yıldırım'ın eşi Semiha Yıldırım, 'Başörtülü olmasam bu kadar büyütülmezdi, tek başıma oturmak kendi tercihimdi' dedi 


Gülçin Üstün 

Ulaştırma Bakanı Binali Yıldırım'ın eşi Semiha Yıldırım, bir yemekte, eşinden ayrı masada tek başına yemek yemesi konusunda, "Erkeklerle aynı masaya oturmamak gibi bir amaç yok orada. Nasıl olabilir, ben bir öğretmenim" dedi. 
Türbanı bir sorun olarak görmediğini belirten Yıldırım, "Ama başörtülü olmasaydım, bu konu bu kadar büyütülmezdi" diye konuştu. 


Beraber kahvaltı 
AKP yöneticileri, Yıldırım ve eşine Samsun'da katıldıkları bir programın ardından yemek vermişti. Yaklaşık 20 kişilik gruptaki tek kadın olan Semiha Yıldırım, eşinin bulunduğu masaya değil, bir başka masaya tek başına oturmuştu. "Tek başıma oturmak kendi tercihimdi" diyen Semiha Yıldırım, şunları kaydetti 
"Aynı gün birkaç saat önce bürokratların ve milletvekillerinin katıldığı bir kahvaltıdaydık. Onlarla aynı masada, bakan beyle yan yana oturdum. Daha sonra verilen yemek, adımıza verilen bir yemek değildi. Yol üzerinde bir yerde 'Hadi yemek yiyelim' denildi. Ben geç katıldım. İçeri girdiğimde herkes yiyordu. Arkadaşlar kalkıp yer vermek istedi. 'Rahatsız olmayın şurada yerim' dedim. Olayın, bu kadar büyümesi beni çok üzdü. Alt kimlik - üst kimlik diye bir şey yok. Biz Bakan Bey'le her zaman bir aradayız. Her yere birlikte gidiyoruz. Yeni bakan olmadı ki." 
Bakan Yıldırım'ın ve çocuklarının tartışmalardan etkilendiğini ve üzüldüğünü belirten Yıldırım, şöyle devam etti 
"Onun böyle saldırılara maruz kalmasından dolayı üzgünüm. Benim ayrıldığımı fark etmemiş bile olabilir. Masada çok hararetli bir sohbet vardı. Sadece başörtülü olduğum için bu kadar büyütüldü sanırım. Benim yerimde başı açık bir kadın olsaydı, bu kadar büyütülmezdi. Bütün bu olanları kişilik haklarıma saldırı olarak değerlendiriyorum." 

Öğretmenken açıktı 
Yıldırım, "Erkeklerle aynı masaya oturmamak gibi bir düşünceniz var mı " sorusu üzerine, emekli ilkokul öğretmeni olduğunu ve böyle bir şey düşünemeyeceğini söyledi. Öğretmenlik yaparken başını açtığını anlatan Yıldırım, türban konusunun bir sorun olmadığını da ifade etti. 

'Yemeğe çıkarız' 
Eşinin çok centilmen ve kibar olduğunu belirten Yıldırım, "Böyle şeylere çok dikkat eder. Romantiktir. Beni yemeğe çıkarır. Öğretmenler Günü'nde, Anneler Günü'nde, evlilik yıldönümlerimizde mutlaka çiçek alır" diye konuştu. 



</TEXT>
</DOC>
