<DOC>
<DOCNO> 394658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/spo03.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı alarm 
</HEADLINE>
<TEXT>



Gençlerbirliği ve Denizlispor ile oynanan iki maçta beş puan kaybeden Galatasaray, ilk yarıyı zararsız kapamak istiyor. Sarı - kırmızılılarda, beş maçlık alarm ilan edildi, yönetim, Teknik Direktör Gerets ile görüşerek, kalan maçlar için uyarıda bulundu. 
Arka arkaya oynanacak Çaykur Rize, Fenerbahçe, Ankaraspor, Beşiktaş ve Kayserispor karşılaşmalarının çok önemli olduğunu bilen Cim - Bom, bu serinin liderliğe giden yol olduğunu düşünüyor. Başkan Özhan Canaydın, kaptanlarla da bir görüşme yapacak, dertlerini dinleyecek. 
Yönetim ve futbolculara uygulanan konuşma yasağının devam edeceği belirtilirken, Teknik Direktör Gerets, milli takımlardan dönecek olan Hakan, Hasan, Ergün, Necati, Tomas, Song, Iliç ve Heinz'ı da, arkadaşlarından ayrı olarak terapiye alacak. 

Başkan'dan tanıtım 

Galatasaray Başkanı Özhan Canaydın, bugün basına Riva projesini aktaracak. Cim - Bom'un kurtuluşu için her öneriye dört elle sarılan Canaydın, Seyrantepe'nin ardından gerçekleştirilmesi düşünülen bu projenin getirilerini aktaracak, 17 Kasım'da yapılacak olağanüstü genel kurul öncesinde, kamuoyunun aydınlatılmasını isteyecek. 


</TEXT>
</DOC>
