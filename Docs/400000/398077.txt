<DOC>
<DOCNO> 398077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/ekonomi/eko02.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Piriştina çevrimi' ile çamurdan enerji 
</HEADLINE>
<TEXT>


Ege Biyoteknoloji, İzmir'in çamurundan biyodizel üretti. Şirket, modelin ismini Ahmet Piriştina'nın anısına 'Piriştina Çevrimi' koydu 

DENİZ SİPAHİ Brüksel 

Türkiye'nin en büyük kireç üreticisi İzmirli Öztüre Holding çevreci çözümler üretmek için kurduğu Ege Biyoteknoloji sayesinde önce biyodizel, ardından da yenilenebilir enerji konusunda Avrupa'nın önde gelen şirketleri arasına girdi. 
Çamurdan Enerji Sludgergy adlı projesiyle Avrupa Birliği'nin altıncı ve yedinci çerçeve programından destek alan şirket Avrupa Yenilenebilir Enerji Araştırma Hareketi'nin Belçika'nın başkenti Brüksel'de düzenlediği Enerji Konferansı'nda Türkiye'yi temsil eden tek Türk firması oldu. 
Dünyanın birçok yerinden gelen 650 uzmanın katıldığı konferansta Egebiyoteknoloji, üç milyonluk bir şehir olan İzmir'in günde 600 tonu geçen çamurunu biyodizele çevirebileceğini kanıtladı ve bu sayede "sludgergy" kavramının patent hakkını dünya genelinde kullanma hakkına sahip oldu. 

Kanola ekimine başlandı 
Dünya devi Monsanto ile İzmir'in Bergama ilçesinde aynı ekim alanında kanola ekimine başlanırken Ege Biyoteknoloji, kuru ve sulu tarım dışında ilk defa ağaç çevresine dikilen kanola üretiminin başarılı olması halinde Türkiye'de yeni projeleri de hayata geçirecek. 
Ege Biyoteknoloji A.Ş. Yönetim Kurulu Başkanı Prof. Dr. Adnan Akyarlı, bu projeyle eski İzmir Büyükşehir Belediye Başkanı Ahmet Piriştina'nın vasiyetini de yerine getirdiklerini söyledi. 
Bu sayede hem günde 100 kamyonun üzerinde çıkan çamurun bertaraf edileceğini anlatan Akyarlı, hem de üzerine ekilen kanoladan elde edilecek yağ ile biyodizel üretileceğini ve körfez vapurlarının bu yakıtla çalışmasının sağlanacağını kaydetti. 
Akyarlı, "Yani İzmir, geçmişte ne yapacağını bilemediği yıllık 44 bin ton çamurunu sorun olmaktan çıkaracak kanola ekimi sayesinde istihdam, biyodizel sayesinde de Türkiye'nin en çevreci belediyesi olacak" dedi. 

Hücreli yosun üretimi 
Ege Biyoteknoloji, bu projedeki ikinci aşamayı ise mikroalglerin yani hücreli yosunların üretimine geçilmesi olarak belirledi. Katı atıkların sonucu oluşan çamurun bertaraf edilmesinden sonra kalan suyu da değerlendirmek isteyen şirket, şimdi de İZSU yetkilileriyle hücreli yosun havuzlarının kurulması için çalışmalara başladı. 
Öztüre Holding Genel Koordinatörü ve Biyodizel Sanayicileri ve İşadamları Derneği Başkanı Nezih Öztüre de, Enerji Konferansı'nda en fazla ilgi çeken şirket olduklarını, yeni ortaklık ve işbirliği teklifleri aldıklarını söyledi. 




</TEXT>
</DOC>
