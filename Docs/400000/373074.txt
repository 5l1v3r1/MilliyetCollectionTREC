<DOC>
<DOCNO> 373074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko13.html </URL>
<DATE> 2005/08/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Anel Telekomünikasyon 2 Eylül'de borsada... 
</HEADLINE>
<TEXT>

     Anel Grubu şirketlerinden telekomünikasyon ve bilgi teknolojileri sektöründe faaliyet gösteren Anel Telekomünikasyon Elektronik Sistemleri Sanayi ve Ticaret A.Ş.'nin halka arz edilecek 9 milyon YTL nominal değerli hisse senetleri, Borsa Birincil Piyasa'da 2-5-6 Eylül 2005 tarihlerinde satışa sunulacak. 
     Şirketin 13 milyon YTL olan ödenmiş sermayesinin 22 milyon YTL'ye artırılması nedeniyle mevcut ortakların yeni pay alma hakları kısıtlanarak halka arz edilecek 9 milyon YTL nominal değerli 2. tertip B grubu hamiline yazılı hisse senetleri satışa konu olacak. 
     Hisse senetleri, 1 YTL nominal değerdeki beher hisse için nominal değerden düşük olmamak üzere satışın ilk günü 3.40 YTL fiyat baz alınarak, izleyen günlerde ise bir önceki işlem tarihindeki ağırlıklı ortalama fiyatın yüzde 10 altında ve üstündeki sınırlar içinde kalmak kaydıyla, ''ANELT'' koduyla, Evgin Yatırım Menkul Değerler aracılığıyla satılacak. 
     
</TEXT>
</DOC>
