<DOC>
<DOCNO> 395231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur21.html </URL>
<DATE> 2005/11/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Sırf para almak için apandisit var deyip açıp kapatıyorlar" 
</HEADLINE>
<TEXT>

     Hastanelerdeki ameliyat, tetkik ve tahlil sayısında artışa neden olan performans uygulamasının, "doktorları etik olmayan davranışlara yönlendirdiği" ileri sürüldü. 
     Sağlık-İş Sendikası Genel Başkanı Mustafa Başoğlu, AA muhabirine yaptığı açıklamada, sendika olarak baştan beri karşı çıktıkları uygulamanın neden olduğu sorunların görülmeye başlandığını savundu. 
     Hastanelerdeki ameliyat, tetkik ve tahlil sayısında yüksek oranda artış olduğunu ifade eden Başoğlu, şöyle konuştu 
     "Bana verilen bilgiye göre, hastanelerdeki uygulama, ’yüzüne baktım performans, nabzını tuttum performansa’ dönüşmüş. Her ameliyat için verilen puan da farklı. Yine söylenenlere göre, apandisit var deyip açıp kapatıyorlar, sırf para almak için bunlar yapılıyor. 
     Doktorları para kazandırmak uğruna yarışa sürüklemek çok yanlış. 
     Hastanelerdeki ameliyatlarda anormal artış var. Burada iki şey akla geliyor. Ya eskiden doktorlar hastaya bakmıyorlardı ya da hastalar bugünkü gibi hastaneye gelmiyorlardı. İkinci ihtimal çok zayıf çünkü eskiden de hastaneler hınca hınç doluydu. Demek ki eskiden hastaya bu kadar çok bakılmadığı için sağlığımız tehlikedeydi." 
     
     "PERFORMANSA GÖRE DOKTOR ÜCRETİNE SON VERİLMELİ" 
     "Performansa göre doktor ücreti"ne son verilmesi gerektiğini savunan Başoğlu, "Gereksiz yere yapılan her ameliyat, her tetkik ve tahlilin bedeli devletin kesesinden çıkıyor. Burada devlet bütçesine de ekstra yük getirildiğini düşünüyoruz" dedi. 
     Uygulamanın doktorları etik olmayan davranışlara sürüklediğini düşündüğünü ifade eden Başoğlu, şunları kaydetti 
     "İçine para giren her uygulamada suiistimal olması kaçınılmaz. 
     Performans uygulaması da tamamen parayla bağlantılı. Ne kadar çok ameliyat o kadar çok para, ameliyat büyükse, genel anesteziyle yapılıyorsa daha da çok para. Tetkik ve tahlillerin tamamı hastane döner sermayesine para kazandırıyor. Kazanılan para da döner sermaye geliri olarak başta doktorlar olmak üzere diğer sağlık personeli arasında paylaştırılıyor. Hastane, doktor, personel aynı. 
     Ameliyatlardaki artışın kaynağı incelenmeli." 
     
     "TEDAVİYE ULAŞMAK KOLAYLAŞTI" 
     Adana İl Sağlık Müdür Vekili Çağlar Çatak ise hastanelerde ameliyat, tetkik ve tahlil sayısının arttığının doğru olduğunu ancak bu artışın gereksiz yapılan ameliyat, tahlil ve tetkikten değil tedaviye ulaşmanın kolaylaşmasından kaynaklandığını söyledi. 
     Hastaların hastanelerde daha iyi hizmet gördüğünü, muayene kuyruklarında fazla bekletilmediğini, tetkik ve tedavi süresinin kısaldığını ifade eden Çatak, "Ayrıca artık devlet ve SSK hastaneleri birleşti. SSK’lı hastalar eskiden bu kadar rahat hizmet alamıyorlardı. 
     Rahatlık nedeniyle hastaneye başvurular yoğunlaştı" diye konuştu. 
     Çatak, uygulamanın sağlıklı yürütülmesi için hastanelerde sürekli denetim yapıldığını, tüm hastanelerde hasta hakları birimleri oluşturulduğunu sözlerine ekledi. 
     
</TEXT>
</DOC>
