<DOC>
<DOCNO> 372107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun20.html </URL>
<DATE> 2005/08/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rumlar, AB içinde tek başına kalmaktan endişe ediyor 
</HEADLINE>
<TEXT>

     Kıbrıs Rum yönetiminin, Türkiye'nin Gümrük Birliği Ek Protokolü ile birlikte yayımladığı deklarasyon ve müzakere çerçeve belgesi konusunda, Avrupalı ortakları arasında ''tek başına kalmaktan'' ve ''görüşlerine kulak asılmamasından'' endişe ettiği bildirildi. 
     Rum basınında yer alan haberlere göre, dünkü Rum Ulusal Konseyi toplantısında, Rum yönetimi lideri Tasos Papadopulos, AB toplantılarında Türkiye'nin deklarasyonuyla ilgili olarak takınacağı tavır konusunda ''kartlarını kapalı tutmakla'' birlikte, çeşitli senaryoları ve AB üyelerinin olası tavırlarını anlattı ve konsey üyelerinden görüş istedi. 
     Fileleftheros gazetesi, bu senaryoların arasında, Rum yönetiminin ''tek başına'' kalması ihtimalinden de söz edildiğini ve bu senaryonun, Rum yönetimi tarafından ''en muhtemel ve detaylı şekilde incelenen'' bir senaryo olduğunu yazdı. 
     AB Daimi Temsilciler Konseyi COREPER ve AB dışişleri bakanları toplantısı öncesinde Papadopulos'un AB'deki ortaklarıyla bir dizi temasta bulunacağını belirten gazete, Rum yönetiminin, Türkiye'nin üyelik müzakerelerini ''Kıbrıs Cumhuriyeti''nin Ankara tarafından tanınmasına bağlamakta ısrar etmesi durumunda, Fransa ile birlikte hareket edeceğini kaydetti. 
     Fileleftheros, Rum yönetiminin, tezlerini destekleyeceğine dair Yunanistan'dan taahhüt aldığının anlaşıldığını, şimdi iki ülke arasında tartışılan sorunun, ''başka ülkeleri yanlarında bulmamaları halinde iki hükümetin görüşünün ne olacağı'' olduğunu aktardı. 
     Politis gazetesi de, konuyla ilgili haberinde, Rum yönetimi ve Atina'nın, ''Fransa'nın sonuna kadar takınacağı tavrı, bütün bu meselenin anahtarı olarak gördüğüne'' işaret ederek, Yunanistan Başbakanı Kostas Karamanlis'in de, son ziyaretinde Papadopulos'a, ''iki ülkenin nihayetinde tek başlarına kalmaları olasılığının ciddiyetle düşünülmesi gerektiğini'' söylediğini bildirdi. 
     
     KARAMANLİS RUM KESİMİNİ ZİYARET EDEBİLİR 
     ''Sahnenin daha çok, Karamanlis'in Eylül ayı içinde Paris'e düzenleyeceği resmi ziyarette netleşmesinin beklendiğini'' ifade eden Politis, Atina'daki bazı kaynakların işaret ettiğine göre, Karamanlis'in Paris'ten sonra Rum yönetimiyle yeni tur görüşmeler yapmak üzere Kıbrıs Rum kesimini ziyaret etmesi olasılığının göz ardı edilmediğini belirtti. 
     
     ''TANINMA KONUSU MÜZAKERELERDEN ÖNCE NETLEŞTİRİLSİN'' 
     Rum gazeteleri, başkanlığını Rum Dışişleri Bakanı Yorgo Yakovu'nun yaptığı Birleşik Demokratlar dışındaki partilerin çoğunun, ''Kıbrıs Cumhuriyeti''nin Ankara tarafından tanınması konusunun Türkiye'nin AB ile üyelik müzakerelerine başlamasından önce netleştirilmesini istediğini aktardılar. 
     Haravgi gazetesinin haberine göre, küçük partiler Papadopulos'tan, Türkiye'nin ''Kıbrıs Cumhuriyeti''ni tanıdığının netleştirilmemesi durumunda, 3 Ekim'de başlayacak üyelik müzakerelerini veto etmesini istedi. 
     Birleşik Demokratlar, ''Türkiye'nin üyelik sürecinde kesinti olmaması için çok dikkatli icraat yapılması gerektiğine, çünkü bu ülkeye tek baskı aracının üyelik süreci olduğuna'' dikkati çekerken, iki büyük parti AKEL ve DİSİ, konuyu parti organlarında görüşeceklerini ve görüşlerini yazılı olarak sunacaklarını bildirdiler. 
     Politis gazetesi de, Papadopulos'un, AKEL ve DİSİ'nin dünkü toplantıda görüş belirtmekten kaçınması nedeniyle Rum Ulusal Konseyi'nin görüşü olmaksızın icraatta bulunacağını ileri sürdü. 
     
     RUM ULUSAL KONSEYİ YENİDEN TOPLANABİLİR 
     Haravgi gazetesi, konsey toplantısında, Rum yönetiminin ''son sözünün'' ne olacağına ilişkin kesin karar alınmadığını kaydederken, toplantıda, ''AB üyesi diğer ülkelerin niyetleri ve Türkiye'nin tepkileri''nin değerlendirilmesi amacıyla Rum Ulusal Konseyi'nin ay sonunda yeniden toplanması görüşünün ortaya konulduğunu bildirdi. 
     
     PAPADOPULOS ABD'DE SAĞLIK KONTROLÜNDEN GEÇECEK 
     Bu arada, gazeteler, BM Genel Kurulu toplantıları için 6-22 Eylül'de ABD'de olacak Papadopulos'un, bu süre içinde rutin sağlık kontrolünden geçeceğini yazdılar. 
     
</TEXT>
</DOC>
