<DOC>
<DOCNO> 376406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko26.html </URL>
<DATE> 2005/09/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
''Türkiye'nin zengin petrol rezervi var ancak yeterli çalışma yok'' 
</HEADLINE>
<TEXT>

     Zuhal Uzundere AA 

Türkiye Jeofizik Kurumu Onursal Başkanı Prof. Dr. Ahmet Ercan, Türkiye'nin zengin petrol rezervlerine sahip olduğunu, ancak bunların bulunması için yeterli çalışmanın yapılmadığını savundu. 
     Ercan, Türkiye'nin de, dünya petrol rezervinin çoğunu sınırları içinde barındıran komşuları gibi petrol rezervleri bulunduğunu söyledi. 
     Yaptığı çalışmalarla, olası petrol kaynaklarının yerlerini belirlediğini anlatan Ercan, ''Türkiye Kafkasyası'' olarak adlandırılan Kars, Iğdır, Ardahan, Artvin ve Rize'de petrol yataklarının bulunduğunu, buralarda Maden Tetkik Arama MTA Genel Müdürlüğü ve Türkiye Petrolleri Anonim Ortaklığı'nın TPAO jeofizik raporlarına dayanarak 5 kilometre derinlikte petrol bulabileceklerini kaydetti. 
     
     ''TÜRKİYE'NİN BİRÇOK YERİNDE PETROL VAR'' 

     Prof. Dr. Ercan, deprem riski taşıyan bölgelerde petrol aranması gerektiğini ifade ederek, ''Doğu Karadeniz'de Azerbaycan, Batum petrollerinin devamının olabileceğini 1980'li yıllardan beri yazıp çiziyorum. Antalya ile Kıbrıs'ın batısında Aneksemandros denizaltı dağlarının bulunduğu yerde ise yeni petrol yataklarının olduğunu düşünüyorum'' dedi. 
     Kıbrıs'ta ayrıca Karpas Dağları ile Magosa ve Hatay arasındaki bölgede, ''dalma batma kuşağı''nın gerisinde zengin petrol yatakları bulunabileceğini anlatan Ercan, Ege'de, Kuşadası Körfezi'nde, Foça, Karaburun, Midilli üçgeninde, Ayvalık, Assos Bababurnu ve Midilli üçgeninde, Gökçeada-Enes-Limni arasında, jeofizik verilere dayanarak ''Ege İncileri'' adını verdiği bölgede petrol olmasını beklediğini bildirdi. 
     Ercan, Tuz Gölü'nün batısından gelen kırıkla, Ecemiş kırığının kesim yeri olan Niğde dolaylarında, Sinop'ta ve Çarşamba'nın kuzeyinde Samsun ile Çarşamba'nın karşısına düşen Karadeniz içindeki 150 kilometre boyundaki deniz içi tümseğinde ''varlıklı'' petrol yataklarının olduğuna dikkati çekerek, şunları söyledi 
     ''Ayrıca petrolü erken olgunlaştıran jeotermal alanlarda, başta Nazilli ve Gediz göçüntüsünün Ege'yle birleştiği kesimlerde petrol olabileceğinin güçlü belirtileri var. Türkiye'de ortalama jeofizik araştırma derinlikleri 5-10 kilometreye kadar yapılması gerekirken ortalama delme derinliğimiz 2.5 kilometre dolayında. Petrol için Türkiye'deki hedef derinlik 5-6 kilometreye kadar inmek zorundadır.'' Ahmet Ercan, Türkiye'de geçmiş yıllarda petrol aramalarına yapılan yatırımın çok düşük tutulduğundan yakınırken, Türkiyenin denizde petrol arayabilen tek jeofizik gemisi ''MTA sismik 1''in donanımının yenilenmediğini, ayrıca yeni arama gemisi alınmadığını anlattı. 
     
     ''TÜRKİYE'DE PETROL ARANIYORMUŞ GİBİ YAPILIYOR''... 

     Türk sularında 1975-1990 arasında yoğun olarak petrol aramaları sürerken, Türkiye'nin 1990'lı yıllardan itibaren ''Yunanistan'ın baskısı sonucunda'' arama çalışmalarını durdurur düzeye indiğini öne süren Ercan, şöyle konuştu 
     ''Türkiye'nin 150-200 milyon dolar yatırım yapıp Ege'de kendi sularımızda, Marmara'da, Akdeniz'in ve Karadeniz'in uluslararası sularında bayrak takıp Türkiye çıkarı için petrol araması gerekir. Bunu da hemen yapmalıdır. Türkiye'nin ne kadar petrol rezervinin olduğunu söylemek için henüz erken, ancak Türkiye'de petrol var. Ülkemizde petrol aranıyormuş gibi yapılıyor ama gerçek anlamda aranmıyor.'' 

     
</TEXT>
</DOC>
