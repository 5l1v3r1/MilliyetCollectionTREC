<DOC>
<DOCNO> 389135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/yasam/yas05.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dino'dan kostüm ve dekor tasarımları 
</HEADLINE>
<TEXT>


Abidin Dino'nun bugüne kadar sergilenmeyen, tiyatro, opera ve sinema için yaptığı sahne ve kostüm tasarımlarına ait çizimleri Yapı Kredi Kültür Merkezi Sermet Çifter Salonu'nda izleyiciyle buluşuyor 

Yasemin Bay 

Çok yönlü bir sanatçı Abidin Dino Öyküler, oyunlar, senaryolar, desenler, karikatürler, heykeller, resimler, eleştiriler... Tüm bunların dışında pek de bilinmeyen bir çalışma alanı daha var Dino'nun Tiyatro, opera ve sinema için yaptığı kostüm ve dekor tasarımları. Şimdiye kadar sergilenmemiş bu tasarımlara ait 80 çizim Yapı Kredi Kültür Merkezi Sermet Çifter Salonu'nda "Sahne ve Kostüm Tasarımı Abidin Dino" başlıklı sergide izleyiciyle buluşuyor. 

Yutkeviç beğendi 
Abidin Dino'nun bu alandaki tasarımlarının başlangıç tarihi 1933. Her şey Cumhuriyet'in 10. yıldönümü törenlerine çağrılıp "Türkiye'nin Kalbi Ankara" isimli filmi çeken Sovyet yönetmen Sergey Yutkeviç'in Dino'nun resimlerini çok beğenmesiyle başlıyor. 
Devlet tarafından Sovyetler Birliği'ne öğrenci olarak gönderilen Dino, orada Sergey Yutkeviç'in "Madenciler" ve "Tüfekli Adam" isimli iki filminde dekor, kostüm ve makyaj alanında çalışıyor. Fakat 2. Dünya Savaşı'nın yaklaşmasıyla birlikte Türkiye'ye dönmek zorunda kalıyor. 
Yurda dönerken Londra ve Paris'e uğrayan Dino, Picasso ve Dali ile tanışma fırsatı buluyor. Tanıştığı isimlerden biri de ünlü koleksiyoner Gertrude Stein. Stein, Dino'dan yazmakta olduğu "Doktor Faust Işıkları Yakar" isimli operanın kostümlerini ve sahne tasarımını hazırlamasını istiyor. Aynı zamanda "Othello" prodüksiyonunda da birlikte çalışmayı teklif ediyor. Böylelikle Dino, sahne ve dekor tasarımı alanında tekrar çalışmaya başlıyor. 

Savaşla son buldu 
Dino yurda döndükten sonra da çizimlerine devam ediyor. Fakat savaş çıkıyor, Abidin Dino askere alınıyor, arada kopukluklar oluyor. Tüm bunların sonucunda çizimlerin bir kısmını Stein'e ulaştıramıyor. Ve savaşın ardından bir süre sonra Dino, artık sahne ve dekor çizimlerine son veriyor. 
Sergi özellikle Dino'nun "Doktor Faust Işıkları Yakar" için yapmış olduğu çizimler üzerine kurulu. Sergilenen eserlerin yaklaşık 60'ı Dino'nun Stein'e gönderemediği çizimlerden oluşuyor. "Madenciler", "Tüfekli Adam" filmleri ve "Othello" prodüksiyonu için yapmış olduğu tasarımları, figür çizimlerini de görebiliyoruz sergide. 
Çizimlerin yanı sıra orijinal el yazmaları, mektuplar, Gertrude Stein'ın portresi, "Madenciler" ve "Tüfekli Adam" filminden fotoğraflar da bulunuyor. Mesela Dino'nun "Madenciler" filminde Lenin'i canlandıran aktörün makyajını yaparken çekilmiş fotoğrafını sergide görmek mümkün. 
Dino'nun bambaşka ve yine çok başarılı bir yönünü gözler önüne seren sergideki eserlerin büyük bölümü, yeğeni Rasih Nuri İleri'ye ait. 15 çizim ise eşi Güzin Dino'dan alınmış. 
Sergi 26 Kasım tarihine kadar izlenebilir. 0212 252 47 00 

Tiyatro tasarımını neden yaptı 

Serginin en ilginç bölümlerinden biri de Dino'ya ait tiyatro tasarımı. Konuyla ilgili olarak serginin koordinatörü Yapı Kredi Kültür Sanat Yayıncılık Genel Müdür Yardımcısı Veysel Uğurlu şunları söylüyor 
"Dino'nun inanılmaz bir tiyatro tasarımı söz konusu. Okuma odasından, sahne dekorlarına, müdür odasından kafesine kadar tamamen bir tiyatroyu iç mek n olarak ciddi bir biçimde tasarlamış. Fakat bu tasarımı özellikle neden yaptığına dair bir bilgimiz yok." 


</TEXT>
</DOC>
