<DOC>
<DOCNO> 394802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy04.html </URL>
<DATE> 2005/11/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yabancı sermaye ile direk Erdoğan ilgilenecek 
</HEADLINE>
<TEXT>

     ABDULLAH KARAKUŞ Doha 

Başbakan Recep Tayyip Erdoğan, yabancı yatırımcılarla direk kendi ilgileneceği mesajını vererek, "Yatırım projeksiyon ajansı bana bağlanacak. Oyalamadan kısa sürede netice alınacak" dedi. 
     Erdoğan, Katar'da işadamlarıyla yaptığı toplantıda yabancı sermayeyi Türkiye'ye çekebilmek için yaptıklarını ve yapacaklarını anlattı. Yabancı sermayenin işlerine bakmak için kurulması planlanan yatırım projeksiyon ajansının başbakanlığa bağlanacağını ve böylece yabancı sermayenin işinin daha da kolaylaşacağını söyledi. Erdoğan, "Değişik yatırımcıları başka başka bakanlığa gönderip, oyalamanın anlamı yok. Bunlar bir yerde toplanacak. Böylece daha çabuk netice alınacak. Talimat verdim. Mevcut yatırım, projeksiyon ajansı bana bağlanacak. Kanuni bir iki düzenleme yapacağız. Biz yabancı sermayeyi Türkiye'ye çekebilmek için elimizden gelen bütün imkanları seferber ediyoruz. Yeter ki yabancı dostlarımız yatırıma gelsinler" dedi. 
     
     Güven ve istikrar ülkesiyiz 
     Katar'lı işadamlarını da Türkiye'ye yatırıma çağıran Erdoğan, "Türkiye artık güven ve istikrar ülkesidir. Türkiye'ye gelin yatırım yapın, iki ülke de kazansın. Biz de artık yerli, yabancı yatırımcı ayırımı yok. Haklar aynı. Cazibe merkezi olan Türkiye fırsatlar ülkesidir. Birçok özelleştirmemiz var. Batı ve ortadoğu Türkiye'yi ilgi alanı olarak gördü. Aynı ilgi alanını da Katarlılar göstersin. Sizi Türkiye'ye bekliyoruz" dedi. 
     Körfez ülkeleri ile ilişkileri daha da geliştirmek istediklerini belirten Erdoğan, Katarla da üçüncü ülkelere ortak yatırımlar yapılabileceğini kaydetti. Kendilerini Katar'da misafir olarak değil, evlerinde görüşme yapıyor gibi hissettiklerini belirten Erdoğan, ancak ticari ilişkilerin yeterli seviyede olmadığını dile getirdi. 
     Erdoğan, "Katar Türkiye'yi Türkiye'de Katar'ı hala iyi tanımıyor. Millet olarak tanımamız çok önemli. Bunda turizmin de önemli rolü olacak. Artık yabancı sermaye yok, küresel sermaye var. Yabancı sermayeyi kullanarak gücendirmeye gerek yok. Sermayenin dini, ırkı, vatanı yok. Nerede uygun bir yere bulursa oraya girer. Para, civa gibidir. Hemen yatağını bulur, oraya kaçar" dedi. 
     
</TEXT>
</DOC>
