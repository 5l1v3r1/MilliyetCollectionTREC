<DOC>
<DOCNO> 391357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun25.html </URL>
<DATE> 2005/11/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Yunan Cumhurbaşkanı Arnavutluk ziyaretini yarıda kesti 
</HEADLINE>
<TEXT>

     Yunanistan Cumhurbaşkanı Karolos Papulyas'ın, Arnavutluk'a yaptığı gayri resmi ziyaretini, protesto gösterileri üzerine yarıda kestiği açıklandı. 
     Atina Haber Ajansı ANA , Arnavutluk'un güneyindeki Sarande kentinde Arnavutluk Cumhurbaşkanı Alfred Moisiu ile bir araya gelecek olan Papulyas'ın, görüşmenin yapılacağı otelin çevresinde protesto gösterisinde bulunan grupların, randevu saati 2 saat geride kalmasına rağmen dağılmamaları üzerine, gezisini yarıda kesme kararı aldığını duyurdu. 
     Yunanistan Dışişleri Bakanlığı Sözcüsü Yorgo Kumuçakos, ''Arnavutluk makamlarının, iki cumhurbaşkanının bir araya gelmeleri için gerekli ortamı sağlayacak önlemleri almamasını'', Arnavutluk'un Atina Büyükelçisi'ni Dışişleri Bakanlığı'na çağırarak, sert bir dille protesto ettiklerini açıkladı. 
     Yunanistan Cumhurbaşkanlığı'nın yaptığı yazılı açıklamada da gelişmelerden üzüntü duyulduğu vurgulanarak, bu tür eylemlerin ikili ilişkilerin gelişmesine katkıda bulunmadığı ifade edildi. 
     Bu arada, Yunan radyoları, Sarende kentindeki gösteride, ''aşırı milliyetçi'' olarak niteledikleri protestocuların ''Çamerya'ya özgürlük'' sloganları attıklarını duyurdu. 
     Arnavutluk'taki bazı gruplar, kuzeybatı Yunanistan'da yaşayan ''Çameryalı Arnavutların'' 2. Dünya Savaşı'ndan sonra Atina tarafından yurtlarından sürüldüğünü öne sürüyorlar. 
     
</TEXT>
</DOC>
