<DOC>
<DOCNO> 382606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy20.html </URL>
<DATE> 2005/09/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İnönü Ben atılan domatesi fark etmedim 
</HEADLINE>
<TEXT>

     Burak GEZEN- Ersan KÜÇÜKKURU ÇANAKKALE, DHA 

ÇANAKKALE Onsekiz Mart Üniversitesi ÇOMÜ , Çanakkale Savaşları sırasında yaşamını yitiren İngiliz Fizikçi Henry Moseley'i ölümünün 90'ncı yıldönümünde düzenlenen çalıştay ile andı. Çalıştaya konuşmacı olarak katılan Prof. Dr. Erdal İnönü, geçen hafta sonunda İstanbul Bilgi Üniversitesi'nde yapılan Ermeni Konferansı çıkışında kendisine atılan domatesin Çanakkale'den götürüldüğünün hatırlatılması üzerine, Çanakkale'nin her şeyi güzeldir'' dedi. 
     Terzioğlu Kampüsü Troia Kültür Merkezi'nde düzenlenen Henry Moseley'i Anma Çalıştayı'na katılan Prof.Dr. Erdal İnönü, çalıştaya verilen arada DHA muhabirin Ermeni Konferansı çıkışında kendisine atılan domates ile ilgili sorusunu, Ben fark etmedim doğrusunu isterseniz ne atıldığını. Sonradan bir gazetede gördüm. Arkadan resmimi çekmişler ve ceketimin üzerinde bir iz vardı. Domates gibi bir şey isabet etmiş diye o zaman anladım. Yoksa o anda fark etmedim. Yürürken kalabalıkta böyle şeyler olur diye düşündüm'' diye yanıtladı. 
     Kendisine atılan domatesin Çanakkale'den götürüldüğünün hatırlatılması üzerine ise İnönü, Çanakkale'nin her şeyi güzeldir. Hiçbir itirazım yok. Çanakkalelilere başarılar diliyorum. Burada güzel toplantılar yapıyorlar. Tabi yeni buluşlar yapmalarını diliyorum. Dünyada bir ulusun öne çıkması esas olarak bilime ve teknolojiye yaptığı katkıyla kendini gösterir. Bu şekilde uluslar kendi istediklerini yapabiliyorlar. Türkiye çok mesafe aldı ama yetmiyor. Daha ileriye gitmek lazım. Onun içinde üniversitelerin daha çok araştırma yaparak sonuç alması gerekiyor. Bu her şeyden önemli. Siyasetten de önemli. Türkiye'yi ileriye götüren esas atılımlar bilime dayanan ve teknolojiyle geliştirilen atılımlardır'' dedi. 
     Daha sert olduğu için Ermeni Konferansına özel olarak Çanakkale domatesi götürülmüş. O anda acı hissettiniz mi '' sorusuna ise İnönü, Çanakkale'ye gelince geçmiş acıları hatırlıyoruz. Şehitlerimizi saygıyla anıyoruz. Ama hiçbir acı duymuyoruz biz. Bilakis memnun oluyoruz. Burası aydın insanların, uygar insanların memleketi. Doğa da çok güzel, tarih burada her şey burada. Buraya gelmek bir nimet'' karşılığını verdi. 
     
     BİLİM İNSANI KORKMADAN İSTEMELİ 

     Çalıştayda, Savaş, Barış ve Bilim Adamının Sorumluluğu'' konusunda bir konuşma yapan Erdal İnönü, bilim insanının araştırmalarına destek ararken yeteri kadar kararlı ve azimli davranmadığını belirtti. İnönü, Ben de devlette bulundum. Bir sürede bilim yöneticiliği yaptım. Biz bilim yöneticiliğine getirildiğimiz zaman genellikle kendimizi siyasetçilerin yerine koyuyoruz. Türkiye'nin şartlarını düşünüyoruz. Bu şartlarda ancak bu kadar istenir' diye karar veriyoruz ve onu istiyoruz. Daha çoğunu istemiyoruz. Ama bu yanlış. Türkiye'nin şartlarını düşünmek Türkiye'yi yönetenlerin amacı, kaygısı ve sorumluluğu olmalı. Bilim adamlarının yapacağı şey, bilimin Türk insanına yararlı bir şekilde ilerlemesi için ne kadar para istiyorsa, ne kadar insan istiyorsa onu söylemek. Çünkü bilim insanı bunu söylemezse siyasetçi hiç söylemez. Siyasetçi nereden anlayacak ne lazım, ne gerekiyor bilimin ilerlemesi için. Bunu korkmadan söylemesi ve uğraşması gerekiyor bilim insanının. Bunu yapanlar var. Ama genellikle yapmıyoruz. Kendim çünkü öyle yaptım daha evvel. Kendimi siyasetçinin yerine koydum bilimi yönetirken ve o kadar kararlılıkla elde etmeye çalışmadım'' dedi. 
     
</TEXT>
</DOC>
