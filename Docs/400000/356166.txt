<DOC>
<DOCNO> 356166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun18.html </URL>
<DATE> 2005/06/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İran'da reformcular mücadeleye devam edecek... 
</HEADLINE>
<TEXT>

     İran'da, 24 Haziran Cuma günü yapılan ikinci tur cumhurbaşkanlığı seçiminin ardından bir süre sessiz kalan reformcular, yenilgiyi kabul etti, ancak mücadeleye devam etmeye kararlı olduklarını belirttiler. 
     Günlük gazetelerden Hembestegi'nin Dayanışma haberine göre, Cumhurbaşkanı Muhammed Hatemi'nin kardeşi ve ülkenin en büyük reformcu partisi ''İslami İran Katılım Cephesi''nin Genel Başkanı Muhammed Rıza Hatemi, seçim sonuçlarının reformcular açısından ''yenilgi'' olduğunu kabul etti. 
     Halkın iradesine saygılı olduklarını belirten Hatemi, ''Bir sonraki seçim için hazırlıklara bugünden başlıyoruz. Gelecek seçim için elimizden gelen tüm gayreti göstereceğiz. Bu seçimde yenildik, ama gelecekte bu seçimde yapılan usulsüzlükleri dikkate alarak hareket edeceğiz'' dedi. 
     Reformcuların geçen dönemde bazı yanlışlıklar yaptıklarını ''itiraf eden'' Hatemi, bunları dikkate alarak çalışacaklarını söyledi. 
     ''İkinci tur seçimler tam bir savaştı'' diyen Hatemi, ''Bu, yoksullukla varlığın, sade yaşam tarzıyla elit yaşamın savaşıydı. Sonuç ortada yoksulluk ve sade yaşam kazandı'' diye konuştu. 
     Hatemi, İran milletinin kurtuluşunun demokraside olduğunu vurgulayarak, demokrasiyi, halkın bütün yaşam alanlarına yansıtmak zorunda olduklarını, iç ve dış koşulların aşırılık ve radikalliğin hakim olmasına izin vermediğini ifade etti. 
     Gelecek için ''biraz endişeli'' olduğunu belirten Hatemi, buna rağmen ''yarının aydınlık olacağı ümidini'' muhafaza ettiklerini kaydetti. 
     İtimad gazetesinin haberine göre de İslami İran Katılım Cephesi üyelerinden Mustafa Taczade, ''Seçimlerde yenildik, ama bu mücadeleden vazgeçeceğimiz anlamına gelmiyor'' dedi. 
     Taczade, iktidarda olmadıklarını, fakat karar mekanizmalarında etkili olmaya çalışacaklarını belirtti. 
     Seçimleri muhafazakar Mahmud Ahmedinecad'ın kazanmasıyla hükümet, meclis ve Yargı Erki'nde aynı düşüncenin hakim olduğuna dikkat çeken Taczade, ''Bu, çok tehlikeli bir durum. Bu süreç ülkenin bağımsızlığı, toprak bütünlüğü ve güvenliği için bir tehlikedir. Bu durumda bize düşen, her şeyi kendi istedikleri gibi yapmalarına müsaade etmememizdir'' diye konuştu. 
     Ahmedinecad'ın seçimden önce gazete kapatmayacağına ilişkin söz verdiğini anımsatan Taczade, ''Eğer iktidar, önümüzü kesmeye çalışır, gazetelerimizi kapatarak halkla irtibatımızı kesmek isterse düşüncelerimizi uydu yayınları aracılığıyla halka ileteceğiz'' dedi. 
     İran'da, 24 Haziran Cuma günü yapılan ve katılımın yüzde 60 olduğu ikinci tur cumhurbaşkanlığı seçiminde muhafazakar Ahmedinecad yüzde 61.6, ılımlı muhafazakar Ali Ekber Haşimi Rafsancani de yüzde 35.9 oranında oy almıştı. 
     
</TEXT>
</DOC>
