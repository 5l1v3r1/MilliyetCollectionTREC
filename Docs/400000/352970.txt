<DOC>
<DOCNO> 352970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo02.html </URL>
<DATE> 2005/06/17/ </DATE>
<TIME> 00.01 </TIME>
<AUTHOR>  </AUTHOR>
<HEADLINE>
Bir bakışta Avrupa'dan transfer haberleri... 
</HEADLINE>
<TEXT>

     Milliyet İNTERNET 

İspanyol futbolunun yeni 'altın çocuğu' olarak gösterilen Fernando Torres, kulübü Athletico Madrid'te kalacağını açıkladı. Transfer sezonun açılmasıyla ismi birçok kulüple anılan 21 yaşındaki yıldız golcü, transfer söylentilerine aldırmadığını ve kulübünden ayrılmayacağını söyledi. 
     
     Kalou Paris Saint Germain'de 

     Fildişi Sahilleri'nin yetiştirdiği en önemli futbolculardan Kalou, Feyenoord'tan Paris Saint Germain'e transfer oldu. 27 yaşındaki Kalou, Fransa'nın Auxerre takımından 2003'te Feyenoord'a geçmişti. 
     
     Deco 2010'a kadar Barcelona'da 

     Barcelona'nın Portekizli orta saha oyuncusu Deco, sözleşmesini uzattı. Ünlü yıldız, 2010 yılına kadar Katalan ekibinde forma giyecek. 
     
     Lyon'a Marsilya'dan transfer 

     4 yıldır üst üste Fransa şampiyonluğuna ulaşan Lyon, en önemli rakiplerinden Marsilya'nın orta saha oyuncusu Pedretti'yi renklerine bağladı. Lyon, Fransız oyuncu için Marsilya'ya 7 milyon euro ödeyecek. 24 yaşındaki Pedretti 22 kez Fransa milli takımında forma giydi. 
     
     Birmingham Lee Bowyer'la anlaştı ama... 

     İngiltere Premier Lig ekiplerinden Birmingham City, Newcastle United'ın orta saha oyuncusu Lee Bowyer'la anlaştı ancak taraftarlar bu futbolcuyu istemeyince transfer gerçekleşmedi. Bowyer, bu sezon saha ortasında takım arkadaşı Dyer'la yumruklaşmış ve olay futbol kamuoyunda günlerce konuşulmuştu. 
     
     
     Benitez'in tükürdüğü TV'de görününce... 

     Olaylı maç istifa ile bitti. 
     Boca Juniors'ın teknik direktörü Jorge Benitez, Guadalajara'lı oyuncuya tükürdüğü TV görüntüleriyle tespit edilince görevinden istifa etmek zorunda kaldı. Libertadores Kupası çeyrek finalinde iki takım oyuncularının kavga etmeye başladığı anda sahaya giren Benitez, rakip futbolcu Audolfo Bautista’ya tükürdü. TV görüntülerinden açıkça tespit edilen bu olay sonrasında Boca Başkanı özür dileyip, Benitez’le yollarını ayırdıklarını açıkladı. 
     


     Fernandez'in yerine Muller geldi 

     Ünlü teknik direktörü Jean Fernandez'i Marsilya'ya kaptıran Fransız Metz kulübü, ocak ayında Lens'ten kovulan Joel Muller'i takımın başına getirdi. 
     
     Diouf şimdi gerçek Bolton'lı 

     Önceki yıl Afrika'da yılın futbolcusu seçilen Senegalli golcü El Hadji Diouf, Premier Lig takımlarından Bolton Wanderers'a transfer oldu. Liverpool'la sözleşmesi olan Diouf, geçtiğimiz sezon Bolton'da kiralık oynamış ve takımının Premier Lig'i 6. sırada bitirerek UEFA Kupası'na katılmasında büyük rol oynamıştı. 
     
     Souness'a hakemi eleştirmekten ceza 

     Newcastle United'ın İskoç çalıştırıcı Graeme Souness, hakemi eleştirmekten 36 bin dolar para ve bir maç hak mahrumiyeti cezası aldı. 

     
</TEXT>
</DOC>
