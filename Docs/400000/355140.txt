<DOC>
<DOCNO> 355140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy11.html </URL>
<DATE> 2005/06/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
AKP'li milletvekilinden idam cezası temennisi... 
</HEADLINE>
<TEXT>

     IMF’nin yeni stand-by anlaşmasının ilk gözden geçirmesi için TBMM’den çıkarılmasını istediği Bankacılık Yasa Tasarısı’nı görüşmeye başlayan Plan ve Bütçe Komisyonu’nunda IMF baskısı eleştirildi. AKP’li Musa Uzunkaya temennisinin ABD’deki gibi idam cezası uygulanması olduğunu bildirdi. 
     Plan ve Bütçe Komisyonu’nu uzun bir süredir alt komisyonda bulunan Bankacılık Yasa Tasarısı’nı görüşmeye başladı. Komisyon, IMF’nin ön koşulu nedeniyle yarın da günü de çalışacak. 
     CHP’li Mustafa Özyürek, komisyonda tasarıyla ilgili görüşlerini açıklarken, IMF’nin tasarıya müdahalelerine ve TBMM’den çıkarılması için yaptığı baskıya dikkat çekerek. 
     "IMF, Parlamento’yu baskı altında tutuyor. Meclis IMF istedi diye uzun zamandan beri ilk kez cumartesi çalışacak. Meclis Başkanı’nın parlamentoyu baskı altında tutan bütün girişimleri ister IMF’den, ister Borsa’dan gelsin ’kınıyorum’ demesini ben beklerdim" dedi. 
     Özyürek, "Biz önergeleri vereceğiz. O zaman yasa yetişmeyebilir. Meclis, 1 Temmuz’da tatile girmeyebilir" diyerek, Bankacılık Yasa Tasarısı’nın IMF’nin Haziran sonuna kadar çıkarılması koşulunun yerine getirilemeyebileceğinin işaretini verdi. 
     
     YASAYA GECE YARISI TELEFONLA MÜDAHALE 
     CHP’li Akif Hamzaçebi, Bankacılık Yasa Tasarısı için oluşturulan alt komisyonda Başbakanlık’ta tasarıdan çıkarılan Bankalar Yeminli Murakıplar Kurulu’nun yeniden konulduğunu, ancak gece saat 2.30’da gelen bir telefonla bu düzenlemenin tekrar tasarıdan çıkarıldığını söyledi. 
     Hamzaçebi, "Anlaşılıyor ki IMF’den sorumlu bakandan bir telefon geldi. ABD’den gelen bir telefon ile kaldırıldı. 
     Bunu kınıyorum" diyen Hamzaçebi, yabancı sermayeli bankacılıkla doğrudan yabancı yatırım arasında fark bulunduğuna dikkat çekerek, yabancı bankaların KOBİ’lere destek olmayacağını, şirketlere teminat mektubu vermeyceğini söyledi. Hamzaçebi, "BDDK’nin elinde yabancı bankaları sınırlayacak bir araç olmalı. Yerli sermaye sistemden kaçıyor. Bu kaçışı önleyecek düzenleme olmalı" diye konuştu. 
     Akif Hamzaçebi, TMSF’nin Hazine’ye olan borçlarının silinmesi operasyonunu da eleştirerek, bunun gizli saklı yapılmaması, kamuoyu önünde tartışılması gerektiğini söyledi. 
     CHP’li Ali Kemal Kumkumoğlu, AKP milletvekillerinin de karşı çıkmasına rağmen tasarının baskıyla geldiğini anlatırken, "IMF ekonomik tercihten öte kurum tercihine başladı" dedi. Kumkumoğlu, tasarıdan Bankalar Yeminli Murakıplar Kurulu’nun çıkarılmasını da, "Bir uzun el bunu buradan, bu iradenin elinden alıyor" dedi. 
     
     İDAM CEZASI TEMENNİSİ 
     AKP’li Musa Uzunkaya, batık bankacılara yönelik olarak daha önce yaptığı konuşmada "idam edilmeli, asılmalı" yönündeki sözlerini anımsatması üzerine, bu ifadelerin tutanaklardan çıkarılması için AKP’li Altan Karapaşaoğlu müdahale etti. Uzunkaya, tasarının banka kaçaklarını önlemeye yönelik kapsamlı bir düzenleme olmadığını anlatarak, şöyle konuştu 
     "Benim şahsi görüşüm. Zaten idam cezası kalktı. Benim kişisel temennim, idam cezasının ABD’de uygulandığı gibi uygulanmasıdır. Bu faşizan tavır içinde olduğumdan değil, 70 milyonun feryadını duyduğum için. 70 küsür milyon insanın kanını sülük gibi emen şu anda hala yatlarıyla katlarıyla seyyah alem olarak seyredip gezen hala bu kaçakların yakalanamadığı zeminde kaçaklara yol açanlardan da hesap sorulamadığı..." 
     
</TEXT>
</DOC>
