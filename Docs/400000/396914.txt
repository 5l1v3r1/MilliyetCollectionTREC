<DOC>
<DOCNO> 396914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/aspo.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim zamanı 
</HEADLINE>
<TEXT>


Sahada, tribünde, eylemde ve söylemde yapılabileceklerin son noktasına geldik. Dibe vurduk. Artık ders alalım. Hemen, şimdi başlayalım. Milan kafilesini çiçekle karşıyalım, alkışlarla uğurlayalım. Galatasaray-Fenerbahçe derbisine el ele çıkalım, omuz omuza tatlı rekabeti yaşayalım 


Deniz bitti... 
Sahada, tribünde, eylemde, söylemde yapılabileceklerin son noktasına geldik. 
Dibe vurduk. Boğulmadan yükselmemiz gerekiyor. 
Futbol denilen, çağın en büyük şovu, bizim tarzımızla yürümüyor besbelli... 
Gündelik çıkarlarımız uğruna ürettiğimiz hiçbir minik gerilim yok ki, büyüyüp dev bir tsunami gibi yakıp geçmesin bizi. 
Artık ders alalım. 
Hemen, şimdi, bu hafta başlayalım. 
Fenerbahçe-Milan maçı "uluslararası", Galatasaray-Fenerbahçe derbisi "ulusal" arınmamızın tarihi törenleri olsun futbolda. 
Yoksa, büyük dilimleri koparmak için en büyük kavgalardan sakınmadığımız futbol pastası yerine, dip çamurlarında boğulacağız artık. 
Deniz bitti... 
Dibe vurduk... 
Yorulduk kavgadan. 
Bıktık gerilimden. 
Futbol denen çağın en büyü şovundan keyifli anılar istiyoruz. 
Güleryüzlü insanlar, centilmen futbolcular, kibar yöneticiler, neşe içinde tribünler. 
Fazla bir şey mi bu 
Hak etmiyor muyuz bu kadarcık huzuru 
Hemen, şimdi, bu hafta... Dünya'nın gözünün dikileceği, belki de "haklı" olduklarını kanıtlamak için fırsat kolladıkları bu hafta... 
Önce Fenerbahçe-Milan maçında uluslararası imajımızın çamurlarını temizleyelim. İtalyan kafilesini çiçekle karşılayalım, statta alkışlarla konuk edelim ve aynı centilmenlikle evlerine yollayalım... 
Derbide, nefret dolu yıllarımızı geride bırakma sürecine girelim. Maça el ele çıkalım, rakip taraftarları bağrımıza basalım... 
Yeter... Boğulmak istemiyoruz futbol denizinin dibinde. 
Yeter... Dünya'ya beklediği fırsatı vermeyelim... 

Zürih'e buyrun beyler 

CEMAL ERSEN 

FIFA Disiplin Kurulu, Futbol Federasyonu Başkanı Levent Bıçakcı, Milli Takımlar Teknik Direktörü Fatih Terim, Antrenör Mehmet Özdilek, futbolcular Alpay, Emre ve Volkan Demirel ile Genel Sekreter Lutfi Arıboğan'ı 28-29 Kasım tarihleri arasında Zürih'te yapılacak duruşmaya çağırdı. FIFA, rövanşın hakemi Frank De Bleeckere ile birlikte gözlemci, güvenlik sorumlusu, olaylara karışan dört İsviçreli futbolcu ve İsviçre Federasyonu Başkanı'nı da dinlemeye karar verdi. 
Türk heyeti ve duruşmaya çağrılan futbolcular ile teknik adamların savunmalarını sözlü olarak dinleyecek olan Disiplin Kurulu'nun, daha önce 9 Aralık'ta açıklanacağı belirtilen cezaları bu duruşma sonrası daha erken bir tarihte duyurabileceği bildirildi. 
Olaylara karışan futbolculara 5 ile 8 maç arası men cezası vermesi beklenen kurulun, Levent Bıçakcı ve Fatih Terim'in sözlü savunmasını da dinledikten sonra Türkiye'ye verilmesi olası cezaları belirleyeceği, gözlemci ve müsabaka güvenlik amirinin raporlarının da bu aşamada büyük önem kazandığı vurgulandı. 

Huggel'e tehdit 

Milli maçta antrenör Mehmet Özdilek'e tekme atan ve Alpay'ın boğazına sarılan İsviçreli futbolcu Benjamin Huggel, kendi internet sitesine Türkler tarafından tehdit mesajları gönderildiğini iddia etti. Futbolcunun www.benihuggel.ch adresli internet sitesine maçtan sonra 4 bin 500'ü aşkın mesaj geldiği ve kendilerini Türk taraftar olarak tanıtan bazı kişilerin mesajlarında Huggel ile ailesinin tehdit edildiği öne sürüldü. 

Aydın'dan ilginç çıkış 

Milli Takımlar Sorumlusu Davut Dişli tarafından İsviçre maçına akredite edilmesi tartışma konusu olan Yaşar Aydın çarpıcı açıklamalar yaptı. Sedat Peker'e yakın olduğu ileri sürülen Aydın, "Bir mafya lideri ile dost olmak, kara adam olmak anlamına gelmez" dedi. Aydın, Haluk Ulusoy döneminde de milli maçlarda görev aldığını belirtip, "Kavgaya karışmadığım gibi tribün liderleriyle bir araya gelerek taraftarları gerginlikten uzak tuttuk. Ancak içerde bazı münakaşalar olmuş" ifadelerini kullandı. 

Blick'ten mafya iddiası 

İsviçre'nin Blick gazetesi, olaylı maçta yaşananlarda mafya parmağı olduğunu manşetine taşıdı. "Kavgacı Türkler aşırı sağcılar tarafından mı kışkırtılıyor Terim de bunlarla aynı potada. Türkiye ne kadar demokratik " ifadelerini kullanan Blick, "Yaşar Aydın ile Ali Kıratlı'nın, mafya babası Sedat Peker'in yakın dostu olduğu ortaya çıktı" diye yazdı. Öte yandan gazete, Sosyalist Parti politikacılarının, olaylarda İsviçre basınının da suçlu olduğu ve olaylara karıştığı açıklamalarına da yer verdi. 

Biri bizi gözetliyor 

FIFA, Türk medyasında çıkan her türlü haberi ve değerlendirmeyi yakın takibe aldı. Televizyon ve gazeteleri büyüteç altına alan görevliler soruşturma için sürekli delil topluyor. Federasyona gelen bilgilere göre, Türk basınında çıkan her haber anında FIFA tarafından elde ediliyor. Ayrıca haberler ve ihbar sayılabilecek nitelikteki her türlü demeç tercüme edilerek, dosyaya ekleniyor. Uluslararası Futbol Federasyonları Birliği'nin, Türk televizyonlarını izlemek için uydu sisteminden de yararlandığı bildirildi. Bu arada federasyonun bugün saat 14.00'te yapacağı yönetim kurulu toplantısında sert tartışmaların yaşanması bekleniyor. 

'Hatalıyız, özür dileriz' 

FIFA Disiplin Kurulu tarafından savunmaları istenen Alpay ve Emre ile antrenör Mehmet Özdilek hatalarını kabul edecek. 24 Kasım'a kadar savunmaları istenen üç isimden Özdilek, futbolculuğunda yaşamında tek bir disiplin cezası almadığına dikkat çekip, maçın geriliminden dolayı olaylara karıştığını ifade edecek. Alpay ve Emre'nin de gerekirse özür dileyeceği bildirildi. Tüm dünyanın görüntülerden izlediği olayları reddetmenin mantıklı olmayacağı görüşünü taşıyan federasyon, böylece Türkiye'nin iyi niyetli tutum içinde olduğunu gösterecek. Ayrıca olayların organize olmadığının altı çizilecek. Şükrü Saracoğlu'nun güvenlik kameraları tarafından kaydedilen görüntüler de FIFA'ya gönderildi. 

Baltaş Herkes kendinden sorumlu 

ŞÜKRAN PAKKAN 

Milli Takım'ı psikolojik olarak baraj maçlarına hazırlayan Acar Baltaş kontrolün kaybedilmediğini savundu. Baltaş, "Maç bittikten sonra herkes kendinden sorumlu. FIFA, 25 metre içinde 20 saniyede olan olaylar nedeniyle savunma istiyor. Meydan kavgası olmadı. Futbolcular birbirlerine biraz sert sürtündü, itişti. Maçı istediği skorda sürdüremezse futbolcu sapar. Oyun içinde fevkalede kontrollüydüler ama ondan sonra istenmeyen şeyler itişme düzeyindedir. Skor başarılı olunduğunun göstergesi" dedi. 

İki satırlık garanti .. 

Türkiye - İsviçre maçında çıkan olayları soruşturmaya başlayan FIFA dün Futbol Federasyonu'na ilginç bir güvence yazısı gönderdi. FIFA'nın çektiği faksta, sadece iki satırdan oluşan "İstanbul'da yaşanan olaylardan sonra yapılan soruşturma tarafsız bir şekilde yapılacaktır" ifadesi yer aldı. Bu durum şaşkınlık yaratırken, federasyonda, Başkan Blatter'in açıklamalarının Türkiye'de büyük tepki görmesi üzerine böyle bir yazıya ihtiyaç duyulduğu yorumları yapıldı. 


</TEXT>
</DOC>
