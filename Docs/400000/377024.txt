<DOC>
<DOCNO> 377024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun44.html </URL>
<DATE> 2005/09/09/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
TBMM Başkanı Arınç, ABD'de ziyaret ettiği Türk okulunu ödüllendirdi... 
</HEADLINE>
<TEXT>

     TBMM Başkanı Bülent Arınç, ABD’de katıldığı bilim olimpiyatları ve çeşitli yarışmalarda kazandığı derece ve madalyalarla adından sıkça söz ettiren Türk okulu Pioneer Academy of Science’ı Pioneer Bilim Akademisi TBBM’nin "altın madalyası" ile ödüllendirdi. 
     Parlamentolar Arası Birlik PAB tarafından Birleşmiş Milletler’de düzenlenen "II. Dünya Parlamento Başkanları Konferansı"na katılmak üzere New York’ta bulunan TBMM Başkanı Arınç, ABD’nin New Jersey eyaletinde bulunan Pioneer Academy of Science isimli okulu ziyaret ederek, okul yetkililerinden okul ve kazandığı başarılar hakkında bilgi aldı. 
     Okula gelişinde Türk ve Amerikalı öğrencilerden oluşan geleneksel kıyafetli folklor ekibi tarafından karşılanan Arınç, okul öğrenci ve velileri ile birlikte fotoğraf çektirdi. 
     Okulda bir konuşma yapan Arınç, New York’ta gerçekleştirdiği temaslar hakkında bilgiler vererek, "Böyle güzel bir okulumuzu ziyaret etmek, başarılarıyla övünmek, öğrencileriyle bir araya gelmek ve okul yöneticileri ile tanışmış olmaktan çok mutluyum" dedi. 
     
     "BAŞARILAR GÖĞSÜMÜZÜ KABARTIYOR" 
     Okulun kazandığı başarıları daha önceden bildiğini kaydeden Arınç, öğrencileri arasında Türk çocuklarının yanı sıra Amerikalı ve başka milletlerden çocukların da bulunduğu okul hakkında "Böyle kaliteli bir eğitim kurumunun verdiği kaliteli bir eğitimle topluma nitelikli elamanlar kazandırması bizim çok takdir ettiğimiz bir olay. Özellikle Türklerin sermayesi ve emeğiyle kurulan bu okulların, bulundukları beldelerde büyük başarılar kazanması göğsümüzü kabartıyor" dedi. 
     Mayıs ayının ilk haftasında ziyaret ettiği Avustralya’da da bu okulların benzeri olan Işık Kolejleri’ni ziyaret ettiğini kaydeden Arınç, "Orada da bana o ülkenin bakanları refakat etmişlerdi. Onların sözlerinden anladım ve gurur duydum ki Işık Kolejleri ve onun benzeri okullarda çok kaliteli eğitim veriliyor. Bulundukları ülkenin eğitimine çok büyük katkılarda bulunuyorlar. Onlar çok memnunlar ve bundan da iftiharla bahsediyorlar" şeklinde konuştu. 
     Yarın New York’un Brooklyn semtindeki Türk okulu Amity School’u da ziyaret edeceğini söyleyen Arınç, "Bugüne kadar gittiğimiz Polonya’dan, Bosna-Hersek’e kadar, İtalya’dan bir başka ülkesine, Rusya’daki St. Petersburg’una kadar bizleri sevindiren, çok güzel hizmetler yapan, çok nitelikli öğrenciler yetiştiren çok kaliteli okullarımız var. Türk bayrağının olduğu, İstiklal Marşı’nın söylendiği, Türkçe’nin en güzel biçimi ile öğretildiği, folklorumuzla, müziğimizle çocukların Türkiye’nin ve bizlerin birer gönüllü elçileri olarak yetişmeleri bizleri çok sevindiriyor" ifadelerini kullandı. 
     
     "TÜRKİYE BU OKULLARLA İFTİHAR EDİYOR" 
     Bu okulların özel girişimler ve gönüllü birlikteliklerin eseri olduğuna dikkat çeken Arınç, "Bu okullar Türkiye’nin Türkiye dışındaki iftihar ettiği kurumların başında geliyor. Bundan dolayı da çok memnuniyet duyuyoruz. Birkaç yıldan beri yabancı ülkelerde Türkçe yarışmaları yapılıyor. O yarışmaların finalleri de Türkiye’de oluyor. 
     Geçen sene de bu sene de binlerce insanın katılımı ile 45 ülkeden gelen öğrenciler Türkçe konuşma, okuma yarışması yaptılar. Beni de Meclis’te ziyaret etmişlerdi. Ukrayna’dan tutunuz, Yemen’e kadar, Kenya’dan bir başka ülkeye kadar, hepsi Türkçe’yi en az bir Türk kadar güzel konuşan bu öğrencilerin, şiirleriyle kendi duygularını anlatırken söylediği Türkçe sözler hepimize gurur vermiştir" şeklinde konuştu. 
     "Bu okullarda hem İngilizce’yi hem de Türkçe’yi çok iyi öğrenmek büyük kazanımlardır" diyen Arınç, sözlerine şöyle devam etti 
     "Hele hele yapılan bilim olimpiyatlarında dereceler almak hepimizi çok memnun eden olaylardır. Sizleri kutluyorum. Maddi ve manevi destekte bulunan herkese teşekkür ediyorum. Hakikaten de bu ülkelere giden-gelen bütün siyasilerimizin de işadamlarımızın da anlata anlata bitiremedikleri, Türkiye’de büyük bir heyecanla ve zevkle konuştukları bir olaydan bahsediyoruz. Ben devamını diliyorum. 
     İnşallah daha büyük mekanlarda, daha çok öğrenciye hitap ederek, Amerika’nın bu bölgesinde Türkiye’nin ismini en güzel şekilde duyurmak bizlere, sizlere kısmet olsun ve biz de bundan her zaman iftihar duyalım." Okulda çocuğu bulunan velilere Türkiye’nin Avrupa Birliği üyelik süreci ve bu süreç kapsamında Türkiye’nin yaptığı reformlardan da bahseden Arınç, "Umarım ki Türkiye çok uzun olmayan bir sürede AB’ye tam üye olacaktır" dedi. 
     Türkiye’deki ekonomik gelişmelerin çok iyi gittiğini belirten Arınç, geçtiğimiz yıllarda büyük krizler yaşayan Türkiye’nin şimdi yaralarını sardığını ve yerli ve yabancı sermayenin ortaya koyduğu yeni yatırımlarla ekonomisi sağlam bir Türkiye’nin var olduğunu ifade etti. Arınç, son ekonomik gelişmeler konusunda da bazı bilgiler verdi. 
     Konuşma sonrasında okul müdürü Osman Öztoprak, TBMM Başkanı Arınç’a okulun bir plaketini takdim ederken, Arınç da elde ettiği başarılardan dolayı Pioneer Academy of Science’a TBMM’nin altın madalyasını takdim etti. 
     Daha sonra okulu gezerek Öztoprak’tan bilgiler alan Arınç, dersin devam ettiği bir sınıfı da ziyaret ederekte bulunarak Türk ve Amerikalı öğrencilerle sohbet etti. Müdür Öztoprak, Arınç’a okulun katıldığı bilim olimpiyatları ve çeşitli yarışmalardan kazandığı derece ve ödüller hakkında da bilgi verdi.23 15 09 09 05 
     
</TEXT>
</DOC>
