<DOC>
<DOCNO> 399753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur27.html </URL>
<DATE> 2005/12/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sefaköy'de trafik kazasının ardından kavga 1 ölü, 2 yaralı 
</HEADLINE>
<TEXT>

     Sefaköy’de, trafik kazası sonrası çıkan silahlı ve bıçaklı kavgada 1 kişi öldü, 2 kişi yaralandı. 
     Tahsin Tekeoğlu Caddesi üzerinde meydana gelen olayda, Tarık Dursun’un kullandığı 34 ZG 776 plakalı araca, Şahin G. idaresindeki 34 DM 0770 plakalı minibüs arkadan çarptı. 
     Şahin G, kaza sonrası çıkan arbedede Tarık Dursun’u karnından bıçakla yaraladı. Yaralının arkadaşı Halil İbrahim A. ise ruhsatsız tabancasıyla ateş ederek Şahin G’yi ayağından vurdu. 
     Kavga sırasında darp sonucu hafif yaralanan ve bir süre çevreye de ateş eden Halil İbrahim A, olay yerinde bulunan polislerce gözaltına alındı. 
     Kolan Tıp Merkezi’ne kaldırılan yaralılardan Tarık Dursun, burada hayatını kaybetti. Hafif yaralı Halil İbrahim A. ise ayakta yapılan tedavisinin ardından emniyete götürüldü. 
     Ayağından yaralanan Şahin G. de, Bakırköy Dr. Sadi Konuk Eğitim ve Araştırma Hastanesi’ndeki tedavisinden sonra gözaltına alındı. 
     
</TEXT>
</DOC>
