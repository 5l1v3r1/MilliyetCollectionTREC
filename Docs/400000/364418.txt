<DOC>
<DOCNO> 364418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy25.html </URL>
<DATE> 2005/07/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Erdoğan Sürekli marketlerden, bakkallardan fiyat aldırırım 
</HEADLINE>
<TEXT>

     Başbakan Recep Tayyip Erdoğan, "batı kalkınmış veya kalkınmamış" şeklinde bir anlayış olamayacağını ifade ederek, "Ülkemizin her yeri, imrenilecek hale gelmelidir. Bunun adımlarını atıyoruz" dedi. 
     Erdoğan, Çankırı’da, Özel Karatekin Hastanesi’nin açılış törenine katıldı. 
     Konuşma yapmak için kürsüye gelirken alanda bulunan vatandaşların, "Türkiye seninle gurur duyuyor" sözlerine Erdoğan, "Biz sizler ile gurur duyuyoruz" diye karşılık verdi. 
     Erdoğan, buradaki konuşmasında, yabancı ve yerli sermaye işbirliği ile yapılan HEIM Medikal A.Ş Fabrikası’nın açılışını gerçekleştirdiğini anımsatarak, bundan duyduğu memnuniyeti dile getirdi. 
     Çankırı Özel Karatekin Hastanesi’nin 5.5 trilyonluk bir yatırım olduğunu ancak Çankırı için bunun büyük anlam ifade ettiğini vurgulayan Erdoğan, "Bu, 3 Kasım sonrası sağlık alanında başlattığımız kararlı tutumun yansımasıdır" dedi. 
     Erdoğan, Türkiye’yi, eğitim, sağlık, güvenlik ve adalet alanında gerçekleştirdikleri atılımlarla inşa ettiklerini ifade etti. 
     Eğitim alanındaki atılımlara örnek veren Erdoğan, ilköğretim alanında ücretsiz kitap kampanyası başlattıklarını, uygulamanın, bu yıl da süreceğini kaydetti. 
     Çankırı’nın ilköğretimde ciddi bir sıkıntısının bulunmadığını belirten Erdoğan, sağlık alanında bazı sıkıntılar olduğunu ancak her gün daha iyiye gidildiğini ifade etti. 
     
     "HER YERE DOKTOR GÖNDEREMİYORUZ" 
     SSK hastanelerinin, Sağlık Bakanlığı’na devredildiğini, hastanelerin tek çatı altında toplandığını hatırlatan Erdoğan, hastanelerin birleştirilmesiyle ilgili olumlu sonuçların kendilerine geldiğini ancak henüz istedikleri noktada olmadığını belirtti. 
     Erdoğan, özellikle doktor konusunda sıkıntılar bulunduğunu, her yere doktor gönderemediklerini Yozgat’ta bile görev yapmaktan kaçınan doktorlar bulunduğunu dile getirdi. Erdoğan, "Halbuki vatanımızın her yerine, hizmet aşkıyla koşmamız lazım. Öğretmeniyle, doktoruyla, hakimiyle savcısıyla, polisiyle, askeriyle bunu yapmamız lazım. Bunu yapanlar var, yapmayanlar var. İstiyoruz ki hepimiz, bunu yapar hale gelelim. Hepimiz vatanımızın her köşesini tanıyalım" diye konuştu. 
     "Batı kalkınmış veya kalkınmamış" şeklinde bir anlayışın olamayacağına işaret eden Erdoğan, "Ülkemizin her yeri imrenilecek hale gelmelidir. Bunun adımlarını atıyoruz, şu anda yaptığımız budur" dedi. 
     Erdoğan, duble yol projelerinin devam ettiğini, hedeflerinin 15 bin kilometre olduğunu anlatarak, Ankara-Çankırı duble yol çalışmasının da bu yıl sonunda bitirileceğini kaydetti. 
     
     "HASSASİYETİ OLAN BAŞBAKAN" 
     Yol ve suyun medeniyet olduğunu dile getiren Erdoğan, Çankırı’yı, en kısa zamanda kaliteli suya kavuşturacaklarını belirtti. 
     Bu sırada alandaki bazı vatandaşlar, "Köylerde suyumuz yok" diye bağırınca, Erdoğan, köye hizmet götürme birlikleri hesaplarına, Maliye ve İçişleri bakanlıkları tarafından para aktarılacağını belirtti. 
     Erdoğan, köylerin yol ve suya kavuşturulma çalışmalarının sürdüğünü, bu konunun dünkü Bakanlar Kurulu toplantısında da görüşüldüğünü kaydetti. 
     Tören alanındaki bir vatandaşın, "300 senedir acı su içiriyoruz" şeklindeki sözleri üzerine de Erdoğan, "300 senedir acı su içiyoruz diyorsun ama sen kaç yıldır o köyde yaşıyorsun " diye sordu. 
     Erdoğan’ın, 300 senedir halledilemeyen bir şeyi, şu an halletmek üzere olan bir iktidar bulunduğunu vurgulayarak, "Bu konulara anlayışla yaklaşın. Bu konuda hassasiyeti olan bir Başbakanınız var" şeklindeki sözlerini tören alanındakiler alkışladı. 
     Erdoğan’ın, köye hizmet götürme birliklerine aktarılacak paraların yol ve su yapımına harcanacağını belirttiği sırada, yine alandaki bir kişinin, "Başbakanım" diye konuşmaya başlaması üzerine Erdoğan, "Oradan buraya konuşma olmaz. Çok bildiğin şeyler varsa, belediye başkanına anlatacaksın, devamlı provoke ediyorsun" diye tepki gösterdi. 
     Alandakilerden, asgari ücretle 3 yıl önce kaç kilo ekmek, kuru fasulye, çay ve kaç litre süt alındığını, bugün ne ise bunlardan asgari ücretle ne kadar alındığını hesaplamalarını isteyen Erdoğan, "Ben fildişi kuleden hayatı izlemiyorum. Sürekli gönderirim, marketlerden, bakkallardan fiyat aldırırım" dedi. 
     Beyaz eşya fiyatlarının da 3 yıl öncesine göre düştüğünü, 3 yıl önce 5 milyon civarında olan beyaz eşya satışının, şimdi yaklaşık 10 milyona çıktığını belirten Erdoğan, bunun da vatandaşın alım gücünün arttığını gösterdiğini söyledi. 
     Türkiye’de standartların yükseldiğine işaret eden Erdoğan, "İnşallah çok daha iyi günler bizi bekliyor. Bunun da müjdesini veriyorum" dedi. 
     Erdoğan, Ilgaz’ın, Kastamonu ve Çankırı’nın ortak turizm merkezi olarak hizmet vermesi için çalışmalar yaptıklarını da sözlerine ekledi. 
     
     DİĞER KONUŞMALAR 
     Sağlık Bakanı Recep Akdağ da iktidara gelmelerinden sonra Çankırı’da sağlık ocağı ve hastane alanında büyük ilerleme kaydettiklerini anlattı. 
     Akdağ, çalışmalarının, vatandaşların hem kamu hem de özel sektörde verilecek sağlık hizmetlerini en kolay ve kaliteli şekilde almaları için sürdürdüklerini ifade etti. 
     Çankırı Valisi Ali Haydar Öner de hastanelerin birleştirilmesi konusunun Tevhidi-i Tedrisat Kanunu’nda olduğu gibi halk üzerinde olumlu etki yapacağını söyledi. 
     Özel Karatekin Hastanesi Yönetim Kurulu Başkanı Cengiz Ericekli de hastanede 21’i hekim toplam 162 personelin görev yaptığını ifade etti. 
     Hasta odaklı hizmet anlayışını benimsediklerini belirten Ericekli, hastanede genel cerrahi, beyin ve sinir cerrahisi, kadın hastalıkları ve doğum, kulak-burun-boğaz, göz hastalıkları, çocuk hastalıkları, dahiliye, kardiyoloji, aile hekimliği ve diş poliklinikleri olmak üzere 10 branşta hizmet verildiğini anlattı. 
     Erdoğan, Akdağ ve Ericekli, daha sonra kurdeleyi keserek, hastanenin açılışını yaptı. Başbakan Erdoğan, hastaneyi gezdi. 
     Açılış törenine Devlet Bakanları Kürşad Tüzmen ve Mehmet Aydın da katıldı. 
     
</TEXT>
</DOC>
