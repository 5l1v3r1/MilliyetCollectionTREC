<DOC>
<DOCNO> 399950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko21.html </URL>
<DATE> 2005/12/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konut kredisi çekeceklere uyarılar... 
</HEADLINE>
<TEXT>

     Kiracılar Derneği KİRA-DER Genel Başkanı Ali Ulvi Büyüknohutçu, bankalar tarafından verilen düşük faizli, uzun vadeli konut kredilerine dikkati çekerek, "Türkiye’de kredi kartı mağdurlarından sonra, konut kredisi mağdurları ortaya çıkabilir" dedi. 
     Ali Ulvi Büyüknohutçu, vatandaşlar tarafından alınırken cazip gelen kredinin, ödenmesi sürecinde büyük sıkıntı yaratabileceğini belirterek, Kira öder gibi konut sahibi olun propagandası ile yola çıkılan uygulamada, tüketicilerin yanlış yönlendirilmeler sonucu, kredi almaya itildiğini belirtti. Büyüknohutçu, "Kredi ile konut sahibi olmak isteyenler, bankalarda kredi çekmeye başlayınca, konut fiyatları da iki misli arttı. Yani vatandaş önceden bir liraya alacağı konut için şimdi üç lira ödemek zorunda kaldı" dedi. 
     Düşük faiz olarak duyurulan konut kredilerinin ilerleyen dönemde mutlaka artırılacağını ileri süren Büyüknohutçu, şöyle konuştu 
     "Hiç kimse konut kredisi ile ucuz konut sahibi olacağını sanmasın. Çünkü düşük olarak halka duyurulan faiz oranları ileride mutlaka artırılacak. Yüzde birlerde görünen faiz oranları değişken faize çevrilerek, artırılacak. Bu da çektiği parayı geri ödeyemeyen birçok mağdur yaratacak. Bundan dolayı bir çok can yanacak." Bankaların kredi şartlarını ve sözleşmesinin, kredi alan kişiye incelettirilmediğini iddia eden Büyüknohutçu, şöyle devam etti 
     "Vatandaşın itiraz edeceği maddeler olduğu için bankalar sözleşmeleri vermiyor. Krediniz çıksın ondan sonra görürsünüz 
     deniyor. Çünkü tuzak birçok madde var. Faiz oranları ve kefillerle ilgili şartlar bunlar arasında en çok dikkati çekenler. Konut kredisi alan kişi kefil vermek zorunda. Şartnameye göre kefil olan, parayı çeken kişiden önce sorumlu tutuluyor. Üstelik ipotek verilmesine rağmen... Bunun yanında bazı bankalar, kredi alan kişileri zorunlu olarak hayat sigortası yaparak, sigorta ücretini de vatandaşa yüklüyor. "4077 Sayılı Tüketicinin Korunması Hakkındaki Yasa" gereği bir malın satışı esnasında zorunlu bir başka malın satışı yoktur. Oysa bankalar ellerine düşürdükleri vatandaşı istediği gibi kullanıyor." 
     
     KREDİ ÇEKECEKLERE UYARILAR 

     Büyüknohutçu, vatandaşlara şu uyarılarda bulundu 
     "Kaynağınızı iyi hesaplayın. Öncelikle kendi kaynağınız ile ödeyip ödeyemeyeceğinizi ölçün. Gerçekten, alacağınız kredi taksitleri, kira öder gibi mi olacak, buna mutlaka dikkat edin. Şu anda kredinin aylık geri ödemesi 800 ile 1000 YTL arasında. Böyle kira mı olur DİE’ye göre kira bedeli en fazla 400 YTL. Özellikle kredi çekerken sabit faiz konusunda dikkatli olunmalı. Sözleşmede sabit faizle ilgili bir madde geçer, diğer maddeler sabit faiz hükmünü ortadan kaldıracak şartlar içerebilir. İmkanları varsa ve alabiliyorlarsa sözleşmeyi bir hukukçu ile birlikte incelesinler ve imkanlarını daha iyi tahlil etsinler." Mortgage sisteminin Türkiye’de uygulanacak olmasının, bankaların düşük faizli uzun vadeli kredi olayını patlattığını kaydeden Büyüknohutçu, "Mortgage kesinlikle sabit faizli bir kredi değil. Bu şekilde ev almak isteyenler dikkatli olsun. Yetkililerin açıkladığı yüzde 10’luk sabit faiz ise bir gecede bitecek. Geri kalan miktar ise değişken faizli olarak kredi almak isteyenlere bankalar tarafından dayatılacak. Çok dikkatli olunmalı. Aksi taktirde, bugün alacağınız krediyi torunlarınız ödemek zorunda kalabilirler." 

     
</TEXT>
</DOC>
