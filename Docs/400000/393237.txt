<DOC>
<DOCNO> 393237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/guncel/axgun02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet Balosu'na Gül çifti katılmadı 
</HEADLINE>
<TEXT>


Hayrünnisa Gül'ün onursal başkanı olduğu derneğin balosunda protokol masasına Dışişleri müsteşar yardımcıları oturdu 

ANKARA Milliyet 

Dışişleri Bakanı Abdullah Gül'ün eşi Hayrünnisa Gül'ün onursal başkanlığını yaptığı Dışişleri Mensupları Eşleri Dayanışma Derneği'nin DMEDD düzenlediği Cumhuriyet Balosu, dün akşam Devlet Konukevi'nde Ankara Palas gerçekleştirildi. 

Atatürk dönemi dekorları 
Gül çiftinin katılmadığı baloda, protokol masasında Dışişleri Bakanlığı Müsteşar Yardımcıları Ahmet Üzümcü, Ahmet Erozan ve Ender Arat ile Pakistan'ın Ankara Büyükelçisi oturdu. Atatürk dönemine benzer biçimde dekore edilen Ankara Palas'ın balo salonunda, Ankara'nın iş ve politika dünyası şıklık yarışına girdi. 
75 YTL ödeyerek geceye katılan 340 davetli, smokin ve tuvaletleriyle gazetecilere poz verdi. Geceye KKTC Büyükelçisi Tamer Gazioğlu ile Rusya, Ukrayna, Moldova, Polonya, Brezilya büyükelçileri de katıldı. Geceyi sunan DMEDD Yönetim Kurulu Başkanı Ayşe Arat'ın, "Şu Çılgın Türkler" romanının yazarı Turgut Özakman'ı özel olarak anons etmesi dikkat çekti. Geceye, eşi Ayla Özakman ile katılan Turgut Özakman, ilerleyen saatlerde konuklara bir de konuşma yaptı. Konuklara içki olarak Kavaklıdere şarapları ile rakı sunuldu. Rakı ikramını çingene kostümü giyen hostesler gerçekleştirdi. 



</TEXT>
</DOC>
