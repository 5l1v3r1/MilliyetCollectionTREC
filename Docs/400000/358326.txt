<DOC>
<DOCNO> 358326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko06.html </URL>
<DATE> 2005/07/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dövizde kalanların reel zararı büyüyor 
</HEADLINE>
<TEXT>

     Haziran ayında da YTL yatırım araçlarını seçenler reel getiri sağlarken, dövizi seçenler kayba uğradı. En yüksek reel getiri yüzde 6.7’yle Borsa’da oluşurken, YTL mevduat yüzde 1.2, kamu kağıtları yüzde 1- 1.2, altın yüzde 3.5’lik reel kazanç sağladı. Euroda yüzde 3.9, dolarda ise yüzde 1.7’lik reel zarar oluştu. 
     ANKA’nın yaptığı belirlemeye göre, haziran ayında yalnızca YTL yatırım araçlarında reel bazda getiri oluştu. 
     En yüksek reel getiriyi Borsa yatırımcısının sağladığı belirlendi. İMKB’de geçen ay yüzde 6.8’lik nominal getiri oluştu. Devlet İstatistik Enstitüsü’nün DİE haziran ayı için yüzde 0.1 olarak açıkladığı tüketici fiyatları TÜFE 
     artışından arındırıldığında Borsa’nın reel getirisi yüzde 6.7 oldu. Borsa’ya yatırım yapanlar yılın ilk yarısında ise yüzde 8’lik nominal getiri elde etti. Aynı dönem için yüzde 2.59 olan TÜFE’deki artıştan indirgendiğinde Borsa’da ilk altı aylık reel getiri yüzde 5.2 düzeyinde oluştu. Son bir yıl itibariyle Borsa’nın nominal bazda getirisi yüzde 50’yi buldu. TÜFE’deki yüzde 8.95’lik yıllık artıştan arındırıldığında Borsa’nın reel getirisi yüzde 37.7 olarak hesaplandı. Borsa, son bir yıl itibariyle de en yüksek reel getiri sağlayan yatırım aracı oldu. 
     
     YTL MEVDUAT VE KAMU KAĞITLARI 

     Geçen ay YTL mevduat ve kamu kağıtlarında da reel getiri oluştu. YTL mevduata yatırım yapanlar haziran ayında yüzde 1.2’lik reel kazanç elde etti. YTL mevduatın ilk altı aydaki reel getirisi yüzde 5.8-7.5, son bir yıldaki getirisi yüzde 9.4-12.2 oldu. 
     Haziranda 3 aydan 15 aya kadar vadeli kamu kağıtlarına dayalı fonlarda ise yüzde 1-1.2’lik reel getiri oluştu. Kamu kağıtlarına yatırım yapanlar reel bazda ilk altı ayda yüzde 5.5 ile yüzde 9.3 arasında, son bir yılda yüzde 10.1 ile yüzde 19.8 arasında kazanç sağladı. 
     
     ALTINDA DA REEL GETİRİ 

     Altında da reel getiri oluştu. Altına yatırım yapanlar haziran ayında yüzde 3.5 oranında reel kazanç elde etti. 
     Bu getiriye rağmen altın yatırımcısı ilk altı ayda yüzde 2.5, son bir yılda yüzde 10’luk reel zararla karşılaştı. 
     
     DÖVİZDE REEL KAYIP 

     Döviz yatırımcısı ise reel olarak kayba uğradı. Haziran ayında euroda yüzde 3.9, dolarda yüzde 1.7’lik reel kayıp oluştu. 1 dolar artı 0.77 eurodan oluşan döviz sepeti sözkonusu ay yüzde 2.8’lik reel zarara neden oldu. Sterlin reel bazda yüzde 2.8, yen yüzde 3.8 kaybettirdi. 
     Yılın ilk yarısında euroda yüzde 13.9, dolarda yüzde 2.7, sterlinde yüzde 9.4, yende yüzde 9.8’lik reel kayıp yaşandı. 
     Son bir yıl itibariyle ise euro yatırımcısı reel olarak yüzde 17.8, dolar yatırımcısı yüzde 17.3, sterlin yatırımcısı yüzde 17.9, yen yatırımcısı da yüzde 18.6 oranında zararla karşılaştı. 

     
</TEXT>
</DOC>
