<DOC>
<DOCNO> 386147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur09.html </URL>
<DATE> 2005/10/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tunceli'de beş asker şehit oldu, 10 bin asker operasyonda 
</HEADLINE>
<TEXT>

     Ferit DEMİR- Şahismail GEZİCİ TUNCELİ, ELAZIĞ, DHA 
     

TUNCELİ'de yaklaşık 350 kişilik PKK’lı terörist grubunu etkisiz hale getirmek amacıyla pazartesi günü başlatılan operasyon devam ederken, çıkan çatışmada 5 er şehit oldu, 4 asker de yaralandı. 
     Haberin duyulmasından sonra çatışmanın çıktığı vadinin iç kesimlerine helikopterlerle Özel Kuvvetler Komutanlığı'na bağlı timler ile Komando birlikleri indirildi. Operasyon timleri ile kuşatılan teröristler arasında saat 1500 sıralarında sıcak temas sağlandı. 
     
     ÇATIŞMA SAAT 01 30'DA ÇIKTI 

     Teröristlerin kış aylarında bölgede üslenmesi için hazırlık yaptığı belirlenince 2 gün önce Tunceli çevresinde kapsamlı operasyon başlatıldı. PKK'lı teröristlerin Tunceli’nin Ovacık ile Hozat İlçesi ve Kutuderesi ile Aliboğazı bölgelerinde yuvalanmaya çalıştığı istihbarı üzerine başlatılan, Tunceli 4'üncü Komando Tugay Komutanlığı ile Tunceli Jandarma Komutanlığı'na bağlı birliklerin helikopter desteğinde başlattığı operasyonların ilk gününde Pertek İlçesi'ne bağlı Aşağı Gülbahçe Köyü yakınlarında bir grup PKK'lı teröristle sıcak temas sağlandı. Çıkan çatışmada 3 terörist öldürüldü. 
     Bölgede teröristlerin bulunabileceği bölgeler karış karış taranırken, saat 01.30 sıralarında Tunceli'nin merkeze bağlı Çıralı Köyü yakınlarında teröristlerle, güvenlik güçleri arasında çatışma çıktı. Çatışmada piyade erler Oğuz Balıkçı Sivas , Melih Tuncer Bursa , Şener Karadere Ordu , Erhan Öz Denizli ve Halit Toprak Mardin şehit oldu. Çatışmada Teğmen Ahmet Şentürk, Uzman Çavuş Hüseyin Durmuş, Onbaşı Hilmi Kılıç ve Er Orhan Çekiç yaralandı. Yaralı askerler Elazığ Askeri Hastanesi'ne kaldırılarak tedavi altına alındı. 
     Çatışma bölgesine bu sabahtan itibaren yeni takviye birlikler sevk edilirken, yaklaşık 10 bin askerin katıldığı havadan da desteklenen operasyonlarda yer yer sıcak temas’ sağlandığı belirtildi. 
     
     SICAK TEMAS SAĞLANDI 

     Tunceli’nin Çıralı Köyü yakınlarında 5 askeri şehit eden PKK’lı teröristlerin etkisiz hale getirilmesi için başlatılan operasyon kapsamında Ahpanos Vadisi ve Kutu deresinin iç kesimlerine havadan ve karadan özel birlikler sevk edildi. Bugün saat 15.00 sıralarında Kutuderesi ile Ahpanos Vadisi'nin iç kesimlerine helikopterler ile Özel Kuvetler Komutanlığı'na bağlı timler ile Tunceli 4'üncü Komando Tugayı'na bağlı komandolar indirildi. Teröristlerle sıcak temasın sürdüğü belirtilirken, çatışmanın sonucu hakkınoda bilgi alınamadı. 
     

     
</TEXT>
</DOC>
