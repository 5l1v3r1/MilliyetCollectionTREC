<DOC>
<DOCNO> 353928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun09.html </URL>
<DATE> 2005/06/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İki Kore heyeti Seul'de... 
</HEADLINE>
<TEXT>

     Kuzey ile Güney Kore'nin üst düzey heyetleri, 52 yıl sonra ilişkileri normalleştirme çalışmaları çerçevesinde Güney'in başkenti Seul'de buluşuyor. 
     Heyetler arasında yarın başlayacak resmi görüşmeler için Kuzey Kore heyeti, hükümet başdanışmanı Kvon Ho Ung başkanlığında, Güney Kore ''Birleşme Bakanı'' Çung Dong Yung ile temasları başlatmak için bugün İnçeon Uluslararası Havalimanı'na geldi ve Güney Kore hükümetinin akşam yemeği vereceği otele geçti. 
     Barış antlaşması imzalanmayan 1950-19 Kore Savaşı'ndan sonra üst düzey temas olarak önem taşıyan ziyaretten önce Güney Kore Birleşme Bakanı Çung, geçen hafta cuma günü Kuzey'in başkenti Pyongyang'da ülkenin lideri Kim Jong İl ile görüşmüştü. 
     Kuzey Kore lideri Kim ile Güney Kore'nin eski Devlet Başkanı Kim Dae Jung, 2000 yılında Pyonggyang'da savaştan sonra tek doruk toplantısını yapmıştı. Kim Dae-jung, o yıl Nobel Barış Ödülü'nü kazanmıştı. 
     Kuzey Kore lideri Kim Jong İl, geçen hafta Güney Kore Birleşme Bakanı Çung ile görüşmesinde, ABD'den olumlu yanıt gelirse temmuz ayında nükleer enerji sorununu görüşmek için 6'lı görüşmelere dönebileceklerini söylemişti. Kuzey Kore'nin ''atom bombası imal etme programını'' devre dışı bırakmak için düzenlenen 6'lı görüşmelere, baş arabulucu Çin ile ABD, Rusya, Japonya, Güney ve Kuzey Kore katılıyordu. Pyongyang hükümeti, ABD'nin ''olumsuz'' tutumu yüzünden 6'lı görüşmelere 1 yıldır katılmıyor. 
     
</TEXT>
</DOC>
