<DOC>
<DOCNO> 365852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun18.html </URL>
<DATE> 2005/07/31/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Irak'ta Çelebi'nin konvoyuna saldırı 
</HEADLINE>
<TEXT>

     
     3 saldırgan öldürüldü 

     Irak Başbakan Yardımcısı Ahmet Çelebi'nin konvoyuna düzenlenen saldırıda, bir korumanın yanı sıra 3 saldırganın da öldüğü bildirildi. 
     Savunma Bakanlığı'ndan bir yetkili, AFP'ye yaptığı açıklamada, Bağdat'ın güneyindeki Mahavil bölgesinde silahlı kişilerce konvoya pusu kurulduğunu, saldırganlarla çıkan çatışmada bir korumanın yanı sıra 3 saldırganın öldürüldüğünü, birinin yaralı olarak ele geçirildiğini, 3 korumanın da yaralandığını söyledi. 
     Yarmuk Hastanesi'nde tedavi gören yaralanan korumalardan biri de AFP'ye, konvoyun 10 araçtan meydana geldiğini, çatışmanın yarım saat kadar sürdüğünü belirtti. 
     Ahmed Çelebi'nin içinde bulunmadığı konvoya düzenlenen saldırıyı, Irak İslam Ordusu adlı örgütün üstlendiği bildirildi. 
     
     Konvoyda üst düzey yetkili yoktu 

     Irak Başbakan Yardımcısı Ahmet Çelebi'nin partisi Irak Ulusal Kongresi'nin bir konvoyuna düzenlenen saldırı sırasında, ne Çebeli'nin ne de partinin üst düzey yetkililerinin konvoyda olduğu belirtildi. 
     Çelebi'nin yardımcılarından İntifad Kanber, Hindistan'dan gelen bir heyeti taşıyan büyük bir konvoyun, Kerbela'ya giderken Mahawil kasabasının içinde saldırıya uğradığını söyledi. 
     Kanber, saldırı üzerine çıkan çatışmada bir korumanın öldüğünü, ve bir arabanın devrilmesi nedeniyle 3 korumanın yaralandığını, bazı saldırganların da öldüğünü belirtti. 
     Çatışmada, 3 saldırganın öldüğü bildirilmişti. 
     Çebeli, geçen yıl aynı bölgede konvoyuna düzenlenen bir saldırıdan yara almadan kurtulmuş, iki koruması ölmüştü. 
     
</TEXT>
</DOC>
