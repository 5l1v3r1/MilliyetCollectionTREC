<DOC>
<DOCNO> 399570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun24.html </URL>
<DATE> 2005/12/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şaron Filistinlilerle "siyasi anlaşma" arzusundayım 
</HEADLINE>
<TEXT>

     İsrail Başbakanı Ariel Şaron, İran'ın nükleer programına ilişkin olarak, öncelikle tüm diplomatik seçeneklerin kullanılacağından emin olduğunu söyledi. 
     Şaron, İsrailli gazetecilerle yaptığı toplantıda, ''İran'ın nükleer programına karşı bir askeri hareketten önce tüm diplomatik çabaların harcanacağından emin olduğunu'' belirtti. 
     İran'ın nükleer silah geliştirmesini engellemek için bir saldırı düşünüp düşünmedikleri sorusunu yanıtlayan Şaron, ''bu tür adımlar atılmadan önce'', İran'ın tüm bu faaliyetini durdurması için baskı yapılacağı kanaatinde olduğunu ifade etti. 
     Ariel Şaron, İsrail'in İran'ın nükleer silahları elde edeceği olasılığı çerçevesinde hazırlık yaptığını, ancak savaşa kendilerinin yol açmayacaklarını kaydetti. 
     
     FİLİSTİNLİLERLE BARIŞ 
     Şaron, Filistinlilerle ''siyasi anlaşma'' yapmak istediğini de söyledi. Şaron, ''Filistinlilerle siyasi anlaşma yapmak istiyorum. Allahın izniyle gelecekte barış da yaparız'' dedi. 
     ''Filistinlilerin de derslerini öğrendiğini ve anlaşma yapılmasını engelleyen politikalarına son vermeleri gerektiğini anladıklarını umarım'' diyen Şaron, ''Filistinliler de umarım çaba gösterirler ve ileri adım atarlar'' diye konuştu. 
     Ariel Şaron, ''yol haritası'' adı verilen uluslararası barış planını ''tamamen'' uygulamaya hazır olduğunu da söyledi. 
     Şaron, Filistin seçimleriyle ilgili olarak da, başka bir yere gitmeye çalışan Hamas adaylarının tutuklanacağı uyarısında bulundu. Şaron, ''Eğer bir Hamas üyesi bir yerden başka bir yere, bir kontrol noktasından diğerine gitmek isterse hemen tutuklanacak'' dedi. 
     İsrail Başbakanı, bir soru üzerine, İsrail'de cezaevinde bulunan El Fetih liderlerinden Mervan Barguti'nin serbest bırakılmasının gündemde olmadığını kaydetti. 
     
</TEXT>
</DOC>
