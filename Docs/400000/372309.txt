<DOC>
<DOCNO> 372309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas11.html </URL>
<DATE> 2005/08/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
3500 yıllık küvet bulundu 
</HEADLINE>
<TEXT>

     Siirt Türbehöyük'te sürdürülen kazı çalışmalarında, çamur ya da kilden yapılmış 3 bin 500 yıllık bir küvet bulunduğu bildirildi. 
     Kazı ekibi başkanı, Ege Üniversitesi EÜ Fen-Edebiyat Fakültesi Arkeoloji Bölümü Öğretim Üyesi Yrd. Doç. Dr. Haluk Sağlamtimur, AA muhabirine yaptığı açıklamada, 2002 yılında 27 kişilik ekiple başladıkları kazıların bu yılki bölümünde, M.Ö. 1500 yılında kullanıldığı düşünülen çamurdan veya kilden yapılmış bir küvet bulduklarını söyledi. 
     Yrd. Doç. Dr. Sağlamtimur, Ilısu Baraj Projesi nedeniyle sular altında kalacak olan bölgelerde yürütülen kazı çalışmalarında elde edilen verilerin, tarihsel ve kültürel mirasın anlaşılması açısından çok önemli olduğunu belirtti. 
     Merkeze bağlı Yokuşbağlar Köyü Çiçekyurdu Mezrası'ndaki Türbehöyük kazı çalışmalarında M.Ö 1500 yılına ait birçok yeni bilginin elde edildiğini kaydeden Yrd. Doç. Dr. Sağlamtimur, şöyle konuştu 
     ''Türbehöyük kazıları, Siirt'teki ilk ve tek kazı çalışmasıdır. 2002 yılında başladığımız kazıların sonlarına yaklaştık. Bugüne kadar elde ettiğimiz veriler doyurucu niteliktedir. Eldeki veriler her türlü dönem için sosyal ve ekonomik koşulları aydınlatmamız açısından önemli. Kazılarda o dönemin mimarisiyle yapılmış kanalizasyon sistemleri, evler ve avlular tespit ettik. Kazılarda M.Ö 1500 yılında kullanılan küvet bulduk. Bu çok ilginç bir buluntuydu. Çünkü kullanılan küvetin su tahliyesi bile surların dışına verilmiş. O dönemde yaşayan insanların bizden çok farklı düşündüklerini zannetmiyorum. Çünkü ihtiyaç durumlarına göre farklı mekanlar dizayn edebilmişler.'' Yrd. Doç. Dr. Sağlamtimur, geçen yılki kazılarda ortaya çıkardıkları M.Ö 1500 yıllarına ait kil tabletin ise o tarihlerde merkezi bir otoriteye bağlı, okuma yazma bilen, düşünülenden daha örgütlü bir toplumun varlığını ortaya koyduğunu belirtti. 
     Yrd. Doç. Dr. Sağlamtimur, Müze Müdürlüğü ile yürüttükleri kazı çalışmalarına Siirt Valiliği'nin büyük destek verdiğini de sözlerine ekledi. 
     
</TEXT>
</DOC>
