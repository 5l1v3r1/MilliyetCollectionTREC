<DOC>
<DOCNO> 356514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/yazar/guclu.html </URL>
<DATE> 2005/06/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
"Teşekkürler Hanzade Abla" 
</HEADLINE>
<TEXT>


Baba Beni Okula Gönder kampanyası çerçevesinde, mayısın ilk haftasında, Kars'a gitmiş ve orada öğrencilerin sorunlarını dinlemiştik. İki ay sonra dün yeniden Kars'taydık. 
Sarıkamış'ta bizi karşılayan öğrencilerin ellerindeki bez pankarttan biri de "Teşekkürler Hanzade Abla" şeklindeydi. 
Öğrencilerin teşekkürleri boşuna değildi. Çünkü Sarıkamış çevresindeki yüzlerce kız öğrenci, artık, Milliyet ve Hanzade ablaları sayesinde öğrenimlerine devam edebilme olanağına kavuşacaklar... 
Kars'taki Genç Bakış'ın ilerleyen saatlerinde 14 yaşındaki Neşe söz almış ve görüşlerini çarpıcı bir şekilde dile getirmişti 
"Ben okumak istiyorum. Ama köyümüzde lise yok. En yakın lise Sarıkamış'ta. Oraya gidip okumam ise imk nsız. Çünkü ailemin mali durumu buna uygun değil. Ne olur Sarıkamış'a bir kız öğrenci yurdu yapın. Eğer bunu gerçekleştirirseniz, bize en büyük iyiliği yapmış olursunuz..." 
Sarıkamış'ta, dün, Neşe'nin özlemini duyduğu kız öğrenci yurdunun temeli atıldı. Neşe de oradaydı. Gözleri doldu. Büyük bir iş başarmanın mutluluğunu yaşadı. Milli Eğitim Bakanı Çelik'ten büyük övgü aldı. "Yaşı, başı hiç önemli değil. Uyanık bir insan ortaya çıkıp binlerce insanı, bir toplumu uyandırabiliyor. Neşe de onu yaptı. Bugün bu temel onun sayesinde atılıyor' dedi. 
Hanzade Doğan ve Sedat Ergin'in konuşmaları da duygu yüklüydü. Orada olmanın mutluluğu gözlerinden okunuyordu. Çok iyi bir iş başarmanın keyfi içindeydiler. Kars'ı ve Karslıları öylesine sevdiler ki ekim ayında yapılacak açılışa, günübirlik değil en az iki gün kalmak için söz birliğine vardılar. 
Milli Eğitim Bakanı Hüseyin Çelik ile yol boyunca uzun uzadıya sohbet etme olanağı bulduk. Tabii bu arada milyonlarca öğrenci, veli, öğretmen ve yöneticiyi ilgilendiren konularda bilgi aldık. Kafamıza takılan bazı soruların cevaplarını bulduk. 
En çarpıcı olanı, birkaç gün içerisinde büyük kentlerdeki yüzlerce okul müdürünün yerlerinin değiştirileceği oldu. Aynı okulda 5 yıldan fazla görev yapan lise müdürleri, başka okullara atanacakmış. Bu durumda İzmir'de 240, Ankara'da 350'ye yakın, İstanbul'da ise çok daha fazlası varmış. 
Neredeyse tüm okul müdürlerinin uykuları kaçacak. Yeni gelen müdürlerin okulda düzen kurmaları ise zaman alacak. Okullar, yeni öğretim yılına, onca sorunun yanı sıra bir de müdür sıkıntısıyla girecekler. 
Bakan Bey, "Olayın ideolojik bir tarafı yok. 5 yıldan fazla aynı görevde kalanlarda iş körlüğü oluyor" diyor... 

Anadolu liseleri 
Anadolu liselerinde yabancı dille eğitime son verileceği, önceki hafta, Bakan Çelik tarafından açıklanmış ve şok yaratmıştı. İlk açıklamalar, İstanbul, Galatasaray ve Kadıköy Anadolu liseleri dışında tüm okullarda Türkçe eğitime geçileceği yönündeydi. Dünkü konuşmalardan anladık ki altyapısı ve donanımı uygun okullar, eskiden olduğu gibi hazırlık artı 4 yıllık eğitimlerine ve bazı dersleri yabancı dille yapmaya devam edebilecekler. Doğru olan buydu. Tabela anadolu liselerinin kapatılıp bu ismin yıpratılmasının önüne geçilmesiydi. O yapılmış oldu. 

Meslek liselerine destek 
Üniversiteye giriş konusunda, hükümetin çözüm noktasına gelmesi sevindirici. Umarız YÖK de bir an önce bu noktaya gelir. Bakan Bey, meslek lisesi mezunlarına, alanlarıyla ilgili fakültelere girişte, eşit koşullar sağlanması halinde, herkesin her yere girmesi formülünden feragat edecekleri sinyalini verdi. Eğer bu gerçekleşirse, ÖSS ve katsayı sorunu büyük ölçüde çözülmüş olur. 
Özetin özeti Dün, İstanbul, Ankara, Kars, Sarıkamış, Van, Ankara ve tekrar İstanbul yaptık. Yorucu ama keyifli bir yolculuktu. Bugün ise Moskova'dayız. Genç Bakış'ta Devlet Bakanı Kürşad Tüzmen ile Türkiye Rusya ilişkilerini masaya yatıracağız. Çok ilginç olacak .. 



</TEXT>
</DOC>
