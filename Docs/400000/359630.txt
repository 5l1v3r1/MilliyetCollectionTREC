<DOC>
<DOCNO> 359630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko03.html </URL>
<DATE> 2005/07/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İsdemir'de hedefe tam isabet... 
</HEADLINE>
<TEXT>

     Türkiye'nin en fazla zarar eden KİT'i Kamu İktisadi Teşebbüsü iken, Ereğli Demir Çelik Fabrikaları'na ERDEMİR devirden sonra zarardan kurtulup kara geçen İskederun Demir Çelik Fabrikaları'nda İSDEMİR bu yılın ilk yarısındaki hedeflerinin tuttuğu bildirildi. 
     İSDEMİR verilerine göre, bu yılın ilk 6 ayında 1 milyon 6 bin 200 ton esas ürün satışı yapıldı. Bunun 635 bin 300 tonu yurt içine, 370 bin 900 tonu ise yurtdışında satıldı. Satışı gerçekleştirilen esas ürünler karşılığında 400 milyon dolar satış hasılatı elde edildi. Bu hasılatın 252 milyon doları yurt içi satışlardan, 148 milyon doları ise ihracattan sağlandı. 
     İhracattan elde edilen döviz tutarı geçen yılın aynı döneminin 16.5 milyon dolar üzerinde gerçekleşti. Ayrıca, geçen yılın ilk altı ayında toplam satış hasılatının yüzde 33.8'ini ihracat gelirleri oluşturmasına rağmen, 2005 yılının aynı döneminde bu oran yüzde 37.1 olarak gerçekleşti. 
     İSDEMİR Yönetim Kurulu Üyesi ve Genel Müdürü Atamer Giyici, AA muhabirine yaptığı açıklamada, hedeflerin tutuğunu, İSDEMİR'in rekabet gücü yüksek dünya şirketi olma yolunda ilerlediğini kaydetti. Giyici, paydaşların mutluluğunu, çalışanlarının katılımını ve sürekli gelişim ilkelerini barındıran yönetim anlayışlarıyla 2005 yılının ilk altı ayını başarıyla geride bıraktıklarını bildirdi. 
     Genel Müdür Giyici, yapılan yatırımlarla fark yaratan yeni çelik kalitesiyle yurt içi müşterilerin yanı sıra, özellikle yurt dışı müşterileriler tarafından da ürünlerinin daha fazla tercih edilir olduğunu belirtti. 
     
     İSDEMİR ŞANTİYEYE DÖNÜŞTÜ 
     Atamer Giyici, yılın ilk 6 ayında İSDEMİR'in şantiyeye dönüştüğünü, yatırımların hızlandığını vurgulayarak, ''Bu dönem zarfında 98.2 milyon dolarlık yatırım harcaması gerçekleştirildi. Bu tutar, geçen yılın aynı dönemindeki yatırım harcamalarının 64.9 milyon dolar üzerindedir'' dedi. 
     Bu yıl yapacakları toplam yatırım harcamaları tutarının ise öngördükleri seviyenin üzerine çıkarak, 400 milyon dolar seviyesinde gerçekleşeceğini ifade eden Giyici, şunları kaydetti 
     ''38 adet projeden oluşan, yaklaşık 2 milyar dolarlık Modernizasyon ve Dönüşüm Yatırımlarımız kapsamında, Sıcak Haddehane tesislerimiz de dahil olmak üzere, bugüne kadar 987.6 milyon dolar tutarında, 21 adet projenin sözleşmesi imzalandı. 
     Yatırımlarımızın finansmanına yönelik olarak 2005 yılının ilk altı aylık döneminde Akbank'tan 100 milyon dolar, BNP Paribas Tokyo'dan NEXI 100 milyon dolar, ABN Ambro Bank'tan 108 milyon dolar, Societe Generale Bank'tan 59 milyon dolar olmak üzere toplam 367 milyon dolarlık çok uygun şartlarla Hazine garantisi olmaksızın ERDEMİR kefaletiyle Uzun Vadeli Yatırım Kredileri sağladık.'' 
     
     TÜRKİYE'DE BİR İLK 
     Giyici, İSDEMİR'in, Türkiye'de bir ilki daha gerçekleştirerek, Enerji ve Tabii Kaynaklar Bakanlığı tarafından, Metal Ana Sanayi alanında yer alan şirketler içinde 2000-2004 dönemi enerji yoğunluğunun azaltılmasında tasarruf performansı en yüksek ve en başarılı tesis ödülünü kazandığını anımsattı. 
     
</TEXT>
</DOC>
