<DOC>
<DOCNO> 372322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/ekonomi/eko02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
78 yıllık sürpriz ortaklar İş Bankası'ndan pay istiyor 
</HEADLINE>
<TEXT>


Topal Osman'ın arkadaşı İmam Kürt Alizade Salih, İş Bankası hissedarı çıktı. Torunlar hisse değerinin 1,5 milyar, İş Bankası ise 2 bin YTL olduğunu söyledi 

ANKARA Milliyet 

İş Bankası'na 78 yıl önce hissedar olan İmam Kürt Alizade Salih'in şu anda "Gözükan" soyadını taşıyan torunları ellerindeki hisse senetlerinin karşılığını almak için harekete geçti. 
Gözükan ailesi, söz konusu hisselerin değerinin 1.5 milyar YTL olduğunu iddia ederken, İş Bankası, toplam değeri yaklaşık 2 bin YTL olarak belirledi. İş Bankası yetkilileri talebe dayanak olan hisselerin sermaye artırımlarına katılınmadığı için "bedelsiz senet" olarak değerlendirildiğini, bu nedenle ailenin sözünü ettiği miktarda bir ödemenin söz konusu olamayacağını söylediler. 
İş Bankası'nın, kamuoyu açısından sürpriz ortaklarıyla ilgili çarpıcı gelişme dün ilk olarak Yeni Şafak Gazetesi'nde "Topal Osman'ın arkadaşı İş Bankası'nın ortağı çıktı" başlıklı haberde konu edildi. 
Alınan bilgilere göre, Atatürk'ün de imzasının bulunduğu 1927 tarihli Bakanlar Kurulu kararıyla "Osmanlı İtibari Milli Bankası" İş Bankası'na devredildi. Kararname uyarınca bankanın ortakları da İş Bankası hissedarı haline geldi. Atatürk'ün ilk muhafızı Topal Osman'ın arkadaşı olduğu bildirilen İmam Kürt Alizade Salih'e de bu hisselerden 10 lira nominal değerli 7 senet verildi. 
Salih'in torunları, İş Bankası'na başvurarak bu senetlerin karşılığının ödenmesini istedi. İş Bankası'nın varislere 2. Müdür Mülayim Bostancı imzasıyla verdiği yazılı yanıtta, şöyle denildi 
"Pay defteri kayıtlarımızın incelenmesi sonucunda 328251-328257 numaralı, her biri 10 lira nominal değerdeki 7 adet Osmanlı İtibari Milli Bankası hisse senedinin Mesudiye'de mukim İmam Kürt Alizade Salih adına kayıtlı olduğu belirlenmiştir. Hisse senetlerinin piyasada işlerlik kazanabilmesi için varisler üzerine intikali ve bankamız yeni hisse senetleri ile değiştirilmesi gerekmektedir." 

Bankanın yanıtı 
İş Bankası, Gözükan ailesine, ellerindeki hisse senetlerini 1987 YTL yaklaşık 2 milyar lira karşılığında 500 lira nominal değerdeki A grubu hisselerden 4 adedi ile değiştirilebileceğini bildirdi. 
Ancak aile, hisse senetlerinin değerinin 1.5 milyar YTL 1,5 katrilyon lira değerinde olduğunu savunarak, Sermaye Piyasası Kurumu'na SPK başvuruda bulundu. 


</TEXT>
</DOC>
