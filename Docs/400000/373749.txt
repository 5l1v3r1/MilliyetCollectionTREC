<DOC>
<DOCNO> 373749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun32.html </URL>
<DATE> 2005/08/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Katrina kıyıya vurmaya başladı, stadyumun çatısı uçtu... 
</HEADLINE>
<TEXT>

     Günlerdir büyük endişeyle beklenen Katrina kasırgası, hızını nispeten düşürerek sabah saatlerinden itibaren Grand Isle yakınlarında kıyıyı vurmaya başladı. Gelen ilk haberler kıyı şeridinde evlerin çatısının uçtuğu yönünde. 
     Hafiften doğuya yönelerek saatte yaklaşık 235 kilometre hızla kıyıyı vurmaya başlayan kasırganın yönünü az da olsa doğuya çevirmesi New Orleans'ta tahmin edildiği kadar büyük bir yıkıma yok açmayacağı yönünde beklentilere sebep olurken, kasırganın saatte 24 kilometrelik bir hızla kuzeye doğru ilerlediği ifade edildi. 
     Katrina'nın ilk etkisini 10 bin civarında yoksul ve evsiz New Orleans sakinin sığındığı Louisiana Superdome'unda gösterdiği ve burada TSİ 12.05'ten itibaren elektriklerin kesilmesinin sığınmacılar arasında endişeye yol açtığı kaydedildi. Güneydoğu Louisiana'da da daha şimdiden 370 bin civarında haneye elektrik verilemediği bildirildi. 
     Kasırganın şiddeti Saphir-Simpson ölçeğine göre Kategori 5'ten 4'e düşerken, New Orleans Belediye Başkanı Ray Nagin, 480 bin nüfuslu şehrin nüfusunun yüzde 80'inin zorunlu tahliye çağrısına uyarak şehri terk ettiğini söyledi. Şehrin çevresindeki bölgelerde yaşayanlarla birlikte tahliye edilenlerin sayısının 1 milyonu bulduğu tahmin ediliyor. 
     
     SIĞINAK STADYUMUNUN ÇATISININ BİR KISMI UÇTU 
     New Orleans'tan kaçamayan yaklaşık 9 bin kişinin sığındığı Superdome stadyumunun çatısının şiddetli rüzgardan uçtuğu, ancak içeridekilerin şu anda tehlikede olmadığı haberleri Amerikan medyasında yer aldı. 
     Deniz seviyesinin altında kurulan kıyı yakınındaki New Orleans'ın, kasırga yüzünden metrelerce suyun altında kalmasından kaygı duyuluyor. 
     
     NEW ORLEANS'IN MERKEZİNDEN GEÇMEYEBİLİR 
     Olağanüstü güçlü Katrina kasırgasının Meksika Körfezi'nde kıyıya ulaşırken hafif şekilde yönünü doğuya çevirdiği ve bu durumda kasırganın merkezinin, korkulduğu gibi tehdit altındaki ünlü kültür ve turizm merkezi New Orleans kentinden geçmeyebileceği bildirildi. 
     ABD Ulusal Kasırga Merkezi yetkilileri, buna karşılık yine de New Orleans'ın çok şiddetli rüzgar ve yağışın etkisine girdiğini ve su baskınlarının görüleceğini belirttiler. 
     
     FELAKET SENARYOLARI 
     Ulusal Kasırga Merkezi Direktörü Max Mayfield, şehri bugüne kadar vuran en şiddetli kasırga olan Katrina'nın en iyi şartlarda inşa edilmiş yapılara bile büyük zarar verebileceğini, ancak asıl sebep olacağı can kayıplarından endişe duyulduğunu ifade etti. 
     Mayfield, "New Orleans asla aynı olamayabilir" sözleriyle endişesini dile getirdi. 
     Henüz kasırganın sebep olduğu herhangi bir ölüm vakası bildirilmezken, tahliye sırasında New Orleans'ta bakıma muhtaç üç kişinin otobüsle nakledilirken hayatını kaybettiği kaydedildi. 
     Kasırganın denizin 5 ila 8 metre yüksekliğinde kabarmasına yol açabileceği ve bunun da rakım açısından yüzde 70'i deniz seviyesinin altında bulunan New Orleans'ta su baskınlarına sebep olacağı beklenirken, kasırganın beraberinde yağış da getireceği tahmin ediliyor. Bu arada, Louisiana, Mississippi, Alabama ve Florida eyaletleri genelinde tayfun uyarısı yapılmış durumda. 
     Yıllardır büyük bir kasırganın sebep olabileceği felaket senaryosuyla yaşayan New Orleans'ın bazı kesimlerinin deniz seviyesinin yaklaşık 3 metre altında yer alması yüzünden şehir, Mississippi nehri ve Pontchartrain Gölü'nden su taşmalarına karşı setler, kanallar ve pompa istasyonları aracılığıyla bir felakete karşı hazırlanmış durumda. 
     Ancak Katrina'nın sebep olacağı su baskınları karşısında bu hazırlıkların yetersiz kalacağı ve New Orleans'ın rafinerilerden sızacak petrol ve kimyasallarla bir zehir gölüne dönüşebileceğinden korkuluyor. 
     En son 1965 yılında 3. kategorideki Betsy kasırgasının vurduğu New Orleans'ın bazı kesimleri 2 metre suya gömülmüş, bu kasırga Louisiana, Mississippi ve Florida'da toplam 74 kişinin ölümüne yol açmıştı. 
     Öte yandan, adeta bir felaket senaryosu yazan Louisiana Eyalet Üniversitesi Kamu Sağlığı Araştırma Merkezi Direktörü Ivor van Heerden, bugüne kadar 12 kişinin ölümüne yol açan Katrina kasırgasının, sebep olacağı hasar ve ölümlerle bölgede Asya'daki tsunami felaketine denk bir felakete yol açabileceği iddiasında bulundu. 
     Van Heerden, şehri basacak suyun yüksekliğinin 7,5 metreyi bulabileceği ve yapılan bilgisayar simulasyonlarından bu suyun şehirdeki binaların yüzde 80'ine ağır hasar vereceği ya da tamamen yıkacağı tahmininde bulunuyor. 
     Bu arada, Katrina'nın yol açtığı endişe yüzünden petrolün varil fiyatı bir ara 70,80 dolara kadar yükselirken, gün içinde tekrar 68,95 dolara geriledi. Kasırganın şu ana kadar tahminen 1 milyon varil kapasiteli rafinerilerin kapatılmasına yol açtığı belirtiliyor. 
     ABD'nin Meksika Körfezi'nde bulunan ham petrol kapasitesinin yüzde 40'ının kasırga dolayısıyla kapatıldığı belirtilirken, kasırganın vurduğu bölgede bulunan Waterford nükleer santralinin de güvenlik gerekçesiyle kapatıldığı bildiriliyor. 
     
</TEXT>
</DOC>
