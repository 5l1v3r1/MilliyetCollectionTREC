<DOC>
<DOCNO> 386895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun15.html </URL>
<DATE> 2005/10/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yunanistan Cumhurbaşkanı, yarın Kıbrıs Rum kesimine gidecek... 
</HEADLINE>
<TEXT>

     Yunanistan Cumhurbaşkanı Karolos Papulyas, 4 günlük resmi ziyaret için yarın Kıbrıs Rum kesimine gidecek. 
     Rum yönetimi lideri Tasos Papadopulos, Papulyas'ın yarın başlayacak ziyaretinin çok önemli olduğunu ifade ederek, ''Kıbrıs Rum halkı, mücadelesinin gerçek dostunu karşılamak için sabırsızlıkla bekliyor'' dedi. 
     Tasos Papadopulos, Papulyas'ın ziyareti sırasında Kıbrıs sorununu tartışma, AB'deki yeni olgular doğrultusunda görüş alışverişinde bulunma, ayrıca Türkiye ile AB üyelik müzakerelerinin başlatılması kararından sonra ulusal menfaatlere ilişkin imkanları tartışma ve ikili ilişkileri gözden geçirme fırsatı bulacaklarını kaydetti. 
     Papulyas, yarın Larnaka Havaalanı'nda düzenlenecek karşılama töreninden sonra güney Lefkoşa'ya gidecek. Papadopulos, başkanlık köşkündeki resmi görüşmelerin ardından Papulyas'a madalya takacak. 
     Yunanistan Cumhurbaşkanı, daha sonra Merkezi Hapishane avlusunda bazı EOKA'cıların mezarını ziyaret edecek, ardından Ay. Yanni Kilisesi'ndeki ayine katılacak. Papulyas, Başpiskoposlukta da temaslarda bulunacak. 
     Karolos Papulyas, pazartesi günü siyasi parti başkanlarıyla Hilton Oteli'nde bir araya gelecek, Rum meclisinde Rum meclis başkanı Dimitris Hristofyas'la görüşecek ve mecliste konuşma yapacak. Papulyas, salı ve çarşamba günleri de Güney Kıbrıs'taki tüm şehirleri, ayrıca Paralimni ve Derinya'yı ziyaret edecek. Papulyas, Paralimni'de sınır olaylarında ölen Tasos İsaak'ın eşi Anastasia'yı da ziyaret edecek. 
     Yunanistan Cumhurbaşkanı Papulyas, çarşamba günü Güney Kıbrıs'tan ayrılacak. 
     
</TEXT>
</DOC>
