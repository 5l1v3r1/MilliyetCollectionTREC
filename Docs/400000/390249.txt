<DOC>
<DOCNO> 390249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur30.html </URL>
<DATE> 2005/10/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
YÖK protestosuna polis müdahalesi 
</HEADLINE>
<TEXT>

     YÖK’ü protesto ederek Kızılay’da basın açıklaması yapmak isteyen öğrencilere, polis müdahale etti. 
     YÖK’ün kuruluş yıldönümünün yaklaşması nedeniyle değişik isimler altında toplanan öğrenci grupları, Ankara Üniversitesi Cebeci Kampusü’nde, öğle saatlerinde biraraya geldiler. 
     "Müşteri değil, öğrenci", "Gençlik gelecek, gelecek sosyalizm" ve "YÖK dağıtılsın. Söz, yetki, karar hakkı istiyoruz" yazılı pankartlar arkasında, kampus girişinde yaklaşık bir saat hükümet ve YÖK aleyhine slogan atan öğrenciler, Kızılay’a yürümek istediler. 
     Emniyet yetkilileri ile öğrenci temsilcileri arasında süren görüşmeler sonunda, öğrencilerin basın açıklaması yapmak üzere Kızılay’a yürümelerine izin verilmedi. 
     Polisin, kampus girişinde oluşturduğu barikata taş ve sopalarla saldırarak dışarı çıkmak isteyen öğrencilere, gazla müdahale edildi. 
     Öğrenciler, bunun üzerine, kampus içerisine dağılarak bir süre daha polise taş atmayı sürdürdüler. 
     Öte yandan, bazı basın mensupları, polisin müdahalesi öncesinde gaz maskesi taktılar. 
     
     EYLEMLERİNE SON VERDİLER 

     Ankara Üniversitesi Cebeci Kampusü’ndeki olaylı YÖK protestosunun ardından basın açıklaması yapan eylemcilerin bekleyişi sona erdi. 
     YÖK’ün kuruluş yıldönümünün yaklaşması nedeniyle Ankara Üniversitesi Cebeci Kampusü’nde, toplanan ve YÖK’ü protesto için Kızılay’da basın açıklaması yapmak isteyen öğrenciler, polisin müdahalesinin ardından Eğitim Fakültesi önünde sloganlar atarak beklemeye başlamışlardı. 
     Çeşitli üniversitelerden gelen öğrenci temsilcilerinin yaptığı ve üniversitelerdeki sorunların anlatıldığı basın açıklamalarının ardından, öğrenci grupları eylemlerine son verdiler. 
     
</TEXT>
</DOC>
