<DOC>
<DOCNO> 355812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun25.html </URL>
<DATE> 2005/06/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Allavi ABD direnişçilerle görüşmeli 
</HEADLINE>
<TEXT>

     Irak'ın eski Başbakanı İyad Allavi, ABD ve direnişçiler arasındaki temasların ülkede istikrarı sağlamak için ''gerekli'' olduğunu söyledi. 
     Allavi, Mısır Cumhurbaşkanı Hüsnü Mübarek ile Kahire'de görüşmesinin ardından yaptığı açıklamada, ''Irak'taki gerilimin sadece askeri yolla ya da güç kullanarak çözülemeyeceğini'' belirterek, ''Farklı gruplarla diyalog kurulması gerektiğini ve şu anda da bunun yapıldığını'' söyledi. 
     İyad Allavi, ''Diyalogun, ekonomik hayatın yeniden canlanmasının ve yeniden yapılanmanın Irak'ı istikrara kavuşturmasını umuyoruz'' dedi. 
     İngiltere'de yayımlanan The Sunday Times gazetesinin Amerikalı yetkililerin Irak'taki direnişçilerle görüşmeler başlattıklarını öne sürmesinin ardından, ABD Savunma Bakanı Donald Rumsfeld, bu haberlerin doğru olduğuna inandıklarını söylemişti. 
     Rumsfeld, Amerikan Fox televizyonuna yaptığı açıklamada, ''Ara sıra bu tip görüşmelere kolaylık gösterdiklerini'' belirtmiş, ancak bu görüşmelerin kiminle ve ne zaman yapıldığına ilişkin bilgi vermemişti. 
     Irak'ta faaliyet gösteren Ensar El Sünnet Ordusu adlı grup ise Amerikalı yetkililerle görüştüklerini yalanlayarak, ''Irak'ta cihada devam etmek konusunda kararlı olduklarını'' bildirmişti. 
     
</TEXT>
</DOC>
