<DOC>
<DOCNO> 371208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy12.html </URL>
<DATE> 2005/08/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ağar Toplu görüşmeler magazine döndü 
</HEADLINE>
<TEXT>

     DYP Genel Başkanı Mehmet Ağar, memur toplu görüşmelerinin "magazine" dönüştürüldüğünü söyledi. 
     Ağar, parti genel merkezinde Memur-Sen Genel Başkanı Ahmet Aksu’yu kabul etti. Ağar, memurlarla ilgili toplu görüşmelerde hükümetin kendi ekonomik göstergelerini getirdiği tekliflerle kendisinin yalanladığını söyledi. 
     Enflasyon hesaplarının yanıltıcı olduğunu savunan Ağar, ev kiraları ve mecburi ihtiyaç maddelerinde sürekli artışlar olduğunu, akaryakıta periyodik zamların milleti bıktırdığını, yoksulluk sınırının bu nedenle yükseldiğine dikkat çekti. 
     Ağar, toplu görüşmelerin "magazinel bir havaya dönüştüğünü, ciddiyetin ortadan kaybolduğunu" savundu. Ağar, şöyle dedi 
     "Kamu görevlilerine bir yük gözüyle bakan bir hükümet anlayışının ortaya çıkaracağı olumlu bir sonuçun olamayacağı bugünden görülmektedir. Ekonomi sadece üst gelir gruplarına ve tuzu kurulara yarayan bir model halinde yoluna devam etmektedir." 
     
     MEMUR SEN DİNÇER’İ TOPLANTIYA DAVET ETTİ 
     Memur Sen Genel Başkanı Aksu da görüşmelerin "kız alıp verme" diyalogları nedeniyle "magazine" döndüğünü, sorunlara inilemediğini söyledi. 
     Aksu, Kamu-Sen Genel Başkanı Bircan Akyıldız’ın görüşmelere katılımına tepki gösterdiği Başbakanlık Müsteşarı Ömer Dinçer’i tekrar toplantıya katılmaya davet etti. Aksu, "Sayın Müsteşarın sosyal taraf olarak masada yer alması gerekmektedir" dedi. 
     Memur-Sen olarak 950 YTL taleplerinin devam ettiğini söyleyen Aksu, dün Kamu İşveren Kurulu bürokratları ile konfederasyonların teknik komitesinin bir araya geldiğini, hükümetin memurlara vermeyi düşündüğü toplam zam oranının yüzde 5 olduğunu belirtti. Aksu, bu rakamdan rahatsız olduklarını söyledi. 
     Aksu, "2006 bütçesi için yüzde 7’lik bir enflasyon oranı tahmin edilirken memurlara yüzde 5’lik zam oranı verilmesini anlamakta güçlük çekmekteyiz" dedi. 
     Aksu bir soru üzerine Kamu-Sen, KESK, Memur-Sen’in mali ve sosyal konularda herhangi bir ayrılık olmadığını söyledi. 
     
</TEXT>
</DOC>
