<DOC>
<DOCNO> 369050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur27.html </URL>
<DATE> 2005/08/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yatağan'da bayram havası... 
</HEADLINE>
<TEXT>

     Muğla’nın Yatağan İlçesi’nde termik santral baca arıtma gazı tesislerinin 9 ay içinde bitirileceğine ilişkin ek sözleşmenin imzalanması, ilçede bayram havası yarattı. 
     AA muhabirinin konuya ilişkin görüşünü aldığı Yatağan Belediye Başkanı Hasan Haşmet Işık, bir aksilik çıkmaması halinde sistemin bu defa 9 ay sonra çalışabileceğini bildirdi. 
     "Bu demek oluyor ki, 9 ay daha zehir soluyacağız" diyen Işık, şöyle konuştu 
     "Umarız o zamana kadar yetkililer, inversiyonlu havanın ısınması nedeniyle yatay yayılan baca gazlarının çevreye çökmesi günlerde, santralde güç düşürümüne gitmeyi ihmal etmezler. Baca Gazı Arıtma Sistemi yeni anlaşmaya göre, tamamlanıp çalıştırıldığında Türkiye’ye 1.5 milyon dolara mal olacak." 
     Işık, tahkimin sürüp sürmediği konusunda ise "O konuda bilgimiz yok. Bizi çok da ilgilendirmiyor. Bizi, temiz hava solumamız ilgilendiriyor. Umarız yeni bir oyalama ile karşı karşıya değilizdir" yanıtını verdi. 
     
     FİRMADAN 5 MÜHENDİS ÇALIŞIYOR 
     Yatağan Termik Santrali İşletme Müdürü Aziz Tığ da şu an santralde Alman Bischoff Firması’ndan 5 mühendisin çalıştığını belirterek, şöyle konuştu 
     "Önümüzdeki günlerde yeniden onarıma geçecek olan dev tesis için çok sayıda teknik ekip ilçeye gelecek. Plan ve proje doğrultusunda 9 ay gibi kısa bir sürede baca gazı arıtma tesisi tekrar devreye girecek. Böylelikle Yatağan ve köyleri eski günlerdeki gibi temiz hava soluyacak." 2 bin 500 işçinin bağlı bulunduğu Tes-İş Sendikası Başkanı Erol 
     Soğancı da yapılan anlaşmadan, geç de olsa, son derece memnuniyet duyduklarını belirterek, tekrar bir aksiliğin yaşanmaması temennisinde bulundu. Soğancı, "Umarız temiz hava soluduğumuz günlere döneriz" dedi. 
     Yatağan Esnaf Odası Başkanı Mustafa Kuzu ise Enerji ve Tabii Kaynaklar Bakanı Hilmi Güler’in açıkladığı ek anlaşma sonucu sağlanan ortamdan memnuniyet duyduğunu ifade etti. 
     Yatağan’ın kirli havasını soluyanın kendileri olduğuna işaret ederek, "Bu nedenle çevre ve sivil toplum örgütleri ile yürüyüş düzenlenecekti. Fakat böyle olumlu bir haberin gelmesi üzerine yürüyüşümüzü iptal ettik. Hayırlısı olur" diye konuştu. 
     
     SANTRALDE NELER OLDU 
     Yatağan Termik Santralı bacagazı kükürt arıtma tesisi sözleşmesi, EÜAŞ ile Lirgi Lentjes Güriş konsorsiyumu arasında 16 Eylül 1994 tarihinde anahtar teslimi bazında 3 ünite için, yaklaşık 78 milyon dolar bedelle imzalanmış, tesiste deneme çalışmaları 2002 yılı sonlarında ancak tamamlanabilmiş, geçici kabul ise yapılamamıştı. 
     Bölgede çevre, hava, orman ve bitki örtüsünün etkilendiği ileri sürülerek, Çevre ve Orman Bakanlığı, mahalli idareler, sivil toplum kuruluşları, basın-yayın organları ve vatandaşlar tarafından yıllarca olumsuz tepkiler dile getirilmişti. 
     Tesislerin yüklenici konsorsiyum lideri Lurgi Lentjes firması, sözleşme yükümlülüklerini yerine getirmeyeceğini belirterek, işleri askıya almış, 19 Mart 2003 tarihinde yaklaşık 18.3 milyon avro munzam masraf talebi ile tahkime başvurmuştu. Bu arada, yüklenici firma ile teknik komisyonlar seviyesindeki çalışmalar sürdürülmüştü. 
     Sonuçta yüklenici firma ile bir ön protokol düzenlenmiş, firma tarafından teknik sorunların 9 ay sonunda tamamlanıp, tesislerin çalışmasının sağlanmasına ilişkin ek sözleşme, 9 Ağustos günü Enerji ve Tabii Kaynaklar Bakanı Hilmi Güler’in de katıldığı törenle imzalanmıştı. 
     
</TEXT>
</DOC>
