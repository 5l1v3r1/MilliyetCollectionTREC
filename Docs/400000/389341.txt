<DOC>
<DOCNO> 389341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/aeko.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a Dubai kuleleri 
</HEADLINE>
<TEXT>


İstanbul Büyükşehir Belediyesi ile Dubai International Properties'in 500 milyon dolara mal olacak, biri 300 metre yüksekliğindeki ikiz kuleleri, İstanbul'un en yüksek binası İş Kuleleri'nden 119 metre daha uzun olacak 

EKONOMİ SERVİSİ Milliyet gökyüzünde - MURAT ÖZTÜRK 

İstanbul Büyükşehir Belediyesi İBB ve Dubai International Properties'in DIP İstanbul'daki ortak yatırımlarının ilk halkası, Levent'te inşa edilecek iki gökdelenli 'Dubai Towers İstanbul' olacak. Burgu formundaki ilginç tasarımıyla dikkat çeken biri 300 metre yüksekliğinde olacak kuleler, 500 milyon dolara malolacak ve bittiğinde Türkiye'nin en yüksek binaları olacak. 
İstanbul Büyükşehir Belediyesi ve Dubai International Properties'in İstanbul'daki ortak yatırımlarının ilk halkası düzenlenen bir basın toplantısı ile açıklandı. 
46 bin metrekarelik arsa üzerine inşa edilecek Dubai Towers İstanbul'da, 5 yıldızlı otel, ofis alanları, eğlence ve alışveriş merkezi yer alacak. İstanbul Büyükşehir Belediye Başkanı Kadir Topbaş, gayrimenkul yatırım ortaklığı şirketinin yasal prosedürlerinin tamamlanmasının ardından, inşaatın 2006 yılında başlayacağını ve 2008 yılında bitirilmesinin hedeflendiğini söyledi. 

4 yılda 5 milyar dolar 
Dubai Holding İcra Kurulu Başkanı Mohammed Al Gergawi, Türkiye'de önümüzdeki 4 yıl içinde 5 milyar dolarlık yatırım yapmayı düşündüklerini söyledi. 
Gergawi, ekonomisi büyüme rekorları kıran Türkiye'nin, coğrafi konumunun yanı sıra iş ve ticaret merkezi olarak da Ortadoğu, Balkanlar ve eski Sovyet cumhuriyetleri nezdinde stratejik bir pozisyona geldiğini söyledi. 
Bu gelişmelerin büyük ölçekli gayrimenkul projeleri için önemli bir platform yarattığını anlatan Gergawi, "İstanbul Belediyesi ile birlikte açıkladığımız yatırım ortaklığı, binaların yanı sıra başka büyük ölçekli projeler de gerçekleştirecek" dedi. 
Gergawi, İstanbul Büyükşehir Belediyesi ile müzakerelerinin, Türkiye'nin AB ile müzakerelere başlamadan öncesine dayandığını, ondan önce de Türkiye'ye güvendiklerini vurguladı. 



İstanbul'daki en akıllı bina olacak Gergawi, inşa edecekleri Dubai Towers İstanbul'un son teknolojiyi içereceğini, en akıllı binalardan biri, belki en akıllısı olacağını belirtti. Gergawi, "Bugünden itibaren ben de kendimi İstanbullu olarak görüyorum, İstanbul'a güveniyoruz" diye konuştu. 
Projenin uluslararası pazarlamasının yapılacağını, amaçlarının İstanbul'u bölgenin finans merkezi yapacak vizyona sahip uluslararası firmaları bu kente getirmek olduğunu söyleyen Gergawi, finans dışında tüm dünyadaki şirketleri de buraya çekmeyi amaçladıklarını kaydetti. 

Belediyenin payı yüzde 20 İstanbul Büyükşehir Belediye Başkanı Kadir Topbaş anlaşması imzalanan Gayrimenkul Yatırım Ortaklığı'na Büyükşehir Belediyesi'nin yüzde 20 payla katıldığını bildirdi. Topbaş, "Sermayenin yüzde 80'i Dubai Holding'e ait. Yatırım ortaklığının yüzde 49'u İMKB'de halka açılacak" dedi. 
"Binanın 300 metre yükseklikte bir fikir projesi olduğunu" belirten Topbaş, "Bölgede 3 emsal öngörülüyor. Söz konusu arsa üzerinde 138 bin metrekare inşaat hakkı var. Ancak kaç metre yükseklik olacağı kesin olarak netleşmedi. Bu hak yatay kullanılarak değişiklikler yapılabilir" dedi. 

Gecekonduda da dönüşüm yapacak Topbaş, kuleler için "Biz bu ortaklığa ayni sermaye koyarak ilk adımı atıyoruz. Diğer yatırımlar da Büyükşehir'e ait ya da kamu, özel şahıs arazilerinin satın alınması şeklinde devam edecek. Ortaklık çerçevesinde sosyal içerikli konutlar, gecekondu dönüşüm projeleri de yapılacak" dedi. 
Mevcut arsanın değer tespitinde bir ekspertiz şirketinin yapacağı değerlendirme sonucunda belirlenecek en yüksek değerin kabul edileceğini söyleyen Topbaş şöyle dedi "Kat karşılığı arazi vermedik. Bir ortaklık kurduk. Bizim koyduğumuz sermaye 5 milyar doların yüzde 20'si" dedi. 


</TEXT>
</DOC>
