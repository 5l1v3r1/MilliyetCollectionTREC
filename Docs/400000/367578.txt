<DOC>
<DOCNO> 367578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun07.html </URL>
<DATE> 2005/08/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Londra'da 3 kişi daha mahkemeye sevk edildi... 
</HEADLINE>
<TEXT>

     İngiltere'nin başkenti Londra'da 21 Temmuz'daki bombalı saldırı girişimleri soruşturması kapsamında İngiliz polisinin suçladığı üç kişinin daha bugün mahkemeye çıkarılacağı bildirildi. 
     Polis, geçen hafta sahil beldesi Brighton'da gözaltına alınan 22 yaşındaki Sadi Sami Abdulgadir, 20 yaşındaki Ömer Nagmeloyin ve 23 yaşındaki Muhammed Kabaşhi'nin polise eksik bilgi verme suçundan bugün Londra Bow Street Sulh Mahkemesi'ne çıkarılacağını belirtti. 
     İngiliz polisi aynı suçlamayı yönelttiği 28 yaşındaki Yeshshiembet Girma ile 21 yaşındaki Muluemebet Girma'yı da önceki gün mahkemeye sevk etmişti. 
     İngiltere'de metro trenlerine ve bir otobüse başarısız saldırı girişimlerinden sonra 39 kişi gözaltına alınmıştı. Halen gözaltında bulunan 9 kişi arasında saldırılardaki bombacılar olmakla suçlanan 3 zanlının da bulunduğu bildiriliyor. Dördüncü zanlı ise halen Roma'da gözaltında bulunuyor. 
     
</TEXT>
</DOC>
