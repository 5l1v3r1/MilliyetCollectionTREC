<DOC>
<DOCNO> 388432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/magazin/amag.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab'ın favorisi Abba 
</HEADLINE>
<TEXT>


'Eurovision 50 Yılın Birincisi Yarışması'nda Sertab Erener de favori adaylar arasında.. Yarışmada herkes kendi ülkesine oy verebilecek 

SİNAN TOROS İstanbul 

'Eurovision 50 Yılın Birincisi Yarışması'na katılmak için Danimarka'ya giden Sertab Erener, favorisinin 1974'te 'Waterloo' adlı şarkıyla 1. olan Abba olduğunu söyledi. 

Biz 14'ün içindeyiz 
Atatürk Havalimanı'nda, yarın akşam yapılacak eğlence amaçlı yarışmada 50 yılın en iyi 14 şarkısının yer alacağını kaydeden Erener, şunları söyledi 
"Eurovision bu sene 50. yılını kutluyor. Organizasyon heyeti, hem bir gece yapıp hem de en iyi şarkıyı seçme gibi bir fikirden yola çıkarak bu geceyi organize etmiş. En iyi 14 şarkıdan önce ilk 5 seçilecek. Sonra bir oylama daha yapılarak 1. şarkıyı seçecekler." 

Oy verebilirsiniz 
Erener, Türkiye'ye 2003'te birincilik getiren 'Everyway That I Can' parçasının yarışmada favori gösterildiğinin hatırlatılması üzerine favorisinin Abba grubu olduğunu söyledi. 
Yarın akşam yapılacak yarışmada, ilk defa ülkeler, kendi şarkılarına da oy verme hakkına sahip olacak. Vatandaşlar, telefon aracılığıyla şarkılarına oy verebilecek. 


</TEXT>
</DOC>
