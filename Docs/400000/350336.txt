<DOC>
<DOCNO> 350336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko41.html </URL>
<DATE> 2005/06/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Amembal Leasing ile ilgili Türkiye'de çok katı düzenlemeler var 
</HEADLINE>
<TEXT>

     Dünyanın önde gelen leasing firmalarından Amembal Associates Başkanı ve Üst Yöneticisi CEO Sudhir Amembal, leasing ile ilgili Türkiye ve bazı ülkelerde çok katı düzenlemeler bulunduğunu, bu nedenle leasingin bankacılığa benzer zihniyetle yönetildiğini söyledi. 
     Amembal, Euromoney tarafından düzenlenen ''23. Dünya Leasing Kongresi''nde yaptığı konuşmada, son 25 yılda büyük ölçüde değişen leasing sektörünün dünyadaki büyüklüğünün, 2003 sonunda 511.7 milyar dolar seviyesine çıktığını kaydetti. 
     Leasingin özel sektör yatırımlarındaki payı yüzde 32 olan ABD'nin, sektörde dünya piyasalarında önde gelen ülke olduğuna işaret eden Amembal, Türkiye'nin GSYİH'sına yüzde 1 oranında katkısı bulunan leasingin Avusturya, Almanya ve İsviçre'de bu katkısının tarımdan daha fazla olduğunu ifade etti. 
     Amembal, Türkiye'de vergi nedeniyle işletme leasingine yönelinemediğine dikkat çekerek, ''Leasing ile ilgili Türkiye ve bazı ülkelerde çok katı düzenlemeler var. Bunlar nedeniyle leasing bankacılığa benzer zihniyetle yönetiliyor. Yapılacak düzenlemelerle değişiklikler mutlaka tabana kadar yayılacaktır'' dedi. 
     Genellikle bankaların leasing yapan şirketleri zorladığından bahsedildiğini anlatan Amembal, ''Bu şirketler bankaların girmediği noktalara yoğunlaşabilirler. Buralardaki en önemli zorluklardan biri yönetimdeki atalettir. Çünkü genel olarak leasing sektörü şımarmıştır. Son yıllarda ne yeni ürünler geliştirmişlerdir, ne de yeni yaklaşımlar sergilemişlerdir'' diye konuştu. 
     
     ''İSLAMİ LEASİNG GİDEREK ARTIŞ GÖSTERİYOR'' 
     Sudhir Amembal, leasingin birçok ülkede tek basamaklı penetrasyon leasingin özel sektör yatırımlarındaki payı oranına sahip olduğuna dikkat çekerek, bunun sektörün geleceğinin parlak olduğunu gösterdiğini söyledi. 
     Sektörün sermaye harcamalarında yüzde 2-4 oranında artış beklendiğini belirten Amembal, bu artışların özellikle Ortadoğu, Orta Asya ve Çin'de büyük oranlarda gerçekleşmesinin öngörüldüğünü ifade etti. 
     Dünya genelinde işletme leasingine doğru bir kayışın söz konusu olduğuna değinen Amembal, İslami leasingin de giderek artış gösterdiğini kaydetti. 
     Finansal Kiralama Derneği FİDER Yönetim Kurulu Başkanı Dursun Akbulut da, Türkiye'nin Avrupa leasing sıralamasında 18. sırada yer aldığını bildirdi. 
     Akbulut, Türkiye'de kamu hizmetlerinde henüz leasingden faydalanılamadığına işaret ederek, işletme leasinginin vergilendirmedeki muğlaklıktan dolayı yapılamadığını, vergi mevzuatında tanım değişikliği yapılır yapılmaz bu engelin ortadan kalkacağını söyledi. 
     Türkiye'de yapılan işlemlerin yüzde 95'inin bankaların sahip olduğu leasing şirketleri tarafından gerçekleştirildiğini belirten Akbulut, ''Türkiye'de leasing, banka mevzuatına tabi olmamalı. Aksi takdirde KOBİ finansmanındaki esneklikten uzak kalacaktır'' dedi. 
     
</TEXT>
</DOC>
