<DOC>
<DOCNO> 371080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo08.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekleyin geliyorum 
</HEADLINE>
<TEXT>


Sakatlıktan yeni çıktığı için Bulgaristan'a karşı forma giyemeyen Hertha Berlin'li milli yıldız, "Danimarka maçında sahadayım. Favori olan taraf biziz ve kazanmak zorundayız" dedi 

LEVENT KALKAN 


Hertha Berlin'de forma giyen Milli Takımımız'ın beyni Yıldıray Baştürk, 2006 Dünya Kupası elemelerinde Danimarka ile 3 Eylül Cumartesi günü İstanbul'da oynayacağımız kader maçından zaferle ayrılacak güçte olduklarını söyledi. Dizindeki sakatlıktan yeni kurtulduğu için Ay - Yıldızlı ekibin, Bulgaristan ile Sofya'da oynadığı hazırlık maçının kadrosuna davet edilmeyen başarılı futbolcu, ağrılarının büyük ölçüde geçtiğini belirterek, "Bekleyin hazır olarak geliyorum" dedi. 
Milli Takım'ın, Danimarka ile deplasmanda 1-1 berabere kaldığı ilk randevuda galibiyeti ellerinin arasından kaçırdığını hatırlatan Yıldıray, "Bana göre grubun kader maçına çıkacağız ve kazanmak zorundayız. Puan kaybedersek hem işimiz zora girer hem de Danimarka ikincilik için yeniden iddialı bir duruma gelir. Seyircimizin önünde oynayacağız ve favori olan taraf biziz. Kopenhag'da oynanan ilk maçta mucize bir şekilde galibiyeti kaçırmıştık. Ancak bu kez kazanmaktan başka çaremiz yok. Karşılaşmaya en iyi biçimde motive olarak üç puanla sahadan ayrılacağımıza inanıyorum" diye konuştu. 

'Eksikler giderilir' 
Bulgaristan maçını televizyondan izlediğini belirten Yıldıray, 3-1'lik yenilginin moral bozmaması gerektiğini kaydetti. Ay - Yıldızlı ekibin maçta çok sayıda gol pozisyonu yakaladığını vurgulayan yıldız futbolcu, "Bunları atsaydık skor farklı olurdu. Ancak sahadaki futbolla ilgili benim bir yorum yapmam doğru olmaz. Hocamız Fatih Terim'in de dediği gibi, Danimarka maçına kadar sorunlar mutlaka çözülecektir. Bulgaristan karşısında alınan sonuç kesinlikle hayal kırıklığı yaratmamalı. Bu maç yeni sistemi test etmek ve eksikleri görmek için oynandı. Biz ekip olarak Danimarka maçına motive olmalıyız" ifadesini kullandı. 

Beckenbauer'in dileği 
Geçtiğimiz hafta ligde Eintracht Frankfurt'u 2-0 yendikleri maçın son yarım saatinde forma giyen Yıldıray, Almanya Kupası'nda 3. Lig ekibi Tus Koblenz ile cumartesi günü deplasmanda oynayacakları karşılaşmada 11'de sahaya çıkacağını belirtti. Yıldız oyuncu, "Haftaya Bayern Münih ile yapacağımız maçta da oynayacağım. Ardından da Milli Takım'ın, Danimarka sınavı için Türkiye'ye geleceğim" dedi. 
Milli futbolcu, 2006 Dünya Kupası finallerinin, Almanya'da yaşayan 2.5 milyon Türk'ün yanı sıra Almanlar için de çok büyük önem taşıdığını vurgulayarak, "Bir süre önce Franz Beckenbauer, 'Türkiye eğer finallere gelmezse bu durum Dünya Kupası için çok büyük bir kayıp olur. Almanya'ya gelmelerini istiyoruz' diyerek, bize verdikleri önemi açıkladı. Almanya'da yaşayan gurbetçiler de, Türkiye'nin finallere katılmasını dört gözle bekliyor. Eğer Dünya Kupası'na gidersek, Türkiye hem futboluyla hem de taraftarıyla organizasyona büyük renk katacaktır" diye konuştu. 

Şükür'e güvenoyu 
Alman futbol otoriteleri tarafından, Bundesliga'nın en yetenekli futbolcuları arasında gösterilen Yıldıray, yeniden Ay - Yıldızlı kadroya davet edilen Hakan Şükür'e övgü yağdırdı. Baştürk, "Hakan Şükür'ün bugüne kadar Türkiye için yaptıkları ortada. Kritik maçlar öncesi yeniden kadroya dahil edilmesi çok önemli. Başarılı maçlara imza atacağına inanıyorum" diyerek tecrübeli forvete destek verdi. 


</TEXT>
</DOC>
