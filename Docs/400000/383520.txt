<DOC>
<DOCNO> 383520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun18.html </URL>
<DATE> 2005/10/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
SKY TV Geçen her dakika, Türkiye'nin gönlünü yaralıyor 
</HEADLINE>
<TEXT>

     İngiltere'de yayın yapan haber kanalı SKY TV, Türkiye'nin AB ile üyelik müzakerelerine başlaması için sürdürülen yoğun çabaların sürdüğünü belirterek, ''müzakereler bugün başlasa bile, anlaşma sağlanması için geçen her dakika, Türkiye'nin gönlünde açılan yaraları derinleştiriyor'' yorumunda bulundu. 
     Türkiye'nin ''42 yıldır Avrupa kapısında beklediğine'' işaret eden SKY TV, AB'nin Müzakere Çerçeve Belgesi üzerinde anlaşma sağlayamaması halinde Dışişleri Bakanı ve Başbakan Yardımcısı Abdullah Gül'ün kesinlikle Lüksemburg'a gelmemekte kararlı olduğuna dikkat çekti. 
     SKY TV, ''İngiltere'nin bütün çabalarına rağmen Avusturya'nın inadının henüz kırılamadığını'' belirtti. 
     Bu arada, Avrupa Parlamentosu'nun İngiliz milletvekili Richard Howitt, SKY TV'de, Türkiye ile müzakerelere bir an önce başlanması gerektiğini vurguladı. Howitt, SKY TV muhabirinin ''AB kamuoylarında Türkiye karşıtlığı olduğunu'' söylemesi üzerine, ''Kamuoylarını ikna etmek hükümetlerin görevidir. Bu yapılabilir. Zira kamuoyları aslında ne olup bittiğini de tam olarak biliyor değil. İngiltere'de Türkiye'nin üyeliği meselesini bilenlerin oranı sadece nüfusun yarısı. Bu konuda bilinçlendirildikten sonra, Avrupa kamuoyları konuya daha sağlıklı bakmaya başlayacaktır'' dedi. 

     
</TEXT>
</DOC>
