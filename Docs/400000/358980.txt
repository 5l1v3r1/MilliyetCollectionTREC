<DOC>
<DOCNO> 358980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko19.html </URL>
<DATE> 2005/07/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Konut alırken nelere dikkat etmeli 
</HEADLINE>
<TEXT>

     
Konut sahibi olmanın banka kredileri ve TOKİ'nin kampanyalarıyla daha da kolaylaştığı şu günlerde konut almanın püf noktalarına dikkat çekmek istiyoruz. Milyarlarca liraya aldığınız evde, huzurunuzu bulmak ya da kaybetmemek için, son kararı vermeden iyi düşünün... 

MİLLİYET İNTERNET AA ANKA 

Gaziantep Üniversitesi Mühendislik Fakültesi İnşaat Mühendisliği Bölüm Başkanı Yrd. Doç. Dr. Hanefi Çanakçı, konut satın alınırken boyaya, badanaya değil inşaat kalitesine dikkat edilmesi gerektiğini söyleyerek, bilinçli tercihe dikkat çekiyor. 
     Türkiye'de konut tercihini bilinçli yapan aile sayısının pek az olduğunu ifade eden Çanakçı, ''Beğendiğimiz otomobili bir tamirciye göstermeden satın almıyoruz ama satın almayı düşündüğümüz konutun inşaat kalitesini pek önemsemiyoruz. Oysa konut için ödediğimiz para otomobil için ödediğimiz paradan çok daha fazla'' dedi. 
     Çanakçı, fay hatları üzerindeki Türkiye'de inşaat kalitesi yüksek konutların yanı sıra inşaat kalitesi düşük konutların da inşa edildiğini belirterek, ''Hangi konutu satın alacağımıza karar verirken bir değil birkaç kez düşünmeliyiz. Kendimize mezar değil ev satın aldığımızı aklımızdan çıkarmamalıyız'' diye konuştu. 
     Satın alınacak konutun öncelikle inşaat kalitesinin sorgulanmasını öneren Çanakçı, yapının inşaat kalitesini kullanılan demir, çimento ve diğer girdilerin tayin ettiğini bildirdi. 
     Çanakçı, inşaat kalitesinin mutfağın genişliği ya da balkondan izlenecek manzaranın güzelliğinden çok daha önemli olduğuna dikkat çekerek, şu önerilerde bulundu 
     ''Hangi konuta satın alacağımıza karar verirken yapının projesinin olup olmadığını, zemin etüdünün yapılıp yapılmadığını, deprem yönetmeliğinin dikkate alınıp alınmadığını, projeleri kimin hazırladığını ve projelerin denetlenip denetlenmediğini, binanın ruhsatının ve kullanım izninin bulunup bulunmadığını, yapıda nasıl bir beton kullanıldığını, malzemelerin standartlara uygun olup olmadığını, yapının projeye uygun inşa edilip edilmediğini titizlikle araştırmalıyız. 
     Binanın yaşı, yüzölçümü, ısınma şekli ve ısı yalıtımı, ses yalıtımı, otopark ve ulaşım olanakları, fayansı, boyası, badanası, mutfak ve balkonunun büyüklüğü ve manzarası ve sosyal tesislere yakınlığı inşaat kalitesinden sonra göz önünde bulundurmamız gereken diğer kriterlerdir.'' 
Çanakçı, 50-200 milyar liraya satın alınacak konutun kalitesine ilişkin başvuruda bulunulabilecek bir kurum ya da kuruluşun olmadığını ifade ederek, açıklamasını şöyle tamamladı 
     ''Konut satın alacakların başvurusu halinde inşaat kalitesine ilişkin güvenilir bilgi verebilecek bir oluşuma ihtiyaç var. Bu ihtiyaç yanıtlandığında vatandaş satın alacağı konutun inşaat kalitesine ilişkin kolaylıkla bilgi sahibi olur. Bu oluşum aynı zamanda insanları inşaat kalitesi düşük yapılar yapmaktan da caydırır.'' 
     
     ÖNEMLİ NOKTALAR 

     - Öncelikle bu konularda yeterli bilgiye sahip değilseniz konutu bir emlakçı aracılığıyla almanız daha yararlı olur. Emlakçı, gayrimenkulün özellikleri, eksiklerinin tamamlanması ve alış-satış işlemlerinde size yardımcı olacaktır. 
     - Konutun tapu kaydını mutlaka önceden kontrol edin. Konutun satıldığı yıl ve geçmiş yıllara ait ödenmemiş emlak vergisinden, yeni alıcı da sorumlu tutulmaktadır. Konutun, geçmiş yıllara ait emlak vergisi borcunun olup olmadığı araştırılmalı. 
     - Kat irtifakinin kurulup kurulmadığına, yani yapı kullanım izninin iskan alınıp alınmadığına dikkat edin. İnşaat halinde bir konut alıyorsanız müteahhidinin mali durumunu araştırın. 
     - Alacağınız konutta kiracı oturuyorsa, kiracı ile yapılan kira kontratını inceleyin. Kiracıyla bizzat görüşerek, durumdan emin olun. 
     - Satış sonrası gelebilecek elektrik ve su gibi borçlardan kurtulmak için eski malikten, bu borçlardan onun sorumlu olduğuna dair imzalı bir belge alın. 
     - Atalarımızın "ev alma komşu al" sözünü unutmadan çevrede küçük bir araştırma yapmakta fayda var. Alacağınız konut bir apartman dairesi ise aidat durumunu ve genel olarak diğer daire sahipleriyle ödemelerde bir sorun yaşanıp yaşanmadığını sonradan bir sürprizle karşılaşmamak için mutlaka sorun. 
     - Alacağınız konutun fiziki özellikleriyle ilgili araştırma yapın. Bulunduğu sokağı, ulaşım durumunu, gürültü ve kirliliğini değişik gün ve saatlerde gözlemleyerek fikir edinebilirsiniz. Evi satın aldıktan sonra sokağınızda pazar kurulduğunu öğrendiğinizde ya da gürültünün rahatsızlık boyutlarına vardığını hissettiğinizde, bir şeyler yapmak için geç olacaktır. Otopark ve güvenlik durumlarının da üzerinde özenle durulmalı. 
     - Elektrik, su tesisatı, ısıtma sistemlerinde bir sorun olup olmadığını kontrol edin. Apartmanın hidrofor, asansör, yedek su deposunun olup olmadığını soruşturup, kararınızı buna göre verin. 
     - Eğer almayı düşündüğünüz daire giriş kattaysa, rutubet durumunu bu işten anlayan birine mutlaka sorun. Boya ile temizmiş gibi görünen duvarlar, kışın size büyük sürpriz yapabilir. Üst katlardan halı ve benzeri şeylerin silkelenmesi de sizi pişman edebilir. Dikkat 
     - Almayı düşündüğünüz daire çatı katındaysa, bu kez çatı ile ilgili sorun olup olmadığını kontrol edin. Kışın ortasında salonunuzdan yağmur damlalarının akmasının önüne geçmiş olursunuz. 
     - Konutun güneş alıp almadığı, hangi saatlerde güneş aldığı, kuzeye bakıp bakmadığı kışın soğuk olup olmaması bakımından da mutlaka gözönünde bulundurulmalı. 
     - Kat karşılığı yapılan bir inşaattan konut alıyorsanız, müteahhitle mukavele yaparak, bitirme tarihi ve kullanılacak malzemeleri tek tek yazın. Tazminatları ilave etmeyi unutmayın. 
     - Tapu işlemi sırasında alacağınız emlağın değerini yeniden değerleme oranlarına göre hesaplayarak beyan edin. Eksik beyanda bulunursanız, ödenen alım satım harçları cezalı olarak size geri dönecektir. 
     
     BİNALARIN DEĞERİ YÜZDE 13.1 ARTTI 

     Konuta olan talebin artışının bir başka göstergesi de DİE rakamları. Yılın ilk çeyreğinde yapı ruhsatı verilen bina sayısı yüzde 10 artarak 16.5 bine ulaştı. Kullanım izin belgesi verilen binaların sayısı ise yüzde 30’a yakın azalarak 8.1 bin oldu. 
     Devlet İstatistik Enstitüsü’nden DİE yapılan açıklamaya göre, ocak-mart döneminde yapı ruhsatı verilen binaların sayısı 16 bin 458 olarak gerçekleşti. Ruhsat verilen bina sayısı, geçen yılın aynı dönemindeki 14 bin 956’lık düzeyine göre yüzde 10 arttı. 
     Bu binaların toplam yüzölçümü yüzde 0.4 azalarak 14 milyon 36.6 bin metrekareye indi. 
     Ruhsat verilen binaların değerinde ve daire sayısında ise artış gözlendi. İlk çeyrekte yapı ruhsatı verilen binaların değeri yüzde 13.1 artarak geçen yılki 4 milyar 627.7 milyon YTL’lik düzeyinden 5 milyar 233.4 milyon YTL’ye çıktı. Daire sayısı da yüzde 16.5 artarak 58 bin 933’ten 68 bin 646’ya ulaştı. 
     
     İZİN BELGELERİ 

     Yapı kullanma izin belgesi verilen bina sayısında ise gerileme yaşandı. Ocak-mart döneminde kullanım izni verilen bina sayısı, geçen yıla göre yüzde 28.1 azalarak 11 bin 314’ten 8 bin 136’ya indi. 
     Bu binaların yüzölçümü yüzde 4.9 azalarak 8 milyon 621.4 bin metrakareye, daire sayısı yüzde 22.7 azalarak 35 bin 782’ye geriledi. 
     Kullanım izni verilen binaların değeri ise yüzde 7 artarak 2 milyar 884.5 milyon YTL’den 3 milyar 85.7 milyon YTL’ye ulaştı. 
     
</TEXT>
</DOC>
