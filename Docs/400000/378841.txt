<DOC>
<DOCNO> 378841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/aspo.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal diz çöktü 0-1 
</HEADLINE>
<TEXT>


Siyah - Beyazlılar, 1990 - 91'de şanssız bir şekilde elendiği rakibi önünde yine hayal kırıklığı yarattı. Oyun kurmakta zorlandı, üretkenlik sağlayamadı. Alves'in kafa golüyle de yenilmekten kurtulamadı 


90 dakika 

BİLAL MEŞE 

Beşiktaş'ı anlamak da zorlanıyorum artık Malmö öylesine gözümüzde büyütecek bir ekip asla değil. Sıradan öte bir takım. Böylesi rakip karşısında rövanş için fark beklediğimiz Beşiktaş, kelimenin tam anlamıyla bizleri hayal kırıklığına uğrattı. Hele hele bir ilk yarı var ki, anımsamak bile istemiyorum. Malmö 4-4-2 sistemi ile sahaya çıktı, savunmasını sağlam tuttu, Bu yarıda adamların bir şutu bile yok. Amaçları belli, gol yemeden sürpriz bir gol bulmak idi. Onu da başardılar. 
Kimin sayesinde mi Elbette Beşiktaş'ın 
Hani bir takıma bu kadar kötü oyna deseniz oynayamaz. 
Beşiktaş bunu nasıl becerdi, anlayamadım 
İki takım da maça kontrollü başladı. Beşiktaş oyun disiplinini ön planda tutarken, bu yarıda futbol adına hiçbir şey ortaya koyamadı. Pozisyon mu, toplasanız iki tane. 30'da Ali Tandoğan uzaktan Asper'i yokladı, top kornere çıktı. 43'de Kleberson sağdan ceza alanına giren Ahmet Dursun'un koşu yoluna topu gönderdi. Golcü futbolcu topu kontrol etmek de zorlanınca Kartal mutlak bir golden oldu. 
Hadi dedik, ikinci yarı skor tabelası değişir, umutlandık. Youla'nın oyuna girişiyle birlikte Kartal biraz kıpırdanır gibi oldu. Malmö'nün üstüne tüm hatlarıyla yüklendikçe, yüklendi, pozisyonlar üretti, ne var ki Asper'in koruduğu kaleye bir gol atacak forvet oyuncusunu iğneyle aradık, bulamadık. 

Kleberson ateşledi 
58'de Pancu sağdan Kleberson'u kaçırdı, Brezilyalı futbolcu, Youla'yı gördü. Youla ceza alanına girdi, sağıyla vurdu, top Asper'den döndü. 
59'da Tümer, sağdan Kleberson'u kaçırdı, Brezilyalı sağıyla nefis vurdu, Asper'den döndü. 
65'de Koray uzun bir topla sağdan Ahmet Dursun'u kaçırdı, gelişine vurdu, yine Asper'den döndü. 
Beşiktaş'tan gol bekleyenler hayal kırıklığına yelken açtılar. Sağdan kazanılan korner atışını Elanga altı pasa kesti, Alves yükseldi, kafayı çaktı, savunmanın bakışları arasında top filelere giderken, Kleberson'un şutlarıyla umutlanan Beşiktaş yıkıldı. 
Alves'in bu şok golünden sonra Kartal savunma güvenliğini elden bıraktı, şuursuzca yüklendi. Nitekim 75'de Alves, Koray Avcı'dan söktüğü topla soldan ceza alanına girdi, Cordoba çıktı, bu pozisyonu önledi. 
83'de bize göre Kartal'ın en iyisi Kleberson soldan indi, ceza alanı dışından sert vurdu, yine Asper'e takıldı. 88'de Kleberson bir kez daha yokladı, ancak Asper yine gole izin vermezken, Malmö rövanş için avantajlı skorla evinin yolunu tuttu. 
Özetleyecek olursak, Kartal'ın aklı ikinci yarıda başına geldi. Ne var ki atı alan çoktan Üsküdar'ı geçmişti 
Ancak futbolun sürprizler oyunu olduğunu da unutmamak gerekir. Malmö asla elenmeyecek bir takım değil... Eğer Beşiktaş rövanş da gerçek kimliğini sahaya yansıtırsa İsveç'te de turu rahatlıkla atlayabilir. 

Şimdi de Mustafa 

Siyah - Beyazlı takımda kritik Fenerbahçe derbisi öncesi sakatlar kervanına Mustafa Doğan da eklendi. Tecrübeli futbolcu, Malmö karşılaşmasının 38. dakikasında girdiği pozisyon sırasında ters bir hareket yapınca, kasığından sakatlandı. Mustafa Doğan'ın derbi maçında forma giymesinin zor olduğu, kesin durumunun ise bugünkü kontrollerden sonra belli olacağı açıklandı. Ailton, Adem Dursun, Sergen ve Gökhan'ın sakatlıklarının ardından, Mustafa Doğan'ın da bu zincire eklenmesi, Çalımbay'ı iyice sıkıntıya soktu. 
Tecrübeli teknik adam, Brezilyalı golcü Ailton'un yokluğunda Malmö önünde Pancu'ya şans verdi. Yedek kulübesine çekilen Youla ise, Mustafa'nın sakatlanmasının ardından sahaya sürüldü. İlk kez on birde forma bulan Ali Tandoğan, İnönü Stadı'nda ilk maçına çıkmanın heyecanını yaşadı. İbrahim Üzülmez sahaya kaptan olarak çıktı. 

MAÇIN YILDIZI 
Asper 
İsveçli kaleci ikinci 45 dakikada zor anlar yaşadı. Ancak Kleberson'un şutlarında tecrübesini konuşturan ve panik yapmadan topları yumruklayan eski Beşiktaşlı file bekçisi, takımının en konsantre ismiydi. Zaten onun bu başarısı defansı da cesaretlendirdi. 

MAÇIN HAKEMİ 
Dikkatliydi 
Belçikalı hakem Paul Allaerts için kolay bir maç oldu. Allaerts maçın her anını dikkatle izlerken, kritik pozisyonlarda doğru düdük çaldı. Kart göstermeden tamamladığı 90 dakika sonunda sahanın en iyilerinden biri olarak dikkat çekti. 

MAÇTAN NOTLAR 
Asper mutlu 
BEŞ yıl önce Daum döneminde Beşiktaş forması giyen Mattias Asper'in, maçtan önceki dileği kabul oldu. İsveçli kalecinin, İnönü Stadı'nda taraftarın eskisi gibi kendisini tribünlere çağırması isteği dün gerçekleşti. Siyah - Beyazlı taraftarlar, maç öncesi Asper'i tribünleri çağırıp, yumruk şov yaptırdılar. 

Koch takipte 
FENERBAHÇE'NİN hocası Daum'un yardımcısı Roland Koch da maçı takip edip, Kartal hakkında not tuttu. Mücadeleyi Milli Takımlar Başantrenörü Fatih Terim ve yardımcıları, Gençlerbirliği Başkanı İlhan Cavcav ile Milli Eğitim Bakanı Hüseyin Çelik de izledi. 

Hedef medya 
BEŞİKTAŞLI taraftarlar, medya mensuplarını taraflı davrandıkları gerekçesiyle protesto etti. Maç öncesi bir grup taraftar, ellerinde siyah kurdelalara bağlı gazeteler ve bir televizyonu basın mensuplarının giriş yaptığı kapının önüne bırakıp, slogan attı. 

Pahl şaşırdı 
MALMÖ'NÜN hocası Thomas Pahl, galibiyetin sürpriz olduğunu söyledi. Prahl, "Alabileceğimiz en iyi sonuca ulaştık. Bunu beklemiyordum" dedi. Basın toplantısında İsveçliler, sponsorlarının levhasını Pahl'ın arkasına koydu. Beşiktaş buna itiraz ederken, UEFA temsilcisi devreye girip arayı buldu. 

Pankartlı protesto 
PFDK'NIN, Diyarbakır karşılaşmasındaki olaylar nedeniyle verdiği saha kapatma cezasının Tahkim'den dönmesine rağmen taraftarın bu duruma tepkisi dünkü maça da taşındı. Kapalı tribünde "Adalet olan yerde, şiddet olmaz", "Fenerasyon Profesyonel Fener Disiplin Kurulu", "Herkes haddini bilecek" gibi pankartlar dikkat çekti. 

Özdemir'e cevap 
BEŞİKTAŞLI yönetici Erhan Kamışlı, saha kapatma cezasının kaldırılması sonrası açıklamalar yapan Fenerbahçe İkinci Başkanı Nihat Özdemir'e yanıt verdi. Kamışlı, "Cezalar her kulüp için farklı içeriğe sahiptir. Bize verilen ceza ile onlarınki arasında farklı durum var. Bu konuda kimsenin konuşmaması ve ortamı germemesi lazım" dedi. 




</TEXT>
</DOC>
