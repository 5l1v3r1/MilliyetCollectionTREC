<DOC>
<DOCNO> 360911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/axspo02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre kefil oldu 
</HEADLINE>
<TEXT>


Brezilyalı golcü, Fenerbahçe'nin transfer gündemindeki Maldonado ile ilgili olarak, "Birlikte oynadık. Eğer alınırsa takıma büyük katkı sağlar. Kaliteli bir futbolcu. Cruzeiro'da Alex ile iyi anlaşıyorlardı" diye konuştu 

YUSUF KOBAL 


Fenerbahçe'nin Brezilyalı futbolcusu Marcio Nobre, yeni sezonda daha fazla gol atmak istediğini söyledi. Samandıra Tesisleri'nde sabah yapılan antrenmanın ardından basın mensuplarının sorularını yanıtlayan Sambacı, geçen sezon başında şanssız bir sakatlık geçirdiğini hatırlatarak, "Eğer yeni sezonda bir sorun yaşamazsam, çok daha fazla yararlı olacağıma inanıyorum" dedi. 

Şilili'ye övgü 
Nobre, transferlerle ilgili ise "Yeni bir futbolcu gelip gelmeyeceğini bilmiyorum ama buradaki oyuncuların kapasitesi hem lig, hem de Avrupa'da bizi başarıya ulaştırır. Şilili futbolcu Claudio Maldonado'nun gelip gelmeyeceğini bilmiyorum. Ancak çok iyi bir oyuncu. Maldonado ile Cruzeiro takımında Alex ile birlikte oynamıştık. Özellikle Alex ile çok iyi anlaşıyorlar. Eğer transfer edilirse çok yararlı olur" ifadelerini kullandı. 

'Hedef Avrupa' 
Brezilyalı oyuncu, yeni sezonda takım olarak daha iyi yerlere gelmek istediklerini, özellikle Avrupa Şampiyonlar Ligi'nde başarılı olmaları gerektiğini söyledi. Nobre, iyi mücadele edip, öncelikle gruptan çıkmayı hedeflediklerini kaydetti. Hazırlık kampının yoğun geçmesine de değinen Sambacı, "Hazırlık kampları her yerde yoğun geçer. Daha fazla çalışalım ki, sezon içindeki maçlarımız rahat geçsin" diye konuştu. 

İstanbul'a özlem 
Marcio Nobre, tatilde İstanbul'a özlem duyduğunu, özellikle de Boğaziçi ve Sarı - Lacivertli taraftarları özlediğini söyledi. İstanbul Boğazı'nın dünyanın hiçbir yerinde olmayan güzelliğe sahip olduğunu anlatan golcü futbolcu, zaman zaman boğazda gezerek stres attığını ifade etti. 

Maldonado beklemede 

YALÇIN TÜRK 

Sarı - Lacivertli yönetimin, Şilili Claudio Maldonado ile her konuda anlaşmasına rağmen transferi ağırdan aldığı öğrenildi. 
Teknik Direktör Christoph Daum'un yöneticilerle yaptığı toplantıda, "Maldonado bize büyük fayda sağlayabilir. Süratli ve adam markajını çok iyi uyguluyor. Hava hakimiyeti de var. Ancak teknik kapasitesi biraz zayıf görünüyor. Bu yüzden acele etmeyelim" dediği öğrenildi. 
Fenerbahçe'nin orta saha için elinde üç alternatif bulundurduğu, Alman hocanın hafta sonuna kadar seçimini yapacağı bildirildi. Teknik Direktör Daum, Maldonado'yu tercih ederse, bu futbolcu direkt Almanya kampına katılacak. 

Daum arayışa girdi 

Alman hoca, yabancı oyuncu hakkını orta saha için kullanmaya karar verdikten sonra savunmanın soluna alternatif yaratmaya çalışıyor. Daum dün Kemal'i denedi 

YUSUF DURSUN 

Fenerbahçe Teknik Direktörü Christoph Daum, Samandıra Tesisleri'nde hemen hemen her gün değişik takım tertipleri deniyor. 
Alman hoca, yabancı transferinde kontenjan hakkını orta saha için kullanmaya karar verince savunmanın soluna alternatifler üretmeye çalışıyor. Tecrübeli hoca dünkü antrenmanda son iki sezondur sol kanatta görev verdiği Tuncay'ı forvete çekti ve Nobre ile yanyana oynattı. Her türlü taktik dizilişte Tuncay'ı forvette deneyen Alman hoca, Ümit Özat'ı önce Tuncay'ın yerinde görevlendirdi, sonra savunmanın soluna aldı. Daum ardından bu oyuncunun yerine sol bekte Kemal'i denedi, kaptanı Ümit'i yedek oyuncuların arasına kattı. 
Alman teknik adam genç oyuncular ile Mahmut, Semih, Mehmet Yozgatlı ve Semih'i sürekli yedekte tutarken, Sarı - Lacivertlilerin yıldız ismi Anelka'nın iyileşmemesi nedeniyle büyük sıkıntı çektiği kaydedildi. Daum sezon başı hazırlıklarında Önder'i de sürekli savunmanın sağ ında görevlendiriyor. 

Çocuklar gibi 

Roland Koch dün sabah yaptırdığı idmanda futbolculara çocukluk günlerini yeniden yaşattı 

Sarı - Lacivertli oyunculara uygulattırdığı ilginç antrenman yöntemleriyle sürekli dikkat toplayan Roland Koch dün sabah yapılan çalışmaya yine damgasını vurdu. Üst sahada bütün takımı toplayan Alman antrenör futbolculara çocukluk günlerini bir kez daha yaşattı. Birbirinden eğlenceli oyunlar oynatan Koch'un sürekli takımı motive eden konuşmalar yapması da ilgi topladı. Futbolcular bir saat boyunca birbirlerinin sırtına bindi, güreşti ve sırt sırta koştu. 

Rüştü'ye taviz yok 

YALÇIN TÜRK 

Fenerbahçe'de Rüştü'nün transferi tam bir kördüğüm oldu. Milli kalecinin Barcelona ile yaptığı görüşmelerden sonra bonservisini bedava almak için anlaşmaya vardığı öğrenildi. Ancak Rüştü'nün Fenerbahçe yöneticileri ile yaptığı toplantıda, "Bonservis sorunumu çözdüm. Barcelona'nın bana ödediği parayı verirseniz, hemen sözleşme imzalayabilirim" dediği öğrenildi. Tecrübeli file bekçisinin bu önerisi Fenerbahçe yönetimi tarafından kabul edilmedi. Barcelona'dan 2.5 milyon Euro alan Rüştü'ye kesinlikle bu paranın ödenmeyeceği ve indirim yapması gerektiği bildirildi. Milli kaleci eğer bu miktarda diretirse transferinden vazgeçilecek. Rüştü konusunun, Almanya kampına kadar netlik kazanacağı belirtildi. 



</TEXT>
</DOC>
