<DOC>
<DOCNO> 395740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko14.html </URL>
<DATE> 2005/11/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Vakıfbank'ın 9 aylık net karı yüzde 20.6 arttı 
</HEADLINE>
<TEXT>

     Vakıfbank'ın 9 aylık net karı, yüzde 20.6 artarak 370 milyon YTL'ye yükseldi. 
     Vakıfbank'tan yapılan yazılı açıklamaya göre, Banka'nın 9 aylık aktif toplamı, önceki yılın aynı dönemine göre yüzde 36.3 artışla 20 milyar 975 milyon YTL'den 28 milyar 579 milyon YTL'ye çıktı. 
     Vakıfbank'ın aynı dönemdeki net karı da, yüzde 20.6 artarak 306.7 milyon YTL'den 370 milyon YTL'ye yükseldi. 
     Banka'nın özkaynakları ise yüzde 54.8 artarak 1 milyar 633 milyon YTL'den 2 milyar 527 milyon YTL oldu. 
     Aynı dönemde toplam mevduat da 14.7 milyar YTL'den yüzde 38.1 artışla 20.4 milyar YTL'ye ulaştı. Bankanın geçen yıla oranla kredi toplamındaki artış ise yüzde 31.8 olarak hesaplandı. 
     
     VAKIFBANK GENEL MÜDÜRÜ 

     Vakıfbank Genel Müdürü Bilal Karaman, yaptığı değerlendirmede, başarılı bir 9 aylık dönemi geride bıraktıklarını, yılın son çeyreğinde daha yüksek performans beklediklerini açıkladı. 
     Aynı şekilde halka arz döneminin de başarılı geçtiğine işaret eden Karaman, buradan elde edecekleri gelirle özkaynakları daha da güçlendirerek, bankacılık liginin üst sıralarına çıkma konusundaki çabalara daha güçlü şekilde devam edeceklerini sözlerine ekledi. 
     
</TEXT>
</DOC>
