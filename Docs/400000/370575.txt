<DOC>
<DOCNO> 370575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko22.html </URL>
<DATE> 2005/08/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Başak Sigorta ve Başak Emeklilik'in kamu hisseleri özelleştiriliyor 
</HEADLINE>
<TEXT>

     Başbakanlık Özelleştirme İdaresi Başkanlığı ÖİB tarafından özelleştirme kapsam ve programında bulunan Başak Sigorta A.Ş'nin yüzde 56.67, Başak Emeklilik A.Ş'nin de yüzde 41.00 oranındaki kamu hisseleri, özelleştirilmek üzere ihale edilecek. 
     Resmi Gazete'nin bugünkü sayısında yayımlanan ihale duyurusuna göre, söz konusu idare hisseleri, blok olarak ''satış'' yöntemiyle özelleştirilecek. 
     Geçici teminat bedeli 7.5 milyon dolar olarak belirlenen ihale, kapalı zarf içerisinde teklif almak ve görüşmeler yapmak suretiyle ''pazarlık usulü'' ile gerçekleştirilecek. 
     İhaleye ilişkin son teklifler, 11 Ekim 2005 tarihinde saat 18.00'e kadar ÖİB'ye verilebilecek. 
     İhale Komisyonu'nca gerekli görüldüğü takdirde ihaleler, pazarlık görüşmesine devam edilen teklif sahiplerinin katılımı ile açık artırma suretiyle sonuçlandırılabilecek. 
     İhaleye gerçek ve tüzel kişiler ile ortak girişim grupları katılabilecek. İhaleye katılabilmek için gizlilik taahhütnamesi imzalanması, şirketler hakkında hazırlanan tanıtım dokümanları ile ortak ihale şartları belgesinin alınması zorunlu olacak. 
     Teklifler ABD Doları olarak alınacak ve ihale ABD Doları üzerinden sonuçlandırılacak. Teklif edilen bedel ise, ABD Doları veya YTL olarak ödenebilecek. 
     Şirketlerdeki idari hisselerinin birlikte blok satışı nedeniyle verilecek teklifler, iki şirketteki idare hisseleri için geçerli olacak, her şirket için ayrı teklif verilmeyecek. 
     İhale bedeli olarak teklif edilen tutar, sözleşme imza tarihinde peşin veya vadeli olarak ödenebilirken, ihale bedelinin vadeli olarak ödenmesi durumunda ihale bedelinin asgari yüzde 50'si, Hisseler Satış Sözleşmesi imza tarihinde peşin, bakiye ana para borcu, azami 12 ayda bir ödeme yapmak kaydıyla en çok 24 ayda ve eşit taksitlerle, bakiye ana para üzerinden ödeme tarihleri itibariyle hesaplanacak vade farklarıyla ödenebilecek. 
     İhale konusu şirketler hakkında hazırlanan tanıtım dokümanları ve ortak ihale şartları belgesi, 10 bin dolar karşılığında, Ankara Kurtuluş adresinde bulunan Başbakanlık Özelleştirme İdaresi Başkanlığı'ndan en geç 16 Eylül 2005 Cuma günü saat 18.00'e kadar temin edilebilecek. 
     Söz konusu özelleştirme işlemleri 2886 sayılı Devlet İhale Kanunu hükümlerine tabi olmazken, ÖİB, ihaleyi yapıp yapmamakta, dilediğine yapmakta, teklif verme ve diğer süreleri uzatmada serbest olacak. 
     
     DANIŞMAN FİRMA KOÇ YATIRIM 

     Öte yandan özelleştirme çalışmaları çerçevesinde Koç Yatırım Menkul Değerler, danışman firma olarak hizmet verecek. 
     Koç Finansal Hizmetler'den yapılan açıklamaya göre, İdare'nin Başak Sigorta'daki yüzde 56.67 ve Başak Emeklilik'teki yüzde 41'lik hisselerinin satışı, ihale ilanıyla duyurulmuştu. 
     Koç Finansal Hizmetler bünyesinde yer alan Koç Yatırım, hisse senedi ile bono alım-satım işlemlerine aracılık, şirket birleşme ve devralmaları, yerli ve yabancı ortaklıklar, halka arzlar ve özel sektör borçlanma senetleri ihracı gibi konularda danışmanlık ile araştırma konularında yurt içi ve yurt dışı bireysel ve kurumsal yatırımcılara hizmet veriyor. 
     
</TEXT>
</DOC>
