<DOC>
<DOCNO> 365793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/siyaset/siy02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet Fiilen tanıma 
</HEADLINE>
<TEXT>


Ek Protokol ve ardından açıklanan deklarasyon, CHP, DYP ve DSP tarafından sert dille eleştirilirken, SHP imzalanan metnin tanıma anlamına gelmeyeceğini açıkladı 

ANKARA Milliyet 


Hükümetin önceki akşam imzalanmasına karar verdiği Gümrük Birliği Ek Protokolü ve ardından açıklanan deklarasyona tepkiler tek yönlü olmadı. 
CHP ve DYP hükümeti sert bir dille eleştirerek Türkiye'nin Güney Kıbrıs'ı "fiili" olarak tanıdığını öne sürerken, SHP, imzalanan metnin tanınma anlamına gelmeyeceğini ve özel bir sorun yaratmayacağını savundu. 
CHP Genel Başkan Yardımıcısı Onur Öymen Rumların AB'ye alındığı 1 Mayıs 2004'ten beri tüm yapılanlar yanlış. Rumların tek taraflı üyeliğine karşı çıkmadılar. 17 Aralık zirvesi sırasında "protokol imzalanacak" taahhüdü verilirken şerh koyulacağını kayda geçirmek lazımdı. Yapmadılar. Şimdi de şerh koymadan imzaladılar. Deklarasyon, kimseyi bağlamayan, iç tüketime yönelik açıklama. İngiliz hükümeti zaten bizim deklarasyonun hemen ardından Güney Kıbrıs'ı tek meşru hükümet kabul ettiğini açıkladı ve Türkiye deklarasyonunu kaale almadığını bildirmiş oldu. Uluslararası hukuka göre tanımadığınız devletle anlaşma imzalarsınız, bu "fiili tanıma" anlamına gelir. Yabancı devlet adamlarının beyanları hukuku değiştiremez. 

Kamuoyu kandırıldı 
DYP Genel Başkan Yardımcısı Nüzhet Kandemir Protokol'ün imzalanması de facto fiili tanımadır. Hükümetin deklarasyon yayımlama, deklarasyonda "Rumları tanımıyoruz" ya da Limanları açmayacağız", deme gibi sözleri tamamen kamuoyunu kandırmaya yöneliktir. Hükümetin bu vebalin altından kalkması mümkün değil. 
DSP Genel Başkanı Zeki Sezer AKP hükümeti, Kıbrıs Rum Kesimi'ni, 40 yıldır tanımadığımız Kıbrıs Cumhuriyeti olarak Ankara Anlaşması'na taraf haline getirmiştir. Şimdi fiili olarak gerçekleşecek tanımanın, giderek hukuki olarak da sağlanması için Türkiye baskılar altında kalacaktır. Hükümet, Rum Kesimi'ni tanımadığı konusunda protokol metnine bir rezerv dahi koyamamıştır. 

Karayalçın Tanıma sonucu doğurmaz 

Gümrük Birliği Anlaşması imzalanırken Başbakan Yardımcısı olan SHP Genel Başkanı Murat Karayalçın, Ek Protokol'ün Güney Kıbrıs'ı tanıma sonucu doğurmayacağını söyledi. Yazılı açıklamasında "Türkiye'nin KKTC'ye iktisadi ambargo uygular duruma düşmesi ve askerini çekmesi de söz konusu değildir" diyen Karayalçın, Ankara Anlaşmasına dayandığı için Gümrük Birliği'nin TBMM onayına sunulmadığını anımsatarak, Ek Protokol'ün de parlamentoya götürülmesine gerek olmadığını vurguladı. 


</TEXT>
</DOC>
