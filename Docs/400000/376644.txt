<DOC>
<DOCNO> 376644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun03.html </URL>
<DATE> 2005/09/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Yunanistan adalarda silahlanıyor 
</HEADLINE>
<TEXT>

     Yaşar ANTER DHA 

      YUNANİSTAN Milli Savunma Bakanlığı tarafından bu ay içinde başlatılacak olan 'EFYES' pilot uygulamasıyla, Yunanistan'ın sınır bölgeleriyle, Ege adalarındaki savunma gücünü artırmak ve ekonomik gücüne katkıda bulunmak amacıyla, yüksek düzeyde ihtiyat kuvvet birimleri kurmaya hazırlandığı belirtildi. EFYES pilot uygulamasının ilk etabında bin 100 gönüllünün eğitileceği, bu sayının birkaç yıl içinde 30 bine çıkarılacağı öğrenildi. 
     Rodos ve Onikiadalar bölgesinde günlük olarak yayınlanan Rodiaki Gazetesi'nin 4 Eylül 2005 tarihli sayısında, Yüksek düzeyde ihtiyat kuvvetleri. EFYES pilot uygulaması başlıyor’ başlığıyla yer alan haberde, Yunanistan Milli Savunma Bakanlığı tarafından, sınır bölgeleriyle Ege’deki adalarda, eylül ayından itibaren, savunma gücünü arttırmak ve ekonomik güce katkıda bulunmak amacıyla, kara ordusu için bin 100 paralı gönüllü alınarak eğitileceği açıklandı. Uygulamanın ilk olarak pilot bölge seçilen Onikiada, Sisam, Sakız, Lesvos Midilli , Meriç Evros , Rodos, İskeçe, Serez ile Makedonya ve Epir’in bazı kentlerinde başlatılacağı duyuruldu. 
     Bu konudaki tüm hazırlıkların ve yasal prosedürün tamamlandığını belirtilen gazete haberinde, uygulamanın, Başbakan Karamanlis’in önümüzdeki hafta içinde, Uluslararası Selanik Fuarı’nda yapacağı konuşmada resmen açıklanacağı belirtildi. Rodiaki Gazetesi haberinde, yüksek düzeyde hazırlıklı ihtiyat kuvvetlerine, 35 yaşını geçmeyenlerin er, 45 yaşını geçmeyenlerin de subay olmak üzere gönüllü olarak katılabilecekleri ve kendileriyle üçer yıllık sözleşme imzalanacağı duyuruldu. Yunan gazetesi, Genelkurmay Başkanlığı’nın hazırladığı EYFES'e göre, Epir’de ve Doğu Makedonya’da söz konusu ihtiyat kuvvetlerden birer, Trakya’da iki, Doğu Ege adalarının her birinde de birer tabur yerleştirileceğini yazdı. Haberde ayrıca, uygulamanın ana amacının sürekli eğitim altında tutulan ihtiyat bir güç yaratmak ve zor dönemlerde esas ordu güçlerine yardımın yanı sıra bölgelerde yaşayanların ekonomik yaşamlarına destek sağlamak olduğu da ileri sürüldü. 
     
</TEXT>
</DOC>
