<DOC>
<DOCNO> 355983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur21.html </URL>
<DATE> 2005/06/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Referandumlar sonrası ilk AB anketinden Fransa'ya tepki çıktı 
</HEADLINE>
<TEXT>

     AB Anayasası referandumları ve AB’de yaşanan krizlerin ardından Türkiye’de yapılan ilk anketten Fransa’ya tepki çıktı. Fransa’yı AB içinde Türkiye’ye engel çıkaran ülke olarak görenlerin oranı yüzde 50’ye ulaşırken, Türkiye’nin AB üyeliğinin önündeki en önemli nedenler sıralamasında Ermeni sorunu yüzde 3’le 9’uncu sırada yer aldı. 
     Uluslararası Stratejik Araştırmalar Kurumu USAK 
     tarafından 2 bin 500 kişiyle Ankara, İstanbul, İzmir, Adana ve Bursa’da gerçekleştirilen "Türkiye-AB Algılama Anketi" Fransa ve Hollanda referandumları sonrasında AB’ye bakış konusunda yaşanan farklılaşmalar açısından ilginç sonuçlar ortaya koydu. Türkiye’nin müzakere tarihi aldığı Aralık ayında yapılan anketteki sonuçlarla karşılaştırma imkanı da veren anket sonuçları, referandumlar sonrasında Türkiye’de Fransa’ya tepkilerin çok yükseldiğini gösterdi. 
     
     YUNANİSTAN VE ERMENİSTAN İLK ÜÇTE YOK 
     "AB içinde Türkiye’nin tam üyeliğine en çok engel çıkaran üç ülkeyi sayınız" sorusuna verilen yanıtlar, Fransa’nın en çok engel ülke olduğunu düşünenlerin oranının Aralık ayına göre yarı yarıya artarak yüzde 50’ye ulaştığını ortaya koydu. Buna göre Aralık ayında aynı ankette Fransa’yı "en çok engel çıkaran" ülke olarak görenlerin oranı yüzde 33.5 iken yeni ankette bu oran yüzde 49.5 olarak çıktı. 
     Türkiye’nin üyeliğini en çok engelleyen ülkeler sırasında Hollanda yüzde 19’la ikinci, Güney Kıbrıs yüzde 11’le üçüncü, Yunanistan yüzde 9.5’la dördüncü sırada yer aldı. 
     Ermenistan yüzde 4’le beşinci sırada gelirken, Aralık ayında Türkiye’ye engel olan ülkeler arasında yüzde 16.7 ile ikinci sırada olan Avusturya, yeni ankette yüzde 2 ile ancak 7’inci sırada yer aldı. 
     
     "TÜRKİYE’Yİ SEVENLERDE" İTALYA ALMANYA’NIN ÖNÜNE GEÇTİ 
     Anket, Aralık ayına göre "AB içinde Türkiye’nin üyeliğini en çok destekleyen" ülkeler sıralamasında Almanya’nın birinciliği İtalya’ya kaptırdığı sonucunu verdi. 
     Anketten İtalya yüzde 21.5’la en çok destek olan ülke olarak çıkarken, Almanya yüzde 21’le ikinci, İngiltere ise yüzde 19’la üçüncü sırada yer aldı. Hollanda yüzde 1.3’le sondan 
     ikinci Fransa ise 0.2 ile Fransa sonuncu oldu. 
     
     ERMENİ SOYKIRIM ENGELİ SONDAN İKİNCİ 
     "AB’ye Türkiye’nin tam üyeliğini engelleyen en önemli nedenler" sıralamasında Ermeni sorununun ankete katılanların oylarıyla sondan ikinci sırada ancak yer alabilmesi dikkat çekti. Ermeni sorunu yüzde 3’le Türkiye’nin üyeliğine engel olan nedenler arasında 9’uncu olurken diğer nedenler de şöyle sıralandı 
     ".AB ülkeleri siyasetçileri dini kültürel ayrımcılık yapıyor Yüzde 26, Ekonomik nedenler Yüzde 24, Avrupa’daki Türk işçi göçü korkusu Yüzde 14, Türkiye’nin büyüklüğü 
     Yüzde 9, Kıbrıs sorunu Yüzde 8, Yunanistan Yüzde 6, Türkiye’nin insan hakları karnesi Yüzde 5, Türkiye’de demokratikleşme sorunları Yüzde 4, Diğer Yüzde 1." 
     
     ASLA ÜYE OLAMAYACAĞIZ DİYENLER ARTIYOR 
     Anket, Aralık ayına göre Türkiye’nin AB üyeliği konusunda karamsarlığın arttığını ortaya koydu. Buna göre AB’ye hiçbir zaman üye olunamayacağını düşünenlerin oranı Aralık ayına göre yüzde 28’den yüzde 30’a yükseldi. "15-20 yıl içinde olabilir" diyenlerin oranı yüzde 36’dan yüzde 41’e yükselirken, "10-15 yıl içinde olabilir" diyenlerin 
     oranı yüzde 22’den yüzde 20’ye, "5-10 yıl içinde olabilir" diyenlerin oranı ise yüzde 14’den yüzde 9’a düştü. Ankete katılanların yüzde 64’ü, "AB Türkiye’ye karşı adil ve samimi davranıyor mu " sorusuna "hayır" yanıtı verirken, bu oran Aralık ayında yüzde 55 çıkmıştı. Türkiye’nin üyelik müzakerelerinin başlatılması için gerekli şartları yerine getirdiğini düşünenlerin oranı ise yüzde çıktı. AB üyeliğinin Türkiye’ye en önemli katkısının ne olacağına ilişkin soruya ise ankete katılanların yüzde 30’u "Daha istikrarlı bir Türkiye" karşılığını verdi. "İşsizlik azalacak" diyenlerin oranı yüzde 5 olurken, "Başka ülkelerde iş imkanı doğacağını" düşünenlerin oranı ise yüzde 2.1 çıktı. 
     
</TEXT>
</DOC>
