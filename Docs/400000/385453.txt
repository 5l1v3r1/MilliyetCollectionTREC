<DOC>
<DOCNO> 385453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun45.html </URL>
<DATE> 2005/10/10/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
New Orleans'ta "polis dayağı" skandalı 
</HEADLINE>
<TEXT>

     Katrina Kasırgası'nın yol açtığı felaketin yaralarını sarmaya çalışan ABD'nin New Orleans şehrinde 64 yaşındaki bir siyahı dövdükleri iddia edilen üç polis, çıkarıldıkları mahkemede, dayak olayının kameraya alınmış görüntülerine rağmen, suçsuz olduklarını ileri sürdüler. 
     Associated Press Television News APTN kameramanının çektiği görüntülerde devriye görevi yapan iki polisin sürekli olarak 64 yaşındaki Robert Davis'e vurdukları görülüyor. Üçüncü bir polisin de görüntüleri çeken kameramana yardımcı olan bir APTN yapımcısına saldırdığı ifade edilmişti. 
     Duruşmada sanık polisleri dinleyen mahkeme üyeleri, ikinci duruşmanın 11 Ocak'ta yapılmasına karar verirken, sanık polisler mahkeme salonundan aceleyle çıkarak herhangi bir yorumda bulunmadan arabalarına bindiler. 
     Dayakçı polislerin işledikleri suça dair soruşturma devam ederken, pazar gününden itibaren ücretsiz olarak görevlerinden el çektirildikleri ifade edilmişti. 
     Video görüntülerinde, cumartesi gecesi bir polisin şehirdeki bir barın dışında bekleyen Davis'in başına en az dört kez darbe indirdiği görülüyor. Görüntülerde ayrıca, Davis'in buna direnmeye çalıştığı, ancak polislerin birden yüklenmesiyle yere düştükten sonra acı içinde kıvrandığı, buna rağmen polisler tarafından yerde sürüklendiği görülüyor. Polislerden birinin diz çöktürerek vurmayı sürdürdüğü Davis'in kanlar içinde kaldığı fark ediliyor. 
     APTN yapımcısını döven S.M. Smith isimli polisin yanı sıra mahkemede dinlenen diğer polislerin isimlerinin Lance Schilling ve Robert Evangelist olduğu belirtiliyor. Smith'in 8 yıldır, Evangelist ve Schilling'in ise üç yıldır polislik görevinde bulunduğu kaydediliyor. 
     
</TEXT>
</DOC>
