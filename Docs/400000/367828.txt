<DOC>
<DOCNO> 367828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko05.html </URL>
<DATE> 2005/08/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hazine bu hafta iki tahvil ihalesi düzenleyecek... 
</HEADLINE>
<TEXT>

     Hazine, bu hafta iki tahvil ihalesi birden düzenleyecek. 
     Hazine 9 Ağustos Salı günü YTL cinsinden, 3 ayda bir değişken faiz ödemeli ve 574 gün vadeli iskontolu devlet tahvil ihaleleri yapacak. 
     3 ayda bir değişken faiz ödemeli YTL cinsinden devlet ihalesinde satılacak kağıtlar 10 Ağustos Çarşamba ihraç edilecek. Söz konusu ihalede satılacak kağıtların geri ödeme tarihi 13 Eylül 2006 olarak belirlendi. 
     Tahvilin ilk kupon ödemesi 14 Eylül 2005 tarihinde yapılacak ve kupon ödemesine esas teşkil edecek faiz oranı, 15 Haziran 2005 valör tarihli olarak gerçekleştirilmiş olan 91 gün vadeli referans bono ihalesinde oluşan dönem faizi ile Hazine'ce uygulanacak olan yüzde 1.5 ek getiriden oluşacak. 
     Hazine, yine aynı tarih ve valörlü olmak üzere, 7 Mart 2007 itfa tarihli, 574 gün vadeli YTL cinsinden iskontolu devlet tahvili ihalesi gerçekleştirecek. 
     
     SON DURUM 
     Hazine en son 26 Temmuz tarihinde, 280 gün vadeli iskontolu bono ile 588 gün vadeli tahvil ihaleleri düzenlemişti. 
     Hazine düzenlendiği iki ihalede net yaklaşık 4.6 milyar YTL borçlanmıştı. 
     280 gün vadeli iskontolu bono ihalesinde bileşik faiz yüzde 16.43, 588 gün vadeli tahvil ihalesinde ise yüzde 16.36 olmuştu 
     Hazine, 10 Ağustos Çarşamba günü 3 milyar 128 milyon YTL'si piyasaya ve 47 milyon YTL'si de kamu kurumlarına yapılan satışların geri ödemesi olmak üzere 3 milyar 175 milyon YTL iç borç ödemesi yapacak. 
     
</TEXT>
</DOC>
