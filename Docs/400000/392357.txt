<DOC>
<DOCNO> 392357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun03.html </URL>
<DATE> 2005/11/05/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Jimmy Carter ABD halkı Irak konusunda kandırıldı... 
</HEADLINE>
<TEXT>

     Eski ABD Başkanı Jimmy Carter, Amerikan halkının Irak savaşı konusunda kandırıldığını söyledi. 
     Carter, CNN’e verdiği demeçte, ABD Başkanı George Bush’un izlediği politikaların "bugüne kadar bütün başkanların izlediği politikalardan radikal bir kopuş" olduğunu belirtti. 
     CNN’e demecinde "Tehlikedeki Değerlerimiz Amerika’nın Ahlak Krizi" adlı kitabına dair yorumlarda bulunan Carter, kitabında Irak’a saldırmaya kararlı olan Bush yönetiminin "11 Eylül saldırıları sonrasında yanlış ve çarpıtılmış iddiaları" kullandığını kaydetti. 
     Bush yönetiminin savaşa destek bulmak için kitle imha silahlarından ve binlerce Amerikalı’nın ölümüne yol açacak tehditlerden bahsettiğini belirten Carter, ancak Irak’ta bugüne kadar kitle imha silahlarının bulunmadığına dikkat çekti. 
     İstihbarat bilgilerinin yanlış mı yorumlandığını, yoksa bilerek mi çarpıtıldığını bilmediğini söyleyen Carter, Demokratların Senato’da başlattığı ve 18 aydır devam eden soruşturmanın sonucunda Amerikan halkı ve tüm dünyanın Irak’ta neler olup bittiğine dair nasıl aldatıldığının öğrenileceğini kaydetti. 
     Bush yönetiminin geliştirdiği önleyici saldırı doktrinine yönelik eleştirilerde bulunan Carter, kitle imha silahlarının gelecekteki muhtemel kullanımına karşı oluşturulan bu doktrinin, ABD’nin güvenliğine yönelik acil tehdit olmadan bir savaş için sahte zemin teşkil ettiğini kaydetti. 
     Carter, "Güvenliğimiz doğrudan tehdit edilmemiş olmasına rağmen, onların halkını bombalayacağız, bombardımana tabi tutacağız ve füzeler yollayacağız. Bu uluslararası hukuka aykırıdır. Bu aynı zamanda 100 yılı aşkın bir süredir Demokrat ya da Cumhuriyetçi ayrımı yapmaksızın bu ülkede bütün başkanların yaptıklarına da aykırıdır" diye konuştu. 
     ABD’nin dünyadaki imajının hayatı boyunca gördüğü en kötü durumda olduğunu ifade eden Carter, ABD’nin özellikle Latin Amerika’da prestij, otorite ve nüfuz kaybettiğini savundu. 
     
</TEXT>
</DOC>
