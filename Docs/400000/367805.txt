<DOC>
<DOCNO> 367805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun09.html </URL>
<DATE> 2005/08/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bakü'de protesto çatışmaya dönüştü 
</HEADLINE>
<TEXT>

     NURETTİN ATMACA Bakü DHA 

      AZERBAYCAN’ın başkenti Bakü’de muhalefet partisi Halk Cephesi’nin AHCP Genel Merkezi önünde iktidar yanlısı bir grubun protesto gösterisi yapmak istemesi üzerine olaylar çıktı. Taraflar arasındaki çatışmada 6 kişi hafif yaralandı. 
     Muhalif Yeni Fikir gençlik örgütünün lideri Ruslan Beşirli’nin Tiflis’te Ermeni ajanı olduğu ileri sürülen kişilerden Azerbaycan’da ’turuncu devrim’ yapmak için para almasını protesto eden 300’e yakın iktidar taraftarı bugün öğle saatlerinde ana muhalefet Azatllık Bloku’nda yer alan AHCP Genel Merkezi önüne geldi. ’Ermeni işbirlikçileri’, ’Hainler’ gibi sloganlar atan iktidar yanlısı gruba karşı AHCP taraftarları da parti merkezinden çıkarak karşılık verdi. İktidar yanlıları yanlarında getirdikleri yumurtaları muhaliflerin üzerine fırlatmaya başlayınca durum gerginleşti. 
     
     KADINLAR DA KAVGAYA KATILDI 
     Polisin çabalarına rağmen dağılmayan 2 grup arasında sözle başlayan sataşma, daha sonra çatışmaya dönüştü. Pankart sopaları ile birbirine giren 2 grubun içinde bulunan kadınlar da kavgaya katıldı. Polisin müdahalesi ile güçlükle yatıştırılan kavgadan sonra karşılıklı sloganlar ve alkışlarla protestolarını sürdüren taraflar, polisin uzun süren çabalarından sonra dağıldılar. 2 taraf arasındaki kavgada 6 kişi hafif yaralandı. 
     
     MUHALİFLER POLİSİ SUÇLADI 
     AHCP Genel Merkezi’nde daha sonra düzenlenen brifingde basına bilgi veren parti yetkilileri, polisin iktidar yanlısı göstericilere engel olmak yerine destek verdiklerini belirtiler. 
     Yeni Fikir lideri Beşirli’nin Ermenilerden rüşvet aldığını gösteren video görüntüleri Azerbaycan’da siyasetin gündemine otuturken, muhalefeti de zor durumda bırakmıştı. AHCP lideri Ali Kerimli dün düzenlediği basın toplantısında Beşirli’nin sözlerini üzüntüyle karşıladıklarını belirtmekle birlikte, görüntülerin iktidarın yeni bir komplosu olduğunu iddia etmişti. 
     
</TEXT>
</DOC>
