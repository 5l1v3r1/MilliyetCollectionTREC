<DOC>
<DOCNO> 390326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/spo03.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler sevindirdi 
</HEADLINE>
<TEXT>


Teknik Direktör Eric Gerets, "Galibiyetin yanında gençlerimiz Uğur ve Özgürcan'ın gol atmaları beni çok mutlu etti" dedi 


Galatasaray, ligdeki Denizlispor beraberliği ardından Mersin İdmanyurdu'nu farklı yenerek moral bulurken, özellikle genç futbolcuların performansı Teknik Direktör Eric Gerets'in yüzünü güldürdü. Belçikalı hoca, "Denizli beraberliği bizi üzmüştü, ancak Mersin galibiyetiyle mutlu olduk. Uğur ve Özgürcan'ın performansları ve attıkları goller beni ayrıca sevindirdi. Alt yapımız övgüyü hak ediyor. Orada sadece iki genç değil çok sayıda yetenekli oyuncu var" diye konuştu. 
Farklı galibiyete rağmen futbolun çok iyi olmadığını da kaydeden Gerets, "Top kontrollerinde hatalar yaptık. Gençlerbirliği maçı öncesi performansımızı artırmamız gerekiyor" ifadesini kullandı. 

Başkan Bıçakcı'yı yalnız bıraktılar 

Galatasaraylı taraftarlar her maç öncesi kendi yönetimlerine karşı yaptıkları 3 dakikalık protestoyu dün Futbol Federasyonu'na yönelttiler. Uzun süre, "Federasyon istifa" şeklinde tempo tutan sarı - kırmızılılar, maçı tribünden izleyen Başkan Levent Bıçakcı'yı da protesto ettiler. Galatasaraylı yöneticiler de Bıçakcı'ya karşı tavır aldı. Başkan Özhan Canaydın maça gelmezken, 2. Başkan Ergun Gürsoy ile Fatih Gökşen'in, Şeref Tribünü'nde oturan Bıçakcı'nın yanına oturmayarak yalnız bırakmaları dikkat çekti. 

Kadroda beş eksik 

Cim Bom'da sakatlıkları süren Hakan Şükür, Ümit Karan, Orhan ve Sabri'nin yanı sıra tedbirli olarak Disiplin Kurulu'na sevk edilen Hasan Şaş kadroda yer almadı. Forvette Necati - Hasan Kabze görev yaparken, Ergün kaptan olarak sahaya çıktı. 

'Bombalar patlayacak' 

Galatasaray İkinci Başkanı Ergun Gürsoy, Fenerbahçe Başkanı Aziz Yıldırım'ın sözlerine karşı önümüzdeki günlerde çok sert açıklamalar yapacağını söyledi. Gürsoy, "Bomba gibi açıklamalarım olacak. Açıklama nasıl olur herkes görecek" dedi. 


</TEXT>
</DOC>
