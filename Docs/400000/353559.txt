<DOC>
<DOCNO> 353559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/axspo02.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in işi zor 
</HEADLINE>
<TEXT>


Barcelona Sportif Direktörü Begiristain, İspanya'da AB statüsü hakkını kazanan Rüştü için satılması veya kiralanması halinde ciddi bir ücret isteyeceklerini belirtti, "Bedava gitmesi söz konusu değil" dedi 

MEHMET ÇİFTÇİ 


Barcelona Sportif Direktörü Begiristain, Rüştü Reçber konusunda çarpıcı açıklamalar yaptı. 
Yeni sezondan itibaren İspanya'da AB statüsünde forma giyme hakkını kazanan Rüştü'nün artık önünün açıldığını söyleyen Begiristain, "Bu oyuncumuz ile üç yıllık daha sözleşmemiz var. Hocamızla yapacağımız görüşmeden sonra Rüştü'nün durumu kesinlik kazanacak. Kiralık da verebiliriz, satışa da koyabiliriz. Ancak Rüştü'nün bedava gitmesi diye bir şey söz konusu değil. Rüştü'nün artık İspanya'da yabancı statüsünde olmaması nedeniyle birçok kulüp kendisine talip olabilir" diye konuştu. 
Bu arada Fenerbahçe Yönetimi bugün kritik bir toplantı yapacak. Başkan Aziz Yıldırım, yönetici arkadaşlarıyla birlikte birçok sorunu masaya yatıracak. Öncelikle amatör branşların sorumlularının yanı sıra transfer komitesi tespit edilecek. Burada görev yapacak isimler yenilenecek. Teknik Direktör Daum'un yeni sezonda istediği isimler için girişimlerde bulunacak. Yeniden yapılandırılması gündemde olan alt yapının durumu tartışılacak. Yapımı süren Şükrü Saracoğlu Stadı hakkında yöneticiler bilgilendirilecek, eksikler belirlenecek. 100. yılın başarılı bir şekilde kutlanması için özel komite oluşturulacak. Ve çalışmalar bir plan dahilinde takvime yayılacak. 

Placente gidiyor 

Fenerbahçe'nin transfer listesinde bulunan Arjantinli savunma oyuncusu Rodolfo Placente, Atletico Madrid yolcusu. Kırmızı - Beyazlı kulübün başına geçen Arjantinli çalıştırıcı Carlos Bianchi'nin görüştüğü 28 yaşındaki tecrübeli savunma oyuncusu, İspanyol ekibine yeşil ışık yaktı. As gazetesinin haberinde, eski hocası Bianchi'nin teklifine sıcak bakan Placente'nin Roma'yla da görüştüğü ancak anlaşamadığı ifade edildi. Bayer Leverkusen'le olan sözleşmesi sona eren ve her fırsatta Almanya'dan ayrılmak istediğini dile getiren Placente'yi, Juventus ve Deportivo da istiyor. 

'Fener'e sözüm vardı' 

SONGÜL TÜRE 

Fenerbahçe bayan takımının dev transferi Nevriye Yılmaz, Sarı - Lacivertli kulübe övgüler yağdırdı. 
25 yaşında ve 1.94 boyundaki ünlü pivot, Fenerbahçe'nin her zaman büyük hedefleri olduğunu ve bayan basketbolunda çıtayı yükselttiğini ifade ederek, "Fenerbahçe'ye geçen yıldan söz vermiştim. En büyük arzum Fenerbahçe'nin 100. yılında şampiyon olması. Bunun için ben de üzerime düşen görevi yapacağım. Ayrıca Fenerbahçe formasıyla FIBA CUP'ı da kazanmak istiyorum. Şu anda Milli Takım'la birlikte Avrupa Şampiyonası'na hazırlanıyorum. Hemen ardından ise Fenerbahçe'nin başarısı için ter dökmeye başlayacağım " dedi. 

Polonezköy'de süper kutlama 

Üniversiteli Fenerbahçeliler'in oluşturduğu UNİFEB grubu hafta sonunda Polonezköy Piknik Alanı'nda bir araya geldi. Türkiye'nin çeşitli kentlerinden gelip piknik alanını dolduran 500'e yakın üniversiteli genç, hem şampiyonluk kutlaması yaptı, hem de bir araya gelip kaynaştı. Bu arada yeni kurulan 2007 Fenerbahçe Derneği önceki gün İstanbul Boğazı'nı adeta inletti. Özel bir tekne ile boğaz turu düzenleyen dernek üyeleri, özellikle Galatasaray Adası önünde coşkulu tezahüratlar yaptı. 

Ümit Özat'ın mutlu günü 

Fenerbahçe'nin başarılı futbolcusu Ümit Özat ve eşi Nurdan Özat, dün Ankara'da gerçekleştirilen sünnet düğününde oğulları Ali Ümit'in erkekliğe ilk adım atışının heyecanını yaşadı. Gazi Üniversitesi Kültür Merkezi'nde yapılan düğünde başarılı futbolcunun kardeşi olan Cem Özat'ın oğlu Mirkan da sünnet oldu. Özat'ı, Fenerbahçe İkinci Başkanı Nihat Özdemir ve takım arkadaşları Servet ile Kemal yalnız bırakmazken, düğüne DYP Genel Başkanı Mehmet Ağar, Gençlerbirliği'nin eski yöneticisi Zeki Ünaldı da katıldı. 


</TEXT>
</DOC>
