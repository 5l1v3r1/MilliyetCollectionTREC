<DOC>
<DOCNO> 359993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun01.html </URL>
<DATE> 2005/07/11/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
"Fransa'da AB Anayasası'nın reddedilmesi Türkiye ile ilgili" 
</HEADLINE>
<TEXT>

     Fransa'da iktidardaki Halk Hareketi Birliği'nin UMP lideri, İçişleri Bakanı Nicolas Sarkozy, Fransa yönetiminin coğrafi strateji adına Türkiye'nin AB üyeliğini desteklemesi nedeniyle, Fransa'da yapılan AB Anayasası referandumunda yüzde 55 oranında ''hayır'' çıktığını savundu. 
     Fransa'nın Perpignan kentinde siyasi bir toplantıda konuşan Sarkozy, konuşmasında Fransa Cumhurbaşkanı Jacques Chirac'ı hedef aldı. 
     AB'ye Doğu Avrupa ülkelerinin katılmasını desteklediğini hatırlatan Sarkozy, ''Fransızların, doğu ülkelerinin katılımıyla sağlanan genişlemeyi anlamamasına ve sindirmemesine rağmen, insanlara bu genişlemenin ardından, Türkiye'nin Avrupa'da yeri olduğunu anlatmak, Avrupa'nın birliği için önemli bir risk almak demektir'' diye konuştu. 
     ''Güvenilir bir Avrupa siyaseti oluşturulması gerektiğini'' belirten Sarkozy, ''Türkiye, Avrupalı olmadığı için, elbette Avrupa'da yeri yoktur'' dedi. 
     
</TEXT>
</DOC>
