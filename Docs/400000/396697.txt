<DOC>
<DOCNO> 396697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko07.html </URL>
<DATE> 2005/11/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ekonomi düzeldi, bankalardaki milyoner hesapları da kabardı 
</HEADLINE>
<TEXT>

     1 milyon YTL ve üzerindeki mevduatların toplam mevduat içindeki payı 2004'ün ağustos ayında yüzde 29.8 iken bu yılın ağustosunda bu oran yüzde 37.8'e yükseldi. Bu oran 2003'te yüzde 25'ti 

Cahit Uyanık Referans Gazetesi 

Bankacılık Düzenleme ve Denetleme Kurulu BDDK , 1 milyon YTL 1 trilyon TL ve üzerindeki mevduatların toplam mevduat içindeki payının son 1 yılda önemli artış gösterdiğini bildirdi. 2004 Ağustos ayında bu oran yüzde 29.8 iken 1 yıl sonra 2005 ağustosunda yüzde 37.8'e çıktı. Milyonerlerin toplam mevduat içindeki payı 2003 yılı başında ise yüzde 25'ti. 
     BDDK verilerine göre yeni milyonerler, özel bankaları tercih ediyor. Özel bankaların toplam mevduatı içinde milyonerlerin payı yüzde 35'e ulaştı. Böylece sırf 2005'te, temmuz-ağustos aralığında özel bankalardaki milyon YTL üzerindeki hesapların payı yüzde 1.25 arttı. Milyonerlerin kamu bankaları ve yabancı bankaların toplam mevduatları içindeki payı ise değişiklik göstermedi. BDDK'nın verilerinde, bankalardaki milyoner hesap sayıları hakkında ise bilgi verilmedi. 
     
     Milyonerlerin payı artıyor 

     BDDK'nın Ekim 2005 Bülteni'ndeki yurt içi ve yurt dışı yerleşiklerin toplam mevduatları 215.7 milyar YTL olurken, milyon YTL ve üzerindeki hesapların toplam büyüklüğü 81.5 milyar YTL olarak belirlendi. 250 bin YTL ile 1 milyon YTL arasındaki hesaplar ise 26.3 milyar YTL oldu. Geçen yıl Ağustos ayında ise toplam mevduatlar 177.1 milyar YTL iken, milyon YTL üstündeki hesapların miktarı ise 52.7 milyar YTL idi. Bu durumda milyonerlerin toplam mevduattaki payı, geçen yıl yüzde 8 daha azdı. Milyonerlerin Aralık 2003'teki payı yüzde 29.2 iken Aralık 2002'de ise yüzde 24.2 idi. Bu durumda milyonerlerin payı, 2002 sonuna göre Ağustos 2005'te 13.6 puan artmış oldu. Mevduat hesaplarına uygulanan tam güvence, geçen yıl Ağustos ayında kaldırılarak 50 bin YTL'ye 50 milyar TL kadar olan hesaplar sigorta içinde bırakılmıştı. Milyoner hesaplarındaki gelişme bu yeni duruma rağmen azalmadı, arttı. 
     
     Özel bankalar milyonerleri çekiyor 

     Bu yıl ağustos ayı verilerine göre kamu bankalarının elindeki toplam mevduat 86.3 milyar YTL, milyonerlerin tutarı ise 35.7 milyar YTL olurken, bu iki verinin birbirine oranı yüzde 41.3 oldu. Kamu bankalarında Aralık 2002'de bu oran yüzde 31.6 idi. Kamu bankaları 2.5 yıllık sürede milyonerlerin payını 9.6 puan yükseltebildi. Özel bankalarda ise 119.9 milyar YTL'lik mevduat bulunurken, bunun yüzde 35'i yani 41.9 milyar YTL'sini milyonluk hesaplar oluşturdu. 2002 sonunda bu oran yüzde 19.6 idi. Bu durumda özel bankalar, 2.5 yılı aşkın sürede milyonerlerin payını 15.4 puan artırabildi. Yabancı sermayeli bankalarda ise 9 milyar 460 milyon YTL'lik mevduatın yüzde 41.3'ü yani 3 milyar 907 milyon YTL'lik kısmını milyonluk mevduatlar kapsadı. Aralık 2002'de bu oran yüzde 42.5 idi ve aradan geçen sürede fazla bir değişiklik göstermedi. 
     
</TEXT>
</DOC>
