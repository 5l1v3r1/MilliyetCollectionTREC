<DOC>
<DOCNO> 364206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas09.html </URL>
<DATE> 2005/07/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Jennifer Aniston’un aşk mektubu satılık 
</HEADLINE>
<TEXT>

     Nafiz ALBAYRAK BOSTON, DHA 

      ESKİ eşi aktör Brad Pitt’in, ’dünyanın en seksi kadınlarından biri’ olarak anılan Angelina Jolie ile ilişkisi olduğu söylentileri yüzünden bunalan ünlü yıldız Jennifer Aniston, bu kez de çocukluk aşkından ’darbe’ yedi. Jennifer Aniston’un, lisedeyken erkek arkadaşına yazdığı bir aşk mektubu internette satılığa çıktı. 
     Aniston’ın 21 yıl önce, 15 yaşındayken kırmızı kalem ve el yazısıyla yazdığı mektup için, sanal alışveriş sitesi eBay’de 100 bin dolar istendiği belirtildi. New York Post gazetesinin haberine göre, Aniston’ın ’New York Sanat Lisesi’nde okurkenki sevgilisi, ünlü yıldızın el yazması mektubunun yanısıra, üzerinde sanatçının ismi ve telefon numarası ile sevgilisine gönderdiği doğum günü mesajının bulunduğu bir tuvalet kağıdı parçasını da satışa sundu. 
     Gerçek adını açıklamayarak ’Michael’ takma adını kullanan çocukluk aşkı ile Aniston’un yolları, Aniston ünlü bir yıldız olunca ayrılmıştı. 
     
</TEXT>
</DOC>
