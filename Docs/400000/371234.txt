<DOC>
<DOCNO> 371234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo16.html </URL>
<DATE> 2005/08/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Beşiktaş Ankara'ya üç puan için gitti 
</HEADLINE>
<TEXT>

     Beşiktaş, Gençlerbirliği ile yarın yapacağı Turkcell Süper Ligi'nin 3. hafta karşılaşması için Ankara'ya gitti. 
     Siyah-beyazlılarda, 19 kişilik başkent kafilesinde kırmızı kart cezalısı Ali Tandoğan, sakatlığı bulunan Güven, tedavisi sürdürülen İbrahim Akın'ın yanısıra, İbrahim Üzülmez, Kürşat, Ahmet Dursun, Ramazan ve Volkan bulunmuyor. 
     Bulgaristan ile yapılan A milli maçta sol diz iç yan bağlarından sakatlanan Koray'ın durumu ise maç öncesinde belli olacak. 
     Ligin ilk 2 haftasında 4 puan toplayan Beşiktaş, hazırlıklarını Ankara'da yapacağı idmanla tamamlayacak. 
     Siyah-beyazlı takımın sahaya Cordoba, İbrahim Toraman, Koray Tayfur , Gökhan, Ali Güneş, Okan, Kleberson, Ahmed Hassan, Adem, Youla, Ailton muhtemel 11'iyle çıkması bekleniyor. 
     Ankara 19 Mayıs Stadı'nda saat 21.15'te başlayacak ve Digitürk Lig TV'den naklen yayınlanacak maçı, hakem Serdar Tatlı yönetecek. 
     
     AILTON VE KLEBERSON'UN GÖRÜŞLERİ 
     Beşiktaş'ın Brezilyalı futbolcusu Ailton, Gençlerbirliği'nin iyi bir takım olduğunu belirterek, ''İyi konsantre olursak, zor bir maç olmasına karşın galip geliriz. Bütün lig boyunca bunu yapmalıyız'' dedi. 
     Ailton, Vestel Manisaspor'un kiralık olarak anlaşmaya vardığı vatandaşı Denilson için de, ''Büyük bir oyuncu. Şahsen tanımıyorum. Gelmeden önce de konuşmadık. Türkiye Ligi'ne büyük oyuncuların gelmesi ligi güzelleştirir'' diye konuştu. 
     Kleberson da deplasmanda zor bir maç yapacaklarını vurgulayarak, ''Çok dikkatli olmamız lazım. Gerçekten çok iyi bir takıma karşı oynayacağız. Taraftarlarımızın bizi deplasman maçında da yalnız bırakmayacağına inanıyorum. Onların desteğiyle bu deplasmandan galibiyetle döneceğimizi düşünüyorum'' dedi. 
     
</TEXT>
</DOC>
