<DOC>
<DOCNO> 391450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy15.html </URL>
<DATE> 2005/11/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Zaman Gazetesi Kurucusu Nurettin Veren, İşçi Partisi'ne katıldı... 
</HEADLINE>
<TEXT>

     Zaman Gazetesi Kurucusu ve Genel Müdürü, Gazeteci ve Yazarlar Vakfı Kurucu Başkanı, Samanyolu TV kurucusu, Yönetim Kurulu Üyesi ve ortağı Nurettin Veren İşçi Partisi’ne katıldı. Veren, 1995’ten bu yana Fethullah Gülen’e karşı sesini duyuramadığını belirterek, Ulusal Kanal’ın kendisine bu imkanı tanıdığını ve İP içinde Gülen’e karşı mücadele edeceğini söyledi. 
     Veren, İP İstanbul il Başkanlığı’nda İşçi Partisi Genel Başkanı Doğu Perinçek’in de bulunduğu bir basın toplantısı yaparak, partiye geçiş nedenlerini açıkladı. 
     Şu ana kadar siyaset içinde yer almayı hiç düşünmediğini ifade eden Veren, Fethullah Gülen’e karşı olan tutumunun ve Türkiye’nin AB’ye girişini eleştiren fikirlerinin kamuoyuna yansımadığını söyledi. Veren, sosyal faaliyetlerin pazarlanmasından büyük rahatsızlık duyduğunu savunarak, Atatürk çizgisine sahip bir mücadele arayışı içinde olduğunu ve bunu İP’te gördüğünü dile getirdi. 
     
     FETHULLAH GÜLEN KULLANILIYOR 
     Veren, beş Ortadoğu ülkesinde altına imzasını attığı okulların Gülen’in etkisi altında kaldığını ileri sürerek, buna karşı mücadelesinde yanında sadece İP’i gördüğünü belirtti. Ülkenin birlik ve beraberliğini, Laik-Atatürkçü düşünceyi İP içerisinde temsil edeceği inancında olduğunu vurgulayan Veren, "Fethullah Gülen ABD’ye sığınıp, Vatikan ile işbirliği kutsanıyor. Bunun sorgulanması gerekir. Gülen sürekli masum okulları vitrine veriyor. Bunları Büyük Ortadoğu Projesi’ne malzeme ediyor. Fethullah Gülen Türkiye menfaatleri dışında birileri tarafından kullanılıyor. Gülen 7 yıldır ABD’de olduğunu nasıl açıklayacaktır. CIA, FBI ve 
     Pentagon ile olan işbirliğini ortaya koymalı" dedi. 
     
     SİYASİLER OY KAYSIYLA GÜLEN’E ENGEL OLMADI 
     Gülen ile karşı karşıya getirilmek istediğini ifade eden Veren, Gülen’i görmek için ABD’ye gittiği zaman, Gülen’in kendisine "Bana suikast yapmak için geldin. CIA ve FBI gelsin Nurettin Veren’i öldürsün" dediğini iddia etti. 
     Veren, Gülen’in bu çağrısından sonra internet sayfasından açıklamalar yapma gereği duyduğunu ancak sayfanın "hacklendiğini" belirterek, Ulusal Kanal aracılığıyla açıklamalarını yaptığını bildirdi. 
     Veren, mücadelesinin temelinde Gülen’in imparatorluğunun oluşmasını engellemek bulunduğunu kaydederek, "1995 yılında tansu Çiller, Süleyman Demirel ve daha sonraları Bülent Ecevit ile Fethullah Gülen’i görüştürdüm. Çünkü Gülen’in yaptıklarının önüne geçmek gerekiyordu. Ancak siyasiler oy kaygısıyla buna engel olmadılar" diye konuştu. 
     
     PERİNÇEK "ERDOĞAN KENDİNİ PAZARLASIN" 
     Fethullah Gülen’in MİT içinde büyük bir kesime sahip olduğunu ileri süren Doğu Perinçek, Veren’in Türkiye’yi Gülen’den kurtarmak için mücadele ettiğini belirti. 
     Başbakan Recep Tayyip Erdoğan’ın "Türkiye’yi pazarlamak görevim" sözlerini eleştiren Perinçek, "Tayyip Erdoğan gitsin kendisini pazarlasın. Türkiye’yi pazarlayamaz. Tayyip kim oluyor ülkeyi pazarlıyor. Efendisi Bush bile Türkiye’yi pazarlayamaz. Kendisine ait ne varsa gitsin pazarlasın. Ona gücü var ancak" şeklinde konuştu. 
     Basın açıklamasının ardından Perinçek, İP’in rozetini Veren’e taktı. 

ANKA 
     
</TEXT>
</DOC>
