<DOC>
<DOCNO> 366949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun10.html </URL>
<DATE> 2005/08/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'de bombacı romanına büyük ilgi 
</HEADLINE>
<TEXT>

     Londra DHA 

      İNGİLTERE’de, kendilerini baskı altında hisseden bir etnik grup tarafından intihar bombacısı olarak yetiştirilen bir genç kızın konu edildiği ’Checkmate’ Şah Mat adlı kitap, Londra’yı sarsan patlamalarla aynı dönemde, en iyi satan kitaplar listesinde bir numara oldu. 
     Siyah İngiliz yazar Malorie Blackman’in kaleme aldığı üçlemenin son bölümü olan ve 13 Haziran’da yayımlanan ’Şah Mat’ adlı gençlik romanında, serinin diğer romanlarının da kahramanı olan Callie Rose, kendi isteğiyle bir etnik gruba katılıyor ve intikam almak için intihar bombacısı olarak yetiştiriliyor. 
     Romanda, olayların hangi ülkede geçtiği bilinmiyor, ancak birçok ipucu, buranın İngiltere olabileceğini gösteriyor. Romanın kahramanı Rose, etnik grubun militan üyelerince, 16’ncı yaşgününde söz konusu ülkedeki bir üst düzey politikacıya yönelik intihar saldırısı düzenlemeye ikna ediliyor. 
     
     ÜÇLEME, IRKÇILIK VE EŞİTSİZLİĞİ KONU EDİYOR 
     Kitap, Londra’daki 7 ve 21 Temmuz’daki saldırı ve saldırı girişimlerine denk gelen son 4 hafta içinde en çok satanlar listesinde birinci sıraya yükseldi, ancak romanı çıkaran Random House Yayınevi’nin sözcüsü, kitabın saldırılarla aynı döneme denk gelmesinin tamamen bir tesadüf olduğunu söyledi. Yetkililer, üçüncü kitabın zaten okurlar tarafından merakla beklendiğini ve satışın bu yüzden yüksek olduğunu dile getirdi. 
     Blackman’in üçlemesi, 2002 yılında ’Noughts and Crosses’ adlı kitapla başladı, 2004 yılında ise serinin 2’nci bölümü olan ’Knife Edge’ okuyucusuyla buluşmuştu. Üçlemede esas alınan konu ırkçılık ve yaşam standartlarında eşitsizlik. 
     Diğer yandan Şah Mat adlı romanın yazarı Malonie Blackman, genç okuyucularından büyük övgü alıyor. İngiltere’nin Winchester kentinde yaşayan 13 yaşındaki Henry Page, "Şah Mat’ın fantastik bir kitap olduğunu, bir insanın diğer insanlardan farklı renkte olmasının ne kadar zor bir durum olduğunu anladığı ve romanın adeta gözlerini açtığını" söyledi. 
     
</TEXT>
</DOC>
