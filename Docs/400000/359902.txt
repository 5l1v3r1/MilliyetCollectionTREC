<DOC>
<DOCNO> 359902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur18.html </URL>
<DATE> 2005/07/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kadıköy Caddebostan Plajları'na yeniden kavuştu... 
</HEADLINE>
<TEXT>

     Kadıköylüler'in 40 yıllık deniz özlemi tarihi Caddebostan Plajları'nın açılmasıyla sona erdi. 
     Kadıköy'de 1950'li yılların en gözde plajlarından olan Caddebostan Plajları törenle Kadıköylüler'in hizmetine açıldı. 
     Yıllar sonra ilk kez bir halk plajı açılışına gelen konukları, Hawai kıyafeti giymiş genç kızlar çiçekten kolyeler takarak karşıladı. 
     Kadıköy Belediye Başkanı Selami Öztürk, törende yaptığı konuşmada, 40 yıl sonra açılan ilk plajla Kadıköy de deniz hayatını da yeniden başlatmış olduklarını söyledi. 
     Başta Kadıköylüler olmak üzere İstanbullular'ı yeniden deniz ve kumla buluşturmaktan son derece mutlu olduklarını kaydeden Öztürk, deniz suyundan alınan ve suyun temiz olduğunu gösteren tahlil sonuçlarını açıkladı. 
     Kadıköy'ün 1 milyon nüfusunun gündüzleri 2-2.5 milyona ulaştığını anlatan Selami Öztürk, trafik sorunu yaşanırken deniz ulaşımının yeterince kullanılamadığını ifade etti. 
     İskele sayılarının azaldığını, bunun yanı sıra Bostancı, Suadiye, Caddebostan ve Moda'da bulunan plajların da teker teker kapandığını belirten Öztürk, 20 yıllık bir çalışmanın sonucunda bugün Caddebostan Plajları'na Kadıköylüler'in yeniden kavuştuğunu söyledi. 
     Öztürk, ''Kadıköy'deki diğer plajları da sırayla hizmete açacağız. Kadıköy'de deniz özlemini bitireceğiz'' dedi. 
     Büyükşehir Belediye Başkanı Danışmanı Tülin Ersöz de Büyükşehir Belediye Başkanı Kadir Topbaş'ın bir toplantısı nedeniyle açılışa katılamadığını belirterek, bu plajları sadece Kadıköy'de değil, İstanbul'un bütün ilçelerinde yapmayı planladıklarını söyledi. 
     Daha sonra, Selami Öztürk törende, İSKİ Genel Müdürü Dursun Ali Çodur ve Büyükşehir Belediye Başkanı Danışmanı Tülin Ersöz'e, plajların açılışına yaptıkları katkılardan dolayı çiçek ve Kadıköy Belediyesi Cam Atölyesi ürünlerinden vazo hediye etti. 
     Açılışta dans gösterileri ile bir firmanın mayo defilesi de ilgiyle izlendi. Tören sonunda, Kadıköy Belediye Başkanı Selami Öztürk de denize girdi. 
     Tuvaletleri, duş kabinleri, şemsiye, şezlong ve yiyecek-içecek büfeleriyle hizmete açılan Caddebostan Plajları'nda giriş için herhangi bir ücret alınmayacak. 
     Plajlarda 10 temizlik ve 10 güvenlik görevlisi bulunacak, ayrıca iki plajda birer cankurtaran botu ile cankurtaran elemanları görev yapacak. 
     Panoda da hergün su tahlil ve hava durumuyla ilgili bilgiler günlük olarak yer alacak. 
     
</TEXT>
</DOC>
