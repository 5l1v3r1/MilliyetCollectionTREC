<DOC>
<DOCNO> 397856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yazar/bila.html </URL>
<DATE> 2005/11/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Org. Özkök noktayı koydu 
</HEADLINE>
<TEXT>


Genelkurmay Başkanı Orgeneral Hilmi Özkök'le ilgili açıklama hem içerik hem zamanlama açısından isabetli oldu. 
Genelkurmay Genel Sekreterliği'nin yaptığı açıklamada Org. Özkök'ün görev süresinin uzatılması düşüncesinin ve beklentisinin olmadığının, emekli olduktan sonra da bir siyasi görev almayı düşünmediğinin vurgulanması, son dönemde yoğunlaşan spekülasyonları sona erdirecektir. 
Bu açıklamayla söylentilere noktayı koyan Org. Özkök, askeri çevrelerde de siyasi çevrelerde de rahatlama sağladı. 

'Bizden' iması 
Genelkurmay Başkanı Org. Hilmi Özkök'ün görev yaptığı dönem, birçok yönden özellikler taşıyor. Ulusal ve uluslararası siyasi ortam, Genelkurmay Başkanlığı görevinin zaten var olan hassas konumunu daha da hassas hale getirdi. Org. Özkök'ün zor bir dönemde görev yürüttüğünü kabul etmek gerekir. 
Bu ortamda en çok dikkati çeken durum, Org. Özkök üzerinden siyasi mesaj verilmesi çabalarıydı. Org. Özkök'ün, siyasi koşulların özelliğinden dolayı, "Sizden değil bizden" çekişmelerine ve mesaj yarışına konu edilmeye çalışılması, başlı başına ağır bir yük oluşturuyordu. 
Türk Silahlı Kuvvetleri'nin siyaset dışında tutulmasını zorlaştıran bu gayretlerin sadece kişisel olarak değil, kurumsal olarak da yıpratıcı olduğunu belirtmek gerekir. 
Açıklama, bu yıpratıcı süreci kestiği gibi, Org. Özkök'ün taşıdığı kişisel yükü de hafifletici niteliktedir. 

Çankaya konusu 
Org. Özkök açısından, "AKP'nin cumhurbaşkanı adayı olacak" söylentisi ağır yüklerden birini oluşturuyordu. Genelkurmay Başkanı her ne kadar bu söylentiye karşı Nisan 2004'te net ve net olduğu kadar sert bir açıklama yapmışsa da spekülasyonlar durmamıştı. 
Bu söylenti iki taraf açısından da gerçeklere oturmuyordu 
1- Org. Özkök, böyle bir teklifi getirmeye kimsenin "cüret" edeceğini sanmadığını belirterek, kesin tutum almıştı. 
2- AKP'nin, cumhurbaşkanlığına bir askeri önermesi kendisiyle çelişeceği gibi, siyasi hedefiyle de örtüşmüyordu. 
Ne böyle bir teklif gelir, ne de Org. Özkök kabul ederdi. 
Açıklama bu gerçeği teyit etti... 
Çankaya, AKP'nin kilitlendiği hedeflerin başında geliyor. Bu hedefe ulaşmak için 4 yıl dolsa da seçime gitmeden, bu parlamentoyla cumhurbaşkanlığı seçimine ulaşmaya çalıştığı ve çalışacağı biliniyor. 
AKP'nin cumhurbaşkanı adayı Başbakan Tayyip Erdoğan'dır. Siyasi koşullar değişmezse, Erdoğan, Çankaya'ya çıkmak isteyecektir. Bu mümkün olmazsa, aday yine AKP'den çıkacaktır. 

Terfi zinciri 
Genelkurmay Başkanı'nın görev süresinin uzatılması fikrinin Korkut Özal tarafından gündeme atılması bir yana hükümetin böyle bir öneri geliştirmesi de yine Org. Özkök açısından "handikap" yaratacak bir durum olurdu. Kişisel olarak Org. Özkök'ü "AKP'ye yakın" konuma sokacağı gibi, TSK'yı da zor bir duruma iterdi. 
Bu siyasi koşullarda Org. Özkök'ün cumhurbaşkanlığı adaylığı veya görev süresinin uzatılması, TSK'nın konumuna ve kimyasına aykırı düşerdi. 
Siyasi mesaj yüklü olarak TSK'nın zirvesiyle oynamak, demokratikleşme anlamına gelmeyeceği gibi, onu geliştirecek bir işlev de görmez. Aksine, sıkıntı yaratacak sonuçlar verir. 
Org. Özkök, açıklamayla, TSK mensuplarına terfi zinciriyle oynanmayacağı mesajı verdiği gibi, siyaset kurumundan kaynaklanacak sıkıntıları da önlemiş oldu. 



</TEXT>
</DOC>
