<DOC>
<DOCNO> 368174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/dunya/dun02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, dört İran askerini öldürdü 
</HEADLINE>
<TEXT>


DIŞ HABERLER SERVİSİ 


Bölücü terör örgütü PKK'nın İran'da kurdurduğu "Pejak" adlı gruba bağlı teröristlerin 4 İran askerini öldürdüğü bildirildi. Saldırıyla ilgili AFP'ye bilgi veren Batı Azerbaycan Eyaleti Vali Yardımcısı Abbas Hurşidi, İran Kürdistanı'nda Özgür Yaşam "Pejak" adlı partiye mensup silahlı bir grubun önceki gün Türkiye sınırındaki Jermibetkar karakoluna saldırdığını, çıkan çatışmada 4 İran askerinin öldüğünü söyledi. Ancak Hurşidi, PKK'nın uzantısı Pejak'ın kayıp verip vermediğini bilmediklerini belirrti. 
Hurşidi, 2 hafta önce de yine Türkiye sınırına yakın Oşnoviye'de 4'ü asker 6 kişinin öldürülmesinden Pejak'ı sorumlu tuttu. Vali yardımcısı, Pejak militanlarının, eyalet başkenti Urmiye'nin yanı sıra Batı Azerbaycan'ın başka bölgelerini kontrol altına aldıkları yolundaki haberleri ise kesin bir dille yalanladı. 
İran'ın batı sınırındaki Kürt bölgelerinde geçtiğimiz ay sonunda başlayan hükümet aleyhtarı gösterilerde önceki gün 2 Kürt göstericinin daha vurularak öldürüldüğü, 8 kişinin yaralandığı, 145 kişinin de gözaltına alındığı bildirildi. 


</TEXT>
</DOC>
