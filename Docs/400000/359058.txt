<DOC>
<DOCNO> 359058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo25.html </URL>
<DATE> 2005/07/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Londra'da olimpiyat coşkusu yerini korku ve endişeye bıraktı... 
</HEADLINE>
<TEXT>

     2012 Yaz Olimpiyat Oyunları'nın İngiltere'nin başkenti Londra'ya verilmesiyle ilgili kararın getirdiği coşku ve sevinç, Londra'nın merkezinde ard arda yaşanan patlamalarla yerini, korku ve endişeye bıraktı. 
     Olimpiyatlara evsahipliği yapacak olmanın sevinciyle sarhoşa dönen İngiliz halkı, bugün, Londra'daki metro istasyonları ve belediye otobüslerine düzenlenen terör saldırılarıyla adeta şok yaşadı. 
     Londra Olimpiyat Delegasyonu Başkanı Ken Mills, saldırıları duydukları anda çılgına döndüklerini belirterek, ''Bu saldırılar, bu günlerde, dünya üzerinde terörden kaçabilecek hiçbir kentin olmadığını gösterdi'' dedi. 
     Londra'nın, dünyada en iyi şekilde korunan kentlerden biri olduğuna dikkat çeken Mills, ''Londra bizim evimiz, yuvamız. Saldırıdan etkilenen tüm insanlar için dua ediyoruz'' diye konuştu. 
     Mills, Londra Belediye Başkanı Ken Livingstone ve delegasyon lideri Sebastian Coe ile birlikte en kısa sürede Londra'ya hareket edeceklerini belirtirken, Livingstone ve Coe, saldırılarla ilgili görüş belirtmekten kaçındı. 
     
     IOC CEPHESİ SAKİN 
     Bu arada, Uluslararası Olimpiyat Komitesi IOC Başkanı Jacques Rogge, bugün yapılan komite toplantısı boyunca saldırılarla ilgili gelişmeleri takip ederken, yetkililere başsağlığı mesajı göndererek taziyelerini sundu. 
     IOC Basın sözcüsü Giselle Davies ise 2012 Yaz Olimpiyat Oyunları'nın Londra'ya verilmesinden sonra düzenlenen saldırıların, akıllarında herhangi bir soru işareti yaratmadığını belirterek, ''Bu saldırıların olimpiyatlarla ilgisi olmadığını düşünüyoruz. Yetkililerin, olimpiyatlarda güvenliği en iyi şekilde sağlayacaklarına olan güvenimiz tam'' diye konuştu. 
     Yetkililerin açıklamalarına rağmen, terör saldırılarının, 2012 Yaz Olimpiyat Oyunları organizasyonunun Londra'ya verilmesini nasıl etkileyeceği ve bu karara gölge düşürüp düşürmeyeceği merak konusu olmaya devam ediyor. 
     
</TEXT>
</DOC>
