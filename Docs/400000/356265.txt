<DOC>
<DOCNO> 356265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy20.html </URL>
<DATE> 2005/06/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Org. Özkök "Kriz bölgelerinden uzak kalmak artık seçenek değil" 
</HEADLINE>
<TEXT>

     Genelkurmay Başkanı Orgeneral Hilmi Özkök, "Kriz bölgelerinden uzak kalmak herhangi bir küresel aktör adayı için artık seçenek değildir" dedi. 
     Uluslararası İpek Yolu-2005 General Amiral Semineri, Eğitim-Doktrin Komutanlığı’nda Genelkurmay Başkanı Orgeneral Özkök’ün açılış konuşmasıyla başladı. Seminere NATO Afganistan Kıdemli Sivil Temsilcisi Hikmet Çetin, NATO Askeri Komuta Başkanı Kanadalı Ray Henault ve NATO ve Barış İçin Ortaklık ülkelerinden 81’i general ve amiral olmak üzere 84 üst düzey komutan katılıyor. 
     Orgeneral Özkök, İngilizce yaptığı açılış konuşmasında Kafkaslar ve Orta Asya’da NATO ve ortaklık konusunun ele alınacağı seminerin, katılımcılar arasında verimli bir tartışma ortamı yaratması dileğinde bulundu. 
     
     "KRİZ BÖLGELERİNE YAKINLIK" 
     Herhangi bir küresel aktör için kriz bölgelerinden uzak kalmanın artık bir seçenek olarak düşünülemeyeceğini vurgulayan Orgeneral Özkök, "dünyadaki giderek artan etkileşim ve değişen tehditler göz önüne alındığında küresel bir aktör için en iyisinin, etkin bir politika izleme konusunda en iyi coğrafi konumu edinmek" olduğunu söyledi. Orgeneral Özkök, "Günümüzde bütün küresel aktörler, bu bölgelere mümkün olduğunca yakın olmaya ve hatta bu bölgeler içinde yer almaya çalışıyor" dedi. 
     NATO’nun bu durumun bilincinde olduğunu ifade eden Orgeneral Özkök, ittifakın, İstanbul Zirvesi’nde Kafkaslar ve Orta Asya’nın stratejik öneme sahip bölgelerine odaklanma kararı aldığını anımsattı. 
     Orgeneral Özkök, NATO’nun bu çerçevede, bölge ülkelerine mevcut ve gelecekteki işbirliği programlarını uygulamada öncelik tanıyacağını, eğitim ve öğretim olanakları sağlayarak bu ortakların özel ihtiyaçlarını gidermek için çalışacağını ve reform çabalarını destekleyeceğini belirtti. 
     
     TÜRKİYE’NİN KONUMU 
     Türkiye’nin, ittifakın doğu sınırında ve bu bölgenin yanı başında yer aldığına, bölge ülkeleriyle tarihi ve kültürel bağlarına işaret eden Orgeneral Özkök, Türkiye’nin bu konumunun NATO’nun bölgede belirlediği hedeflere ulaşılmasında önemli bir araç olduğunu vurguladı. 
     Orgeneral Özkök, Türkiye’nin Kore Savaşı’ndan bu yana uluslararası alandaki barış girişimlerine ve çokuluslu güçlere katılımlarından örnekler verdi. 
     NATO’nun, Avrupa-Atlantik Konseyi ve Barış için Ortaklık bünyesindeki ilişkiler sayesinde başarılı bir şekilde genişlediğini dile getiren Orgeneral Özkök, "Barış İçin Ortaklığın önemi daha önce hiç olmadığı kadar fazladır. Gelecekte olacakları etkin bir biçimde yönetmek amacıyla ortaklık ilişkilerimizi yeniden düzenlemek için elimizden gelen her şeyi yapmalıyız" dedi. 
     Orgeneral Özkök, bunun özellikle Orta Asya ve Kafkasya için geçerli olduğunu belirterek, Türkiye’nin, stratejik öneme sahip bu bölgeye yoğunlaşılması fikrini desteklediğini bildirdi. 
     
     "BARIŞ VE İSTİKRARA DESTEK OLACAĞIZ" 
     Türkiye’nin dış politikasının, Atatürk’ün "Yurtta barış Dünyada Barış" ilkesi üzerine kurulduğunu ifade eden Orgeneral Özkök, şunları kaydetti 
     "Geleneksel dış politikasının bir parçası olarak Türkiye, bölgesel ve küresel barışa katkıda bulunma sorumluluklarının bilincindedir. NATO ve Barış için Ortaklık üyesi ülkelerin yanı sıra Asya ve Avrupa arasında da bir köprü işlevine sahip olan Türkiye, daha güvenli bir dünya yaratıp bunu korumak için gerekli bütün çabayı gösterecek ve her türlü barışı destekleme çabalarına olanakları çerçevesinde katkıda bulunmaya gelecekte de devam edecektir. 
     Sizlerin de bildiği üzere, günümüzün giderek artan bir biçimde öngörülmez uluslararası durumunun bir sonucu olarak NATO, uluslararası güvenlik ortamındaki değişikliklere kendini uyarlamak için kapsamlı bir dönüşümden geçmektedir. Hepimiz, sürekli bir dönüşüme sadece güçlü, düşünsel ve kavramsal bir temel üzerinde ulaşılabileceğinin farkındayız. Bunu dikkate alarak Türkiye, Yüksek Müttefik Dönüşüm komutasıyla koordinasyon içinde kurulacak Mükemmeliyet Merkezlerine büyük bir önem vermektedir. Bu merkezlerin her birinin, NATO’nun çok yönlü ve süregelen dönüşümünün en etkili itici gücü haline geleceğine inanıyoruz." 
     
</TEXT>
</DOC>
