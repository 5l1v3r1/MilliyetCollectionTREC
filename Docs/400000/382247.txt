<DOC>
<DOCNO> 382247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko38.html </URL>
<DATE> 2005/09/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Turcas Petrol Shell ile sözleşme yurt dışında imzalandı 
</HEADLINE>
<TEXT>

     Turcas Petrol A.Ş, Turcas ve Shell arasındaki ortak girişim sözleşmesinin, ''dün gün boyu süren görüşmelerin ardından mesai saati bitiminden sonra yurt dışında imzalandığını'' bildirdi. 
     Turcas Petrol A.Ş'den, Turcas Petrol A.Ş. ile Shell Company Turkey'in kuracakları ortak girişim şirketi ön anlaşması özel durum açıklamasına ek olarak yapılan açıklamada, Turcas ve Shell arasındaki ortak girişim sözleşmesinin dün gün boyu süren görüşmelerin ardından mesai saati bitiminden sonra yurt dışında imzalandığı hatırlatılarak, Turcas'ın ortak girişim şirketinden çekilmesinin, Turcas'ın inisiyatifine ve değerlendirmesine bağlı olarak ortak girişim şirketinden beklenen getirinin sağlanamaması halinde sözkonusu olabileceği kaydedildi. 
     Açıklamada, şöyle denildi 
     ''Bu takdirde Shell Turcas'ın kurulması planlanan ortak girişim şirketindeki yüzde 30 iştirak hissesini 150 milyon ABD Doları mukabilinde satın almayı garanti etmiştir. Söz konusu değer, Turcas'ın kısmi bölünme nedeniyle hazırlayacağı bilanço içinde gösterilmeyen ortak girişim şirketinin kuruluş tarihi itibariyle alacağı denkleştirme bedelini kapsamamaktadır. Denkleştirme bedeli ortak girişim şirketinin kuruluş aşamasında belirlenecektir.'' 
     
</TEXT>
</DOC>
