<DOC>
<DOCNO> 399985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko56.html </URL>
<DATE> 2005/12/02/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
KKTC bütçesi kabul edildi... 
</HEADLINE>
<TEXT>

     KKTC Cumhuriyet Meclisi Ekonomi, Maliye, Bütçe ve Plan Komitesi, 2006 Mali Yılı Bütçe Yasa Tasarısı'nı oyçokluğuyla kabul etti. 
     KKTC'nin 2006 mali yılı bütçesini 1 milyar 624 milyon YTL olarak öngören 2006 Mali Yılı Bütçe Yasa Tasarısı, önümüzdeki günlerde Meclis Genel Kurulu'nda ele alınacak. 
     Komitede, oylamaya katılan Cumhuriyetçi Türk Partisi'nin CTP 4, Demokrat Parti'nin de DP 1 temsilcisi olmak üzere 5 kabul oyu alan Yasa Tasarısı'na, Ulusal Birlik Partisi'nin UBP 2 temsilcisi ise ret oyu verdi. Komite toplantısında konuşan KKTC Maliye Bakanı Ahmet Uzun, ekonominin iyiye gittiğini ve 2006'da yüzde 7 oranında bir büyüme beklendiğini belirtti. Uzun, büyüme ve iyiye gidişin sürdürülebilir ve kalıcı olduğunu söylemenin mümkün olmadığını, kalıcı olmasının mali politikalar ve Kıbrıs sorununun çözümüne bağlı olduğunu kaydetti. 
     Grevlerle gündeme gelen öğretmen konusuna değinen Uzun, öğretmenlerin çalışma saatlerinin OECD ülkelerindeki rakamların altında olduğunu ve KKTC'deki öğretmenlerin dünyada en az çalışan öğretmenler arasında bulunduğunu söyledi. 
     Ahmet Uzun, KKTC'deki öğretmenlerin maaşlarının Avrupa'yla yarıştığını, ancak ders saatlerinin onların yarısı kadar olduğunu belirterek, ülkedeki eğitim kalitesinin de ayrıca değerlendirilmesi gerektiğini kaydetti. 
     Doğu Akdeniz Üniversitesi'yle DAÜ ilgili de tedbirler almak gerektiğini ifade eden Uzun, üniversitenin personel maaşlarının, bütçesinin tamamına yakın olduğunu belirtti. 
     
</TEXT>
</DOC>
