<DOC>
<DOCNO> 358630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko15.html </URL>
<DATE> 2005/07/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rus uzmanlar, ihraç ürünlerini denetliyor... 
</HEADLINE>
<TEXT>

     Rusya'nın Türkiye'den ihraç edilecek ürünlerdeki yasağı kaldırmasının ardından, Mersin'de görevlendirilen iki Rus uzmanın, paketlemeden soğuk hava deposunda bekletilmesine kadar ülkelerine gönderilecek ürünleri titiz bir şekilde inceledikleri gözlendi. 
     Mersin Zirai Karantina Müdürlüğü koordinasyonunda çalışmalarını sürdüren Rus uzmanlar Petrova Svetlana ve Strokova Yana, Adanalıoğlu Beldesi'ndeki firmayı ziyaret ettiler. 
     Mersin Zirai Karantina Müdürü Cüneyt Dutlu ile fabrikadaki paketleme işlemini takip eden uzmanlar, daha sonra ülkelerine gönderilecek olan kirazın depolandığı soğuk hava deposunda ürünleri kontrol ettiler. 
     İhraç edilecek ürünler ile diğerlerinin aynı depoda saklanmasının sakıncalı olduğunu ifade eden uzmanlar, bu işleme son verilmesi konusunda yetkilileri uyardılar. Uzmanlar, ürünlerin ülkelerine gönderilmesi konusunda sorun bulunmadığını, ancak, isteklerinin yerine getirilip getirilmediğini yeniden denetleyeceklerini ifade ettiler. 
     Dutlu da Rusya'ya ihracatta yaşanan sıkıntıları aşmak için Türkiye genelinde 12 Rus uzmanın görevlendirildiğini anımsatarak, ''Bu bölgede de 2 Rus inspektör var. Bu arkadaşlar çalışma alanları içinde Rusya'da hangi şartlar isteniyorsa onları denetliyorlar'' dedi. 
     Öncelikle ihraç edilecek ürünleri kendilerinin incelediğini belirten Dutlu, şöyle konuştu 
     ''Başvuran firmaların öncelikle şartlara uygun olup olmadığını biz kontrol ediyoruz. Bu konuda bir sorun olmaması durumunda uzmanlarla birlikte denetleme yapıyoruz. Kontrolün ardından bizim verdiğimiz sağlık sertifikası onaylanıyor. Uygulama yeni başladığından işler biraz ağır yürüyor. Ama zamanla hızlanacak.'' Uzmanların birkaç yerde daha kontrollerde bulunduklarını ve ürünlerin ihracatına onay verildiğini vurgulayan Dutlu, firmaların duyarlı olduklarının gözlendiğini, sorun yaratmayacak eksiklik ve yanlışlıkların da giderilmesi konusunda çalışmalar yapıldığını ifade etti. 
     
     "YASAK NEDENİYLE TÜRKİYE'NİN KAYBI 100 MİLYON DOLARI AŞTI" 

     Doğu Karadeniz İhracatçılar Birliği DKİB Yönetim Kurulu Başkanı Ahmet Hamdi Gürdoğan, Rusya Federasyonu'nun yaş meyve ve sebzeye koyduğu ithalat yasağı nedeniyle Türkiye'nin kaybının 100 milyon doları aştığını ileri sürdü. 
     Gürdoğan, Rusya Federasyonu'nun Türkiye menşeli yaş meyve sebze ürünlerine getirdiği ithalat yasağının önceki gün itibarıyla kaldırıldığını anımsattı. 
     Yasağın başta domates üreticileri olmak üzere tarım kesimi ile nakliyeci ve ihracatçıları olumsuz etkilendiğini ifade eden Gürdoğan, "Rusya Federasyonu'na yapılan ihracatta önceki yıllara göre önemli oranda düşüş yaşandı. 35 gün süren yasak nedeniyle Türkiye'nin kaybı 100 milyon doları aştı" dedi. 
     Rusya Federasyonu'nu Bitki Karantina Teşkilatı'ndan gelen 12 uzmanın Türkiye'de yaş meyve ve sebze üretim yerleri ile çıkış kapılarında incelemelere başladığını ifade eden Gürdoğan, şunları söyledi 
     "Rus uzmanların üretim yerleri ve çıkış kapılarında Tarım ve Köyişleri Bakanlığı Zirai Karantina Müdürlüğü ekipleriyle yapacakları ortak araştırma sonucunda ihraç edilecek ürünlerin çıkışına izin verilecek. Bitki karantina sistemi işleyişi, Rus uzmanlar tarafından algılandıktan sonra iki ülke arasında ortak bir sistem belirlenecek ve yaş meyve sebze ticareti daha düzenli hale getirilecek." Yasağın siyasi nedenler ile iki ülke arasındaki iletişim eksikliğinden kaynaklandığını iddia eden Gürdoğan, "Bu ve benzer olumsuzlukları yaşamamak için Türkiye AB dışında alternatif pazarlar ve ikili ekonomik ilişkilere yönelmeli ve geliştirmelidir" diye konuştu. 
     
     "EĞİTİM ŞART..." 

     Ahmet Hamdi Gürdoğan, Rusya Federasyonu'nun koyduğu yasak ve yaşanan sorunlardan ders alınması gerektiğini işaret ederek, şöyle dedi 
     "İhracatta sorun yaşamamak için ilgili çevrelerin eğitilmesi kaçınılmaz hale gelmiştir. Üreticisinden ihracatçısına kadar tüm kesimlerin Rusya Federasyonu zirai karantina etmenleri, ihracatta sorun olan hastalıklar, böcekler ile bu ülkeye giden yaş meyve ve sebzelerde zirai karantina kontrolleri, bitki sağlık sertifikası düzenlemesi, numune alma yöntemleri gibi konularda eğitilmesi şarttır. Rusya Federasyonu'na ihracatı daha da artırarak, açığı kapatacağımıza inanıyorum." 

     
</TEXT>
</DOC>
