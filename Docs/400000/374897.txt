<DOC>
<DOCNO> 374897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/ekonomi/eko02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alacak satışına, en yüksek teklif Lehman Brothers - Finansbank'tan 
</HEADLINE>
<TEXT>


TMSF, batık bankaların alacaklarından kaynaklanan 1 milyar dolarlık alacağı için ihaleye çıktı. En yüksek teklifi, '159 milyon dolar peşin, tahsilattan da yüzde 42 pay' ile Lehman Brothers - Finansbank Konsorsiyumu yaptı 

Nedim Şener 

Tasarruf Mevduatı Sigorta Fonu'nun TMSF , batık bankaların kredilerinden kaynaklanan alacakları için çıktığı 'alacak satışı ihalesi'ne en yüksek teklifi, '159 milyon dolar nakit, tahsilattan yüzde 42 pay' teklif eden Lehman Brothers ile Hüsnü Özyeğin'in bankası Finansbank konsorsiyum verdi. Toplam 1 milyar dolarlık alacağını satışa çıkartan TMSF böylece nakit ve yüzde 42 tahsilattan pay oranıyla 500 milyan dolarlık gelir elde edecek. 
Uzmanların 'büyük başarı' olarak gördüğü ihalede dört katılımcı yarıştı. Dün gerçekleştirilen ihaleye Lehman Brothers-Finansbank konsorsiyumu yanında, TSKB-Merrill Lynch, Credit Suisse Bank-First Boston Bank ve Goldman Sachs teklif verdi. 
Goldman Sachs, ihalede en iyi ikinci teklif '153 milyon dolar nakit, yüzde 42 tahsilattan pay' veren kuruluş oldu. Üçüncü en iyi teklif TSKB ve Merrill Lynch'ten geldi. Bu grup, nakit olarak 152 milyon dolar ve yüzde 40 tahsilattan pay önerdi. 

Fon Kurulu karar verecek 
Credit Suisse ile First Boston Bank'ın ikilisi ise 151 milyon dolar nakit ve yüzde 38 tahsilattan pay teklifi ile dördüncü sırada yer aldı. 
Toplam 1 milyar dolar tutarında olan 350 adet firmaya ilişkin bin 750 kredi dosyasının tahsilatını öngören ihalede son sözü TMSF Fon Kurulu verecek. İhale Fon Kurulu'nun vereceği karar ile kesinleşecek. 
TMSF'nin hasılat paylaşım yöntemiyle gerçekleştirdiği ihale sonrası Fon'un da hissedar olacağı bir Varlık Yönetim Şirketi VYŞ kurulacak. TMSF ihaleyi alan gruptan nakit teklifini tahsil ederken, VYŞ aracılığı ile yapılan tahsilatlardan da pay alacak. 
TMSF, 23 Ağustos 2004'te toplam tutarı yaklaşık olarak 222,8 milyon dolar tutarındaki alacağı, Deutsche Bank grubu tarafından kurulan Bebek Varlık Yönetim A.Ş'ye 22.5 milyon dolara satmıştı. 

İhaleye dört grup katıldı Teklif sahibi Nakit Tahsilattan pay Lehman Brothers-Finansbank 159 milyon dolar Yüzde 42 Goldman Sachs 153 milyon dolar Yüzde 42 TSKB-Merrill Lynch 152 Yüzde 40 Credit Suisse-First Boston Bank 151 milyon dolar Yüzde 38 



</TEXT>
</DOC>
