<DOC>
<DOCNO> 369211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun20.html </URL>
<DATE> 2005/08/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Belçika'da yılan korkusu... 
</HEADLINE>
<TEXT>

     Belçika'nın Charleroi kentinde, kaldırımda yürürken bir piton yılanıyla karşılaşan bir kişi, korkudan bayıldı. 
     Sahibi tarafından terk edildiği sanılan, boyu bir metreyi geçen yılanın itfaiye ekiplerince etkisiz hale getirilerek, yabani hayvalarla ilgilenen bir sivil toplum örgütüne teslim edildiği bildirildi. 
     Charleroi İtfaiye Müdürlüğü, bu tür olayların sık yaşandığını, son bir haftada sokak ve caddelerde 3 yılan bulunduğunu, itfaiye ekiplerinin bu alanda deneyim kazandıklarını belirtti. 
     Belçika'da her yıl 100 bin sürüngenin satıldığı, yılan ve timsah gibi sürüngenlere büyük ilgi gösteren Belçikalıların ucuz fiyatlara satın aldıkları bu hayvanları daha sonra terk etmek zorunda kaldıkları belirtiliyor. 
     Charleroi kentinde yılan korkusuyla bayılan Belçikalı'nın sağlık durumunun iyi olduğu, piton yılanının da ''sağlıklı ve keyifli gözüktüğü'' bildirildi. 
     
</TEXT>
</DOC>
