<DOC>
<DOCNO> 385379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/spo05.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman ara bozulmasın 
</HEADLINE>
<TEXT>


Alman Futbol Federasyonu'nun, Türkiye'ye karşı olan Merkel'in iktidarı ele geçirme olasılığı nedeniyle, ülkedeki seçimler öncesi gelecek tepkileri yumuşatmak için Ay-Yıldızlı ekibe maç teklif ettiği ortaya çıktı 

HALİL ÖZER 


Türkiye ile Almanya arasında yapılan Atatürk Olimpiyat Stadı'ndaki mücadelenin, boyutlarının sadece futbolla sınırlı kalmadığı ortaya çıktı. Almanlar'ın, haziran ayı içerisinde getirdikleri maç teklifinde politik manevranın olduğu açık açık ifade edildi. Almanya'daki seçimler öncesinde yapılan bu teklifin, Türkiye'yi AB'de istemeyen Hristiyan Birlik Partisi'nin iktidara gelmesi halinde oluşacak tepkinin yumuşatılması için yapıldığı belirtildi. 
Alman Futbol Federasyonu'nun Türkiye Futbol Federasyonu ile yaptığı görüşmede konuk ekibin yöneticilerinin şu ifadeleri kullandığı bildirildi 
"Önümüzde bir seçim var. Burada, Angela Merkel'in başında bulunduğu parti büyük olasılıkla iktidar olacak. Bu durum belki Türkler arasında tepki oluşturacak. Dolayısıyla bu tepkilerden sadece Merkel değil, tüm Almanya nasibini alacak. Biz, sizleri çok seviyoruz. Eğer politikada bu durum gerçekleşirse, maç seçim sonrası oynanacağından belki tepkiler yumuşayabilir". 
Ancak 18 Eylül seçimlerinde Merkel'in partisi birinci olmasına rağmen, hükümet kurmak için yeterli oyu sağlayamadı. Bu nedenle büyük olasılıkla Sosyal Demokrat Parti lideri Schröder, kuracağı koalisyonla yeniden başbakan seçilecek. Böylece Alman Futbol Federasyonu'nun aldığı önleme gerek kalmamış oldu. 

Gurbetçilerimiz kıymete bindi 

Alman İçişleri Bakanı, Nuri, Halil ve Hamit'in Türk Milli Takımı'nda oynamalarına çok üzüldü 

Kaiserslautern'de oynayan Halil Altıntop ile Dortmund'da forma giyen 17 yaşındaki Nuri'nin golleri Almanya'yı şoke etti. Maçı, Türkiye Futbol Federasyonu Başkanı Levent Bıçakcı ile birlikte izleyen Almanya İçişleri Bakanı Otto Schily ile Futbol Federasyonu Başkanı Maier Vorfelder, bundan böyle Türk futbolcuların Alman Milli Takımı'nda oynamaları için büyük çaba harcayacaklarını söyledi. 
Bıçakcı ile maç sırasında sohbet eden Schily ve Vorfelder artık Alman gençlerinin buz hokeyi gibi farklı sporlara eğildiğini ve futbola ilgi göstermediği belirterek, "Bu yüzden Türk gençleri büyük potansiyel. Zaten Nuri'yi kaptırdık. Bari diğerlerini kaptırmayalım" dediler. 
Bakan Schilly sözlerine şöyle devam etti "Ben şunu anlayamıyorum. Bu çocuklar bizim ülkemizde doğuyorlar. Almancayı çok iyi konuşuyorlar. Aileleri bizim ülkemizde para kazanıyor. Futbolu bizde öğreniyorlar. Yetişiyorlar. Bizde okuyorlar. Ama sonra Türk Milli Takımı'nı tercih ediyorlar. Bu çok ilginç bir durum." Vorfelder ise Bıçakcı'yı Nuri konusunda tebrik ederken, "Milli takımınız çok büyük bir yıldız kazandı. Onun Almanya'da oynamasını isterdik. Ama olmadı" dedi. 
Bıçakcı, Almanlar'ın bundan sonra ülkelerinde gurbetçi gençlerimizi milli takımlarına kazandırmak için yapacakları çalışmalar nedeniyle, kendi federasyonlarının da daha araştırmacı ve dikkatli olacaklarına dikkat çekti. 

Alpay'ı tanımadı 

Türkiye - Almanya milli maçının VIP tribününde ilginç bir Alpay diyaloğu yaşandı. Karşılaşmanın ilk yarısında tecrübeli savunma oyuncusunun iyi futbolundan etkilenen Almanya Futbol Federasyonu Başkanı Maier Vorfelder yanında oturan Türkiye Futbol Federasyonu Başkanı Levent Bıçakcı'ya dönerek, "Bu kim Nerede oynuyor " diye sordu. 
Başkan Bıçakcı ise bu soruya gülümseyerek yanıt verirken, "Onun ismi Alpay. Bundesliga'da Alman Ligi Köln takımında oynuyor" dedi. Alman başkan, Bıçakcı'nın yanıtı karşısında şaşkınlığını saklayamadı. 

Çalışıp gittiler 

Alman Milli Takımı, dün Ali Sami Yen Stadı'nda yenilenme çalışmasını yaptı, daha sonra Lufthansa Havayolları'na ait tarifeli seferle ülkesine gitti. 90 dakika forma giyenler sadece koşu yaparken, diğer isimler ise koşunun ardından top kontrolü, yan toplardan gol varyasyonları ile şut çalıştı. Antrenmanda, Teknik Direktör Klinsmann'ın neşeli tavrı dikkatlerden kaçmadı. 

Türkçe 'Kutlarız' dediler 

Millilerimizin 2-1'lik zaferi, Alman basınının başlık ve haberlerine Türkçe sözlerle yansıdı 

Milli Takımımız'ın Almanya karşısındaki zaferi, Alman gazetelerinde Türkçe başlıklarla yankı buldu. Gazeteler, haberlerini bile Türkçe yazdı. 
Kendi takımlarını eleştiren Bild am Sonntag Gazetesi, Türkçe olarak, "Galibiyetinizi kutlarız" başlığıyla 1. sayfadan kullandığı haberde, yine Türkçe şu ifadeler yer aldı 
"Türkiye, 3 kez Dünya Şampiyonu olmuş Almanya Milli Takımı'ndan daha başarılıydı, tebrikler. Almanya'daki Dünya Kupası'nda Türk Milli Takımı'nın da yerini almasını içtenlikle diliyoruz." 
Bild'in spor sayfasında da, "Neden böyle kötüyüz Klinsmann " ve "Vahşi skor 2-1" başlıkları kullanıldı. 
Berliner Morgenpost Gazetesi de başlığında, "Boğaziçi'nde yaratıcısız oyun" başlığı kullanıldı. Gazete, Almanya'nın tarihindeki en kötü dönemlerinden birini yaşadığını vurgulayarak, Teknik Direktör Jürgen Klinsmann'ın maç sırasında çok sinirlendiğini yazdı. 


</TEXT>
</DOC>
