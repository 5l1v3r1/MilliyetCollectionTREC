<DOC>
<DOCNO> 393153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur03.html </URL>
<DATE> 2005/11/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Manisa Fenerium'da bomba paniği 
</HEADLINE>
<TEXT>

     
     Ertan KORKMAZ MANİSA, DHA 
     
MANİSA kent merkezinde Fenerium Mağazası’nın yanına bırakılan çanta, hareketli dakikaların yaşanmasına neden oldu. kuşku üzerine fünye ile patlatılan çanta boş çıktı. 
     Bugün saat 17.50 sıralarında, Doğu Caddesi Beyaz Fil İşhanı'nın giriş katındaki Fenerium Mağazası’nın yanında, vitrininin duvarla birleştiği yerde bond tipi çantayı fark eden vatandaşlar, şüphelenip, polise haber verdi. Olay yerine gelen polis ekipleri, çantanın bulunduğu alanı boşaltarak bomba uzmanlarını çağırdı. Cadde trafiğe kapatılırken, çevik kuvvet görevlileri de işhanı çevresinde güvenlik önlemi alarak meraklı vatandaşları bölgeden uzaklaştırdı. 
     Özel giysili bomba imha uzmanı, olay yerine gelerek şüpheli çantayı önce basınçlı su sıkan aletle patlatmayı denedi. Mekanizmanın çalışmaması üzerine bu kez çanta fünye ile patlatıldı. Çantanın boş olduğu belirlenince, Doğu Caddesi yeniden trafiğe açıldı. 
     
</TEXT>
</DOC>
