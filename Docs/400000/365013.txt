<DOC>
<DOCNO> 365013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun41.html </URL>
<DATE> 2005/07/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
KKTC Başbakanı Soyer "Birbirimize taviz vermekten korkuyoruz" 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Ferdi Sabit Soyer, "Kıbrıs’ın Avrupa Birliği AB üyeliği konusunda egemenliği AB’ye vermekten korkmadıklarını" ifade ederek, "Ama şimdi Kıbrıslılar olarak birbirimize taviz vermekten korkuyoruz" dedi. 
     Soyer başkanlığındaki CTP heyeti, Rum kesimindeki ana muhalefet Demokratik Seferberlik Partisi’ni DİSİ ziyaret ederek, Parti Genel Başkanı Nikos Anastasiadis başkanlığındaki heyetle görüştü. 
     Görüşmenin ardından Soyer ve Anastasidis, ortak basın toplantısı düzenledi. Ferdi Sabit Soyer, 2004’de çözüme çok yaklaşıldığını ifade ederek, adadaki mevcut durumun "pek de iç açıcı olmadığını" söyledi. 
     Soyer, "CTP ve DİSİ gibi Kıbrıs’ı seven partilerin umudunu yitirmeyerek ve mutlaka bir çözüm yolu bularak, adada yeniden birleşmeyi sağlayacağına inandığını" belirtti. 
     "İki taraf arasında uçurumlar bulunduğunu söyleyen bazı Türk ve Rum politikacılarının bu duruma sevindiğini" söyleyen Soyer, "Yunanistan’daki Kolent Boğazı’na ve İstanbul’daki Boğaz’a baksınlar, oralarda köprüler kurulduğuna göre biz de iki toplum arasında bu köprüleri kuracağız. Çünkü bu ülkeyi çok seviyoruz ve bu ülkede barışın hakim olmasını istiyoruz" dedi. 
     
     "EN DENGELİ PLAN" 
     Başbakan Soyer, bir Rum gazetecinin, "Annan Planı’nda Kıbrıslı Rumların sıkıntı duyduğu konuları değiştirme yönünde işbirliğine gidecek misiniz, yoksa Rumların ’hayır’ı arkasına saklanarak taksimi gerçekleştireceğinize mi inanıyorsunuz " sorusuna karşılık, "Annan Planı’nın Kıbrıs’ın gördüğü en dengeli planlardan biri olduğunu" söyledi. Soyer, "planın Rum tarafında Kıbrıslı Türklere fayda sağlayan, Türk tarafında ise Kıbrıslı Rumlara hizmet eden ve Türkleri basit vatandaş haline getiren bir plan gibi gösterildiğini" belirtti. 
     Soyer, "plana göre 55 bin Kıbrıslı Türkün, 1974’ten sonra yerleştiği yerleri terk etmek zorunda kalacağını bile bile bu bölgelerde oturan insanların yüzde 85 gibi bir oranla plana ’evet" dediğini ve bu insanların yüzde 58’inin de hem 1963, hem 1974’te iki kez göçmen olmuş insanlar olduklarına" dikkat çekerek, "Kıbrıslı Türklerin bunu çözüm ve barış için kabul ettiğini" ifade etti. 
     
     "BİZ EGEMENLİĞİ AB’YE VERMEKTEN KORKMADIK" 
     Başbakan Soyer şöyle devam etti 
     "Kıbrıs’ın AB üyeliği konusunda biz egemenliği AB’ye vermekten korkmadık, ama şimdi Kıbrıslılar olarak birbirimize taviz vermekten korkuyoruz, ki bu tavizlerin çoğu da Kıbrıs’ta kalacak. Bu tavizler bize geleceği sağlayacak. Yiyeceğimiz domates ve hıyarın standardının bile AB ilkelerine göre dizilmesi ve düzenlenmesini kabul ettiğimize göre, birbirimize neden taviz vermeyerek ortak bir gelecek kurmayalım " "Annan Planı’nı ’temel’ olarak kabul ettiklerini fakat ’referans’ olarak kabul etmediklerini, halkın ’evet’ dediğini, ’evet’i bozmayacak konuları görüşmeye hazır olduklarını" ifade eden Soyer, bunun için de Rum yönetimi lideri Tasos Papadopulos’un istek listesini BM Genel Sekreteri’ne iletmesini beklediklerini söyledi. Soyer, "Kıbrıs’ın ’Euro-Taksim’e çok yakın olduğunu" belirtti. 
     DİSİ Başkanı Nikos Anastasiadis de, ileride iki partinin daha iyi ilişkiler kurabilmesi için iki komite kurulacağını ve bu komitelerin sorunların aşılabilmesine yardımcı olacağını kaydetti. 
     "Kıbrıs’ta her iki taraf için de zamanın iyiye doğru akmadığını" savunan Anastasiades, sadece CTP ile değil diğer partilerle de diyalogu devam ettireceklerini söyledi. 
     
</TEXT>
</DOC>
