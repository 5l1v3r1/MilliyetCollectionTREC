<DOC>
<DOCNO> 364123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo11.html </URL>
<DATE> 2005/07/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Mehmet Okur Hedefim All Star oyuncusu olmak 
</HEADLINE>
<TEXT>

     ABD Profesyonel Basketbol Ligi NBA takımlarından Utah Jazz'da forma giyen milli basketbolcu Mehmet Okur, Türkiye'yi en iyi şekilde temsil etmek istediğini ve tüm çalışmalarını bu yönde sürdürdüğünü söyledi. 
     Yeni sezon öncesi kondisyon çalışmalarına İstanbul'da devam eden Mehmet Okur, Belgrad Ormanı'nda yaptığı çalışma sonrası gazetecilerin sorularını yanıtladı. Yaklaşık 2 aydır hazırlıklarının devam ettiğini vurgulayan Okur, ''Akdeniz Oyunları öncesi milli takımla iki hafta çalıştım. Kısa bir tatilin ardından arkadaşım Kerem Gönlüm ve kondisyonerimle birlikte çalışmalara devam ettik'' dedi. 
     Hedeflerinin büyüdüğünü ve bunun için de daha fazla çalışması gerektiğini ifade eden milli basketbolcu, ''Hedefim All Star oyuncusu olabilmek. Türkiye'yi orada en iyi şekilde temsil edebilmek istiyorum. Tüm çalışmalarım bu yönde'' diye konuştu. 
     Türkiye'nin ikinci olduğu 22. Avrupa Genç Erkekler Basketbol Şampiyonası konusunda da görüşlerini açıklayan Mehmet Okur, ''Aslında maça iyi başlamıştık, ama seyirci avantajı ve tecrübe Sırbistan-Karadağ'ın maçı almasını sağladı'' yorumunda bulundu. 
     Şampiyonanın, genç basketbolcular için iyi bir tecrübe olduğunu anlatan Okur, kendilerini geliştirip ligde de iyi bir performans sergilemeleri halinde, bu oyuncuların A Milli Takım'ın yeni yıldız adayları olacağı şeklinde görüş belirtti. 
     
</TEXT>
</DOC>
