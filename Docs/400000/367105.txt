<DOC>
<DOCNO> 367105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur10.html </URL>
<DATE> 2005/08/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cerrah Pendik'teki patlama için "Mutlaka terördür" deme imkanım yok 
</HEADLINE>
<TEXT>

     İstanbul Emniyet Müdürü Celalettin Cerrah, Pendik’teki patlamanın nedenine ilişkin olarak aldığı ilk bilgilere göre terör ihtimalinin gözükmediğini bildirdi. 
     Cerrah, olay yerindeki incelemesinin ardından yaptığı açıklamada, patlamanın duyulmasından sonra polis ekiplerinin bölgeye geldiğini belirterek, "Ekiplerimizin çalışmaları sürüyor. Maddenin ne olduğunu bilmiyoruz. Arabanın benzin deposunda mı meydana geldi, yoksa araçlarda kullanılan LPG tüpünde mi ... Tabii başka maddeden mi meydana geldiği konusunda çalışmalar yapılıyor" dedi. 
     Olayda 2 kişinin hayatını kaybettiğini ve 4 kişinin de yaralandığını kaydeden Cerrah, olay yerinde uzman ekiplerce yürütülen incelemelerin sonuçlandırılmasından sonra patlama nedeninin belirlenebileceğini bildirdi. 
     Cerrah, bir gazetecinin, "patlayıcı madde izine rastlanıp rastlanmadığına" ilişkin sorusuna, "Arkadaşlarımız çalışıyor. 
     Toplanan malzemelerin laboratuvara gidip incelenmesinden sonra bir şey söylemek lazım. Ama patlayıcı şudur, var mıdır, yok mudur ... Elde kesin bir delil yok şu anda" yanıtını verdi. 
     "Herhangi bir hedef söz konusu mu " şeklindeki bir soru üzerine de Cerrah, bölgenin hedef olması için seçilebilecek bir nokta olmadığını söyledi. 
     Celalettin Cerrah, terör ihtimaline ilişkin soru üzerine de, "Şu anda, mutlaka terördür deme imkanım yok. Bir sonuç olması lazım ki bunu söyleyebileyim, ama gözükmüyor. İlk aldığım bilgilerde terör ihtimali gözükmüyor, ama arkadaşlarımız çalışıyor" dedi. 
     Cerrah ayrıca, çevredeki çok sayıda binanın camlarının kırılmasına yol açan patlama sonucu 4’ü ağır olmak üzere 9 araçta hasar meydana geldiğini de sözlerine ekledi. 
     Bu arada, olayda ölen iki kişinin cenazeleri otopsi yapılmak üzere Adli Tıp Kurumu morguna kaldırıldı. 
     Polisin olay yerindeki incelemeleri sürüyor. 
     
</TEXT>
</DOC>
