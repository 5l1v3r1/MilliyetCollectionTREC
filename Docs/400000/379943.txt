<DOC>
<DOCNO> 379943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko20.html </URL>
<DATE> 2005/09/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Volkswagen Türkiye pazarı Avrupa'daki en büyük ihracat pazarımız 
</HEADLINE>
<TEXT>

     Volkswagen VW Ticari Araçlar Marka Yönetim Kurulu Başkanı Bernd Wiedemann, Türkiye pazarının kendileri için Avrupa'daki en büyük ihracat pazarı olduğunu söyledi. 
     Wiedemann, Frankfurt kentindeki Uluslararası Otomobil Fuarı'nda IAA Türk basın mensuplarına yaptığı açıklamada, ''Türkiye pazarı Avrupa'daki en büyük ihracat pazarımız. Bu pazarda elde ettiğimiz gelişmeler çok sevindirici. Türkiye pazarının önemi bizim için çok büyük'' dedi. 
     Türkiye dışında Almanya'da yaşayan Türkleri de önemsediklerini ifade eden Wiedemann, ''Almanya'daki Türkler için de özel çalışmalar yapıyoruz'' diye konuştu. 
     Wiedemann, VW Ticari Araç olarak hedeflerinin, 2006 yılında da karlı büyümeyi sürdürmek olduğunu belirterek, ''Yeni pazarlara girmek istiyoruz. IAA'da ise özellikler gazla çalışan otomobiller konusunda yeni açılımlar peşindeyiz'' dedi. 
     Volkswagen fuarda, piyasaya sürdüğü 3 yeni ticari aracın tanıtımını da yaptı. VW Ticari Araç Bölümü Etnik Pazarlama Sorumlusu Bünyamin Varol, ''Caddy Ecofuel'' adlı ticari aracın doğal gazla çalıştığını belirterek, bu aracın 26 kilogram gazla 450 km. yol katettiğini ve önemli bir yakıt tasarrufu sağladığını söyledi. 
     Varol, diğer yeni model ''Caddy Colour Concept'' marka aracın ise, genç ailelere göre tasarlanmış Kompakt-Van tipi bir ticari araç olduğunu ifade etti. 
     VW'nin piyasaya sürdüğü 3. yeni aracın ise ''Multivan Sport Edition'' olduğunu kaydeden Varol, sportif görünüşlü bu aracın hem ailelere yönelik hem de ticari amaçlı olarak kullanılabileceğini sözlerine ekledi. 
     Dünyadaki en büyük otomobil fuarlarından biri olan 61. IAA fuarına yaklaşık 500 firma katılıyor. 
     80 yeni aracın ilk kez ziyaretçilerin beğenisine sunulduğu fuar, 25 Eylül'e kadar açık kalacak. 
     
</TEXT>
</DOC>
