<DOC>
<DOCNO> 377167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur59.html </URL>
<DATE> 2005/09/09/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Özel yetenek sınavında usulsüzlük iddiası... 
</HEADLINE>
<TEXT>

     Kocaeli Üniversitesi KOÜ Beden Eğitimi ve Spor Yüksek Okulu’nda BESYO özel yetenek sınavına giren yaklaşık 20 kişi, sınavda usulsüzlük yapıldığı iddiasıyla Cumhuriyet Savcılığı’na suç duyurusunda bulundu. 
     AA muhabirinin edindiği bilgiye, özel yetenek sınavına giren yaklaşık 20 kişilik grup, Kocaeli Adliyesi’ne gelerek, YÖK’ün ve ÖSYM’nin belirlediği ilgili sınav katsayıları üzerinden hesaplama yapılmadığı ve bazı adayların sınav puanlarının yükseltildiği iddiasıyla KOÜ BESYO yöneticileri hakkında Kocaeli Cumhuriyet Başsavcılığı’na suç duyurusunda bulundu. 
     Adliye çıkışında grup adına açıklama yapan Ufuk Ataman, KOÜ BESYO’nun 2005-2006 öğretim yılı özel yetenek sınavına giren bazı öğrencilerin ÖSS puanlarının yükseltilerek, bu öğrencilere avantaj sağlandığını iddia etti. 
     Yetenek değerlendirilmesinin yapıldığı koordinasyon parkurunda başarısız sonuçlar alan adayların, sınavda başarılı olduğunu göstermek amacıyla ÖSS puanlarında oynama yapıldığını savunan Ataman, burada sınava giren 2 bin 500 öğrenciye haksızlık yapıldığını öne sürdü. 
     Ataman, şunları kaydetti 
     "Bu öğrencilerin, BESYO’nun sınav değerlendirmesinde kullandığı ÖSS ham puanı ile ÖSYM’nin açıkladığı gerçek ÖSS puanları arasında 10-20 puan fark var. Biz bunun, koordinasyon parkurundaki başarısız 
     sonuçları örtmek için yapıldığını ve birkaç öğrenciyle sınırlı olmadığını düşünüyoruz. Bu sınavın iptali ve mağduriyetimizin giderilmesi için tüm yollara başvuracağız." Kocaeli Üniversitesi Rektörü Prof. Dr. Baki Komsuoğlu da AA muhabirine, konuyla ilgili inceleme başlatıldığını söyledi. Bazı teknik hatalardan dolayı birkaç yanlış hesaplama ve yerleştirme olabileceğini ifade eden Komsuoğlu, "Bunlar yapılan itiraz doğrultusunda düzeltilir. Eğer ortada bir mağduriyet varsa giderilecektir" diye konuştu. 
     
</TEXT>
</DOC>
