<DOC>
<DOCNO> 381232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur24.html </URL>
<DATE> 2005/09/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ölümüne kapkaç 
</HEADLINE>
<TEXT>

     Turaç TOP- Bahri KARATAŞ İZMİR, DHA 

İZMİR'de, üniversite öğrencisi 18 yaşındaki S.T.'nin cep telefonunu kapıp hızla kaçmaya çalışan motosikletli iki kapkaççı, direksiyon kontrolünü yitirince karşı yönden gelen ciple çarpıştı. Çarpışmanın etkisiyle motosikletten fırlayan kimliği belirsiz kapkaççılardan biri ölürken, ağır yaralanan diğeri hastaneye kaldırıldı. 
     Olay, bugün saat 10.00 sıralarında Buca İlçesi Onat Caddesi 87 numara önünde meydana geldi. Dokuz Eylül Üniversitesi Turizm ve Otelcilik Meslek Yüksekokulu 1'inci sınıf öğrencisi S.T., Buca Anadolu Lisesi'nde okuyan kardeşinin veli toplantısına gitmek için yola çıktı. S.T. yolda yürürken çalan cep telefonunu açıp konuşarak yoluna devam etti. Bu sırada, genç kızı, plakasız motosikletle takip eden 20-22 yaşlarındaki kimliği belirsiz iki kapkaççıdan biri, arkadan yaklaştıkları S.T.'nin elindeki telefonu kaptı. İddiaya göre, genç kızın çığlıkları üzerine paniğe kapılan ve arkalarına bakarak son hızla kaçmaya çalışan kapkaççıların motosikleti kontrolden çıktı. Karşı yönden gelen galerici Muammer Türker'in 30 kullandığı 34 JA 584 plakalı ciple çarpıştı. 
     
     BİRİ OLAY YERİNDE ÖLDÜ 

     Motosikletin parçalandığı kazada, çarpışmanın etkisiyle cipin ön camına vurup havaya fırlayan kapkaççılardan biri, yaklaşık üç metre ileride düştüğü yerde can verdi. Ağır yaralanan diğer kapkaççı ise çevredekilerin yardımıyla Buca Seyfi Demirsoy Devlet Hastanesi'ne kaldırıldı. Yoğun Bakım Ünitesi'nde tedaviye alınan kimliği belirsiz diğer kişinin durumunun ağır olduğu belirtildi. 
     Soruşturma başlatan polis, cip sürücüsü Türker'i gözaltına aldı. Türker'in polise verdiği ifadede, yokuş yukarı çıkarken, motosikletli iki kişinin yalpayarak geldiğini, direksiyonu kırmasına rağmen çarpışmaya engel olamadığını söylediği öğrenildi. 
     
     ŞOK GEÇİRDİ 

     Olayın etkisiyle şok yaşayıp gözyaşlarına boğulan üniversite öğrencisi S.T. götürüldüğü karakolda polisler tarafından güçlükle sakinleştirildi. Yaşadığı olayın şaşkınlığı içinde yere düşen cep telefonunu geri alan S.T. Arkamdan gelen biri cep telefonumu elimden aldı. Vermemeye çalıştım ancak neredeyse kolumu kıracaktı. Kapkaççıların, hızla kaçmaya çalıştıkları motosikletle, karşıdan gelen ciple çarpıştıklarını, ardından da kanlar içinde yerde gördüm'' dedi. 
     
     KİMLİKLERİ ARAŞTIRILIYOR 

     Kazanın ardından polis, üzerlerinden kimlik çıkmayan kapkaççıların isimlerini belirlemek için harekete geçti. Kapkaççılardan alınan parmak izlerinin, sabıkalı arşivindeki parmak izleriyle karşılaştırılacağı bu şekilde kimliklerine ulaşılmasına çalışılacağı belirtildi. Polis, plakasız ve trafik tescil kaydı bulunmadığı anlaşılan motosikletin çalıntı olabileceği ihtimali üzerinde de durulduğunu bildirdi. 
     
</TEXT>
</DOC>
