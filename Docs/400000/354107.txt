<DOC>
<DOCNO> 354107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur12.html </URL>
<DATE> 2005/06/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bilimsel kazıya anten engeli 
</HEADLINE>
<TEXT>

     Almanya'ın Münster Üniversitesi Öğretim Üyesi Prof. Dr. Engelbert Wınter, kazı çalışmalarına engel oluşturan ve sit alanına kurulu bulunan radyo-tv verici istasyonlarının mahkeme kararına rağmen kaldırılamamasına bir anlam veremediğini söyledi. 
     Dülükbaba Antik Kenti'ndeki kazı ekibine başkanlık eden Prof. Dr. Wınter, 2 yıldır yaptıkları kazı çalışmalarında önemli sayılacak tarihi eserleri gün yüzüne çıkardıklarını ve bölgenin, çok eski bir ticaret merkezi olduğunu belirlediklerini ifade etti. 
     Prof. Dr. Wınter, kazı bölgesinin, uzaydan fotoğrafını da çektirdiklerini, ayrıntılı bir şekilde incelenen fotoğrafların da çok geniş bir alana yayılan antik kentin, önemli bir ticaret merkez olduğunu ortaya koyduğunu belirtti. 
     Almanya da, faaliyet gösteren ''Tarih Koruma Vakfı'' başta olmak üzere bir çok sivil toplum örgütünden kazı çalışmaları için maddi destek aldıklarını kaydeden Prof. Dr. Wınter, şöyle konuştu 
     ''İki yıldır Almanya'dan Gaziantep'e gelip kazı çalışması yapıyoruz. Bu kazı ekibinde Fransız, Alman ve İsveçli arkeologlar görev yapıyor. Biz yabancı bilim adamları olarak gelip burada binlerce yıllık tarihi eserleri ortaya çıkarmaya çalışırken, bu çalışmalarımıza Türkiye'den gerekli desteği bulamıyoruz. Ancak, kazı ekibimize Gaziantep'te faaliyet gösteren bir kaç özel firma katkı sağlıyor. Örneğin, Dülükbaba tepesinde kazı çalışmalarının ortasında kalan ve Kültür ve Turzim Bakanlığı tarafından 1997 yılında sit alanı ilan edilen bölgedeki, televizyon ve radyo vericilerinin kaldırılması için verilen mahkeme kararı, Yargıtay tarafından da onanmasına rağmen hala kaldırılmamış olması düşündürücü. Bu sorunu bir kaç kez ilgililere iletmemize rağmen hala söz konusu antenler yerlerinde duruyor. Kazı çalışmalarına engel oluşturan ve sit alanına kurulu bulunan radyo-tv verici istasyonlarının mahkeme kararına rağmen kaldırılamamasını anlayamıyorum.'' Winter, Dülükbaba Antik Kenti'nde 2005 yılı kazı çalışmalarının Eylül ayının ilk haftasında başlayacağını kaydederek, sözlerini şöyle sürdürdü 
     ''Gaziantep Müze Müdürlüğü, 2003 yılında bazı resmi kurumlar ile özel radyo ve televizyon vericilerinin kaldırılması için ilgili mahkemelerde davalar açtı ve bu davalar Müze Müdürlüğü lehine sonuçlandı. Bizim isteğimiz, kazı çalışmaları başlamadan bölgede bulunan söz konusu antenlerin kaldırılması. 
     Eğer, bu gerçekleşir ise kazı çalışmalarımızı çok daha sağlıklı yapıp, daha kısa sürede sonuç alacağız. Aksi takdirde ise çalışmalarımız aksayacak ve hedeflediğimiz süreden çok daha fazla zaman alacak. Hatta, kazı çalışmalarımızın durmasına ve yarım kalmasına da neden olabilecek.'' Prof. Dr. Winter, antenlerin kaldırılması için tüm yetkililerden yardım beklediklerini de sözlerine ekledi. 
     
</TEXT>
</DOC>
