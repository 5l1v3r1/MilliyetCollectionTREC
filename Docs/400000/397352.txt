<DOC>
<DOCNO> 397352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy11.html </URL>
<DATE> 2005/11/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan, İtalyan işadamlarıyla buluştu 
</HEADLINE>
<TEXT>

     Başbakan Recep Tayyip Erdoğan, "Artık karanlık eşikleri aşmış bir Türkiye var. Bu noktadan geriye dönüş söz konusu değildir" dedi. 
     Başbakan Erdoğan, İtalyan işadamlarıyla sabah kahvaltısında bir araya geldi. Başbakanlık Resmi Konutu’ndaki çalışma kahvaltısına Türkiye kanadından Devlet Bakanı Kürşad Tüzmen, Enerji ve Tabii Kaynaklar Bakanı Hilmi Güler, Maliye Bakanı Kemal Unakıtan, Bayındırlık ve İskan Bakanı Faruk Nafiz Özak, Sanayi ve Ticaret Bakanı Ali Coşkun, Tarım ve Köyişleri Bakanı Mehdi Eker, Milli Savunma Bakanı Vecdi Gönül, Başbakan Erdoğan’ın Dış Politika Danışmanı İstanbul Milletvekili Egemen Bağış, Siyasi Danışmanı Adana Milletvekili Ömer Çelik, Başdanışmanı Yalçın Akdoğan ve Başbakanlık Müsteşarı Ömer Dinçer katıldı. 
     Çalışma kahvaltısına İtalya kanadından da Endüstri, Enerji ve Ticaret Bakanı Claudio Scajola ile Ferrarı, Astaldı, Enı, Pırellı, Fıat, Unıcdedıt, Abı, Alenıa Aeronautıca, Cementır, Enel, Fıncantıerı, Guzzını Illumınazıone Spa., Maıre Engınerıng, Indesıt, Menarını, Assolombarda, Confındustrıa, Telecom Italıa, Selex Communıcatıons, Confındustrıa ve Bnl şirketlerinin başkanları katıldı. 
     
     FİNAL MÜSABAKASI 
     Başbakan Erdoğan, burada yaptığı konuşmada, Türkiye’nin siyasi ve ekonomik yapısı hakkında değerlendirmelerde bulundu. 
     Erdoğan, şunları söyledi 
     "Türkiye artık Avrupa Birliği ile müzakere sürecini başlatmış bir ülkedir. Ülkemiz bir güven ve istikrar ülkesidir. Artık karanlık eşikleri aşmış bir Türkiye var. Bu noktadan geriye dönüş söz konusu değildir. Türkiye, sağlam bir zeminde yoluna devam etmektedir. 
     Şu anda sizlerle bir çalışma kahvaltısında biraraya gelmiş bulunmaktayız. Böyle bir imkanın doğmuş olması, her iki ülkenin geleceği için çok önemli. 
     1988 yılında, yani 17 yıl önce Türkiye’de 17 İtalyan şirketi 
     vardı. Yıl 2005. Bugün ise Türkiye’de 355 İtalyan şirketi var. 
     Bunların 106 tanesi son üç yıl içinde, bizim hükümetimiz döneminde geldi. Bu durum, Bizim hükümetimiz zamanında Türkiye ile İtalya arasındaki münasebetlerin ne denli sıcak duruma geldiğinin ifadesidir. 
     Şu anda özelleştirme sürecini hızlandırmış bir Türkiye var. Son 20 yılda yapılan özelleştirmeyi 1 yılda gerçekleştiren bir Türkiye var. 
     Ben adeta bu gelişmeleri birer final müsabakası olarak değerlendiriyorum." 
     
     GAP PROJESİ 
     Yaptığı konuşmada, büyüme, enflasyon ve faiz oranları ile ilgili bilgiler vererek, hükümetleri döneminde Türk ekonomisinin iyi bir noktaya geldiğini anlatan Erdoğan, bu olumlu verilerin, Türk ekonomisinin gelişme içinde olduğunu gösterdiğini söyledi. 
     Türk ekonomisinin gelişmesini, dış ticaret hacminin de gösterdiğini kaydeden Başbakan, İhracatın 2005 yılı sonunda 72 Milyar Doları aşacağını ve ithalatla birlikte 190 Milyar Dolarlık dış ticaret hacmine ulaşılacağını ifade etti. 
     Erdoğan, sözlerine şöyle devam etti 
     "Dış ticaret hacmi aleyhimize gözüküyor. İthalat ve ihracat arasındaki açığı kısa dönemde düzelteceğimize inanıyorum. İnanıyorum ki işadamlarımızın işadamlarınızla yapacağı ortak girişimler, bu süreci hızlandıracaktır. Türk ve İtalyan işadamlarının kendi ülkelerindeki yatırımlarının yanı sıra, üçüncü ülkelerde yapacakları ortak yatırımlar bu bağı güçlendirecektir. 
     Önümüzde dev bir proje olarak Güneydoğu Anadolu Projesi, GAP var. 
     GAP, dünyadaki büyük çaplı 9 proje arasında yer almaktadır. Şu anda yüzde 50’den fazla bölümü tamamlandı. Eğer ciddi kaynak akışı olursa kısa sürede bitirilebilir. Buranın en önemli özelliği enerji ve tarım. 
     Burada yapılacak bilimsel bir tarımla dünyanın beklentisi olan organik tarımdaki çok büyük adımlar burada atılabilir. 
     İtalya, Türkiye’nin ilk 3 ticari ortağından birisi. Bundan dolayı aramızdaki ilişkiler çok farklı. 
     12 Milyar dolarlık dış ticaret hacminin artacağına inanıyorum. 
     Bunu biliyorum. Artan eğilim sürüyor. 
     Otomotiv, enerji, bankacılık, finans, gıda, telekomünikasyon, ulaştırma, liman işletmeciliği konusunda cazip yatırımlar yapılacağına inanıyorum. 
     Aramızdaki güven ve istikrara dayalı bağlar, bir dayanışma anlayışı içinde, kazan-kazan felsefesiyle gerçekleşecektir." Başbakan Erdoğan, ilgili bakanları da davet ettiğini belirterek, çalışma kahvaltısına katılan bakanları da konuk heyete tek tek tanıttı. 
     
     İTALYAN BAKAN’IN SÖZLERİ 
     İtalya Endüstri, Enerji ve Ticaret Bakanı Claudio Scajola da yaptığı konuşmada, Başbakan Erdoğan’ın sözlerinin olağanüstü bir önem ve destek işareti olduğunu söyledi. 
     Scajola, şöyle konuştu 
     "Sizin de gözlemlediğiniz gibi her iki ülke arasındaki iyi ilişkiler, hükümetinizin çalışmaları sayesinde çok ileri boyuta geldi. 
     Bugünkü karşılaşmamızın Türkiye’nin AB müzakerelerinin başlamasının ardından gerçekleşmesi çok iyi oldu. Türkiye’nin, kendi normları ve makro ekonomik yapısı açısından, AB’ye tam üye olmak için çaba göstereceğine inanıyorum. Hükümetiniz, makro ekonomide, özelleştirme açısından çok büyük adımlar attı. 
     Türkiye için çok yoğun bir müzakere dönemi başlıyor. Bunun da başarıyla sonuçlanacağından eminim. Bu süreçte İtalya ve İtalya’nın tüm politik güçlerinin sizin yanınızda olacağını temin ederim." Ekonomik ve sanayi işbirliği açısından, Türkiye ve İtalya arasındaki ilişkilerin, bugün ve yarın yapılacak görüşmelerle çok daha iyi bir düzeye geleceğini belirten Scajola, "Çalışmalarımız Büyük sanayi gruplarının birlikte çalışmalarından, teknoloji transferine ve küçük ve orta ölçekli işletmelere, alt yapıdan enerji alanına kadar olumlu sonuçlar doğuracaktır" dedi. 
     
</TEXT>
</DOC>
