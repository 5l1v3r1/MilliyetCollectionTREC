<DOC>
<DOCNO> 390619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/spor/spo02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu onur Daum'un 
</HEADLINE>
<TEXT>


Alman hoca bugün Fenerbahçe'deki 100. resmi maçına çıkacak. Sarı - lacivertli ekip Daum yönetimindeki 99 maçta 68 galibiyet, 13 beraberlik, 19 yenilgi elde etti 


Fenerbahçe Teknik Direktörü Christoph Daum, Sarı - lacivertli takımın ligde bugün Gaziantepspor ile yapacağı mücadeleyle birlikte, takımının başında 100. resmi maçına çıkacak. 
2003 yılının haziran ayında göreve başlayan Alman çalıştırıcı, Fenerbahçe ile birlikte 2003 - 2004, 2004 - 2005 ve bu sezon ligde, Türkiye Kupası ve Avrupa kupalarında toplam 99 resmi maça çıktı. Sarı - lacivertliler, Daum yönetiminde 78 lig, 10 Türkiye Kupası, 9 Şampiyonlar Ligi ve 2 de UEFA Kupası maçı yaptı. Ligde 78 maçta 57 galibiyet elde eden Daum'lu Fenerbahçe 184 gol attı, 75 gol yedi. 

Fenerbahçe'deki karnesi SEZON O G B M A Y 2003-2004 Süper Lig 34 23 7 4 82 41 Tür.Kup. 4 3 - 1 10 6 2004-2005 Süper Lig 34 26 2 6 77 24 Tür.Kup. 5 3 1 1 15 10 Şam.Ligi 6 3 - 3 10 13 UEFA Kup. 2 - - 2 1 3 2005-2006 Süper Lig 10 8 2 - 25 10 Şam.Ligi 3 1 1 1 7 6 Tür.Kup. 1 1 - - 3 2 TOPLAM 99 68 13 18 230 115 

Partiye devam 

Fenerbahçe, Gaziantepspor ile bugün yapacağı karşılaşmanın hazırlıklarını dün yaptığı antrenmanla tamamlarken Sarı-Lacivertliler'in Brezilya usulü doğumgünü kutlamaları da devam etti. 1.5 saat süren idmanın bitiminde 54 yaşına giren antrenör Ronald Koch, un ve yumurtalı kutlamadan kaçmak istemesine rağmen kurtulamadı. 25 yaşına basan kaleci Volkan ile yeni yaşını yarın kutlayacak olan kaptan Ümit Özat da arkadaşları tarafından soyunma odasında un ve yumurtaya bulandı. 

Rehberg'e kınama 

Schalke 04 Başkanı Gerhard Rehberg'in İstanbul'da kötü ağırlandıkları yolundaki iddialarına Fenerbahçe Kulübü'nden yanıt geldi. Yapılan yazılı açıklamada, Schalke yöneticilerinin, maç için İstanbul'a gelişlerinden itibaren gerek Şükrü Saracoğlu Stadı'ndaki antrenmanları, gerek Faruk Ilgaz Tesisleri'nde kendilerine verilen protokol yemeği ve gerekse tüm maç organizasyonu boyunca, Türkiye'de bulunmaktan duydukları memnuniyeti dile getirdikleri, bir dost gibi karşılandıklarını ifade ettikleri kaydedildi, Rehberg'in sözlerinin hayali ve talihsiz olduğu vurgulandı. 


</TEXT>
</DOC>
