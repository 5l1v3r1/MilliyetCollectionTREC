<DOC>
<DOCNO> 357765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo07.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin şampiyon 2-1 
</HEADLINE>
<TEXT>


20 Yaşaltı Dünya Gençler Futbol Şampiyonası'nda finalde Nijerya'yı deviren Tangocular mutlu sona ulaştı. Güney Amerika temsilcisi Messi'nin her iki yarıda penaltıdan bulduğu gollerle kupaya uzandı 


Hollanda'da yapılan Dünya Gençler Futbol Şampiyonası'nın finalinde Nijerya'yı dize getiren Arjantin şampiyon oldu. 
Utrecht'teki müthiş mücadelede Güney Amerika ekibi yıldız oyuncusu Messi'nin 40. dakikada penaltıdan attığı golle ilk yarıyı 1-0 önde kapadı. 
İkinci yarıya atak başlayan Nijerya, Ogbuke'nin 53. dakikadaki vuruşuyla eşitliği sağladı. 
75. dakikada maçın orta hakemi bir kez daha penaltı noktasını gösterdi. Atışı yine Messi kullandı ve rakip ağları havalandırarak ülkesine kupayı getirdi 2-1 

Herkes onun peşinde 

Vieri'ye bir gün içinde altı takım birden talip oldu 

1999 yılında Lazio'dan Inter'e 45 milyon dolara transfer olduğunda "Bir futbolcuya bu kadar para ödenir mi " diyen Vatikan'ı bile ayağı kaldıran Christian Vieri sessiz sedasız bir şekilde Mavi - Siyahlı ekipten ayrıldı. Ancak 32 yaşındaki yıldız golcüyü kadrosuna katmak için kulüpler sıraya girdi. İngiltere'den Tottenham ve Newcastle United'ın talip olduğu İtalyan süperstarı kendi ülkesinden Juventus ile Milan, İspanya'dan ise Real Madrid'in yanısıra Sevilla istiyor. 
Ancak İtalya'dan ayrılmayı kafasına koyan Vieri'nin kesinlikle İspanya'da forma giymeyi düşündüğü bildirildi. Şu ana kadar yıldız golcüye en iyi ve ciddi teklifi yapan ekibin Sevilla olduğu öğrenildi. Ancak Sevilla'nın Şampiyonlar Ligi'ne katılamayacak olması nedeniyle Vieri'nin burada oynamaya pek olumlu yaklaşmadığı vurgulandı. 
Bu arada Chelsea'den Kezman'ı transfer eden Atletico Madrid dün de Espanyol'un golcü oyuncusu Maxi Rodrigez'i renklerine bağladı. 

Roma'nın itirazı var 

FIFA'nın bir yıl transfer yasağı koyduğu Roma, bu karara itiraz etmeye hazırlanıyor. FIFA'nın cezasını haksız bulduğunu açıklayan Sarı - Kırmızılı ekibin hakkını aramak için Uluslararası Spor Mahkemesi'ne CAS başvuracağı belirtildi. İtalya Ligi'ni geçen sezon 8. sırada bitiren ve güçlü bir kadro kurmak amacıyla transfere ağırlık veren Roma'nın bu kararla eli kolu bağlandı. 

'Barça'ya gitmiyorum' 

Arsenal'in ünlü yıldızı Thierry Henry hakkındaki transfer dedikodularına son noktayı koydu. Adı Barcelona ile anılan Fransız süperstar, İngiliz ekibinden ayrılmayı düşünmediğini söyledi. Barça Teknik Direktörü Frank Rijkaard'ın özellikle istediği 27 yaşındaki golcü, "Ben Arsenal'i ailem olarak görüyorum. Buradan gitmek gibi bir düşüncem kesinlikle yok" dedi. Henry 6 gol daha atarsa Wright'ın kulüp rekorunu kıracak. 

Brezilya üçüncü 

Dünya Gençler Futbol Şampiyonası'nın yarı finalinde, Arjantin'e yenilen Brezilya, Fas'ı 2-1'le geçerek üçüncü oldu. Sambacılar karşılaşmanın ilk yarısını Edcarlos'un kendi kalesine attığı golle 1-0 mağlup kapadı. İkinci yarıda ataklarını sıklaştıran Güney Amerika ekibi ancak 87. dakikada F.Santos ile eşitliği sağlayabildi. Maçın son dakikasında Edcarlos'un golü hem Brezilya'ya 2-1'lik galibiyeti hem de şampiyonanın üçüncülüğünü getirdi. 


</TEXT>
</DOC>
