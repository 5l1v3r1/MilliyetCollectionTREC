<DOC>
<DOCNO> 382651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur11.html </URL>
<DATE> 2005/09/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kimliğini kaybetti başına gelmedik kalmadı 
</HEADLINE>
<TEXT>

     Bahri KARATAŞ DHA 

      İZMİR'de 45 yaşındaki Fahri Kale'nin kaybettiği nüfus cüzdanınına kendi fotoğrafını yapıştırıp, beyaz eşya dükkanı açan dolandırıcı, piyasaya karşılıksız çek verdiği gibi kredi kartıyla da binlerce YTL'lik alışveriş yapıp ortadan kayboldu. 
     Konak İlçesi'nde oturan ve bir otobüs şirketinin yazıhanesinde ikram görevlisi olarak çalışan 3 çocuk babası Fahri Kale, iki yıl önce Buca İlçesi Şirinyer semt pazarında alışveriş yaparken nüfus cüzdanını düşürdü. Nüfüs cüzdanını eline geçirip, üzerinde kendi fotoğrafını yapıştıran bir kişi, bir süre sonra Fahri Kale adıyla Muğla'nın Ortaca İlçesi'nde beyaz eşya dükkanı açtı. Aynı adla işyerine ve evine telefon bağlattı. Bununla da yetinmeyen sahte Fahri Kale, bankada hesap açtırdı, kredi kartı alıp binlerce YTL'lik alışveriş yaptı. Vurgunun ardından işyerini kapatan dolandırıcı, bir süre ortadan kayboldu. Gerçek Fahri Kale'ye mahkemelerde davalar açıldı. 
     Sahte Fahri Kale, bu kez Dalaman İlçesi'nde ortaya çıktı. İlçede derici ve zirai ürün satan dükkanlar açıp, İstanbul'daki bir banka şubesinden kredi çeken sahtekarın yeni suçları yüzünden gerçek Fahri Kale'nin evine, alacak ve ceza davaları tebligatları gelmeye başladı. Sahtekar bir süre sonra Dalaman'dan da ayrıldı. 
     
     MUĞLA'YA HİÇ GİTMEDİM 
     Bugüne kadar Muğla'ya hiç gitmediğini söyleyen Fahri Kale, Ben 35 yıldır İzmir'de yaşıyorum. Bugüne kadar daha bankaya gidip kredi kartı başvurusu bile yapmadım. Nüfus cüzdanımı bulan kişi üzerine kendi fotoğrafını yapıştırıp benim adıma işyeri açmış, kredi kartı alıp alışveriş yapmış. Piyasayı karşılıksız çekle dolandırdıktan sonra da, açtığı işyerlerini bir gecede boşaltıp kayıplara karışmış. Asgari ücretle çalışan birisiyim. Evime akşamları bir lokma ekmek götürmeye çalışıyorum. Bu olay beni perişan etti. Açılan davalar ardı ardına geliyor. Benim ve ailemin psikolojisi bozuldu. Kimliğimi kullanan kimse bir an önce yakalansın. Başka türlü ben bu davalardan kurtulamıyacağım'' diyerek dert yandı. 
     Fahri Kale'nin avukatı Bülent Öztürk de borçlara karşılık İcra Mahkemelerine itiraz ettiklerini, sahte Fahri Kale hakkında da suç duyurusunda bulunduklarını belirtti. Bu işleri yapan insanların bir şebeke halinde çalıştıkları ihtimali üzerinde de durduklarını söyledi. 
     
     NE YAPILMASI LAZIM 
     İzmir Barosu avukatların Mustafa Tekin nüfus cüzdanını kaybeden kişinin tüm yasal başvurularını yapması halinde herhangi bir cezai yaptırımla karşılaşmayacağını söyledi. Avukat Tekin, vatandaşların böyle bir durumda öncelikle ilgili karakola kayıp başvurusu yapması, burada başvuru tutanağının bir örneği ile mahalle muhtarından nüfus sureti alarak yeni kimlik çıkartması gerektiğini belirtti. Yasal zorunluluk durumu kaldırılmasına rağmen, gazeteye kayıp ilanı vermesinin de yararı olabileceğini dile getirdi. 
     
</TEXT>
</DOC>
