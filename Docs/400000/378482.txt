<DOC>
<DOCNO> 378482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur39.html </URL>
<DATE> 2005/09/14/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Belediye Başkanına silahlı saldırı... 
</HEADLINE>
<TEXT>

     Antalya’nın Varsak Beldesi Ak Partili Belediye Başkanı Kazım Bilgili silahlı saldırıda yaralandı. 
     A.A muhabirinin aldığı bilgiye göre, bu akşam Çallı semtindeki Antalya Pazarcılar Odası’ndan çıkarak arabasına gitmekte olan Kazım Bilgili, kimliği belirlenemeyen bir kişinin silahlı saldırısına uğradı. 
     Tabanca ile ayağından yaralanan Bilgili, Antalya Devlet Hastanesi’ne kaldırıldı. Bilgili’nin ayağındaki kurşun ameliyatla çıkarıldı. 
     Antalya Devlet Hastanesi’ne gelen Ak Parti Antalya İl Başkanı Hamza Taş, Bilgili’yi yattığı Ortopedi servisinde ziyaret etti. 
     Taş, başkan Bilgili’nin durumunun çok iyi olduğunu, kendisine silahlı saldırıda bulunan kişiyi tanımadığını ve sebebini bilmediğini söylediğini iletti. 
     
</TEXT>
</DOC>
