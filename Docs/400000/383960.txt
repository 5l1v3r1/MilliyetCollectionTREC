<DOC>
<DOCNO> 383960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo35.html </URL>
<DATE> 2005/10/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Alex'ten PSV maçı yorumu Unutulmaz bir perşembe... 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, Fenerbahçe'de iyi bir sezon geçirdiğini ve iyi bir kontratı bulunduğunu belirterek, Cruzeiro'ya döneceği şeklindeki haberlerin doğru olmadığını bildirdi. 
     Alex, kendisine ait internet sitesinde yaptığı açıklamada, birçok kişinin sürekli aynı soruyu kendisine yönelttiğini hatırlatarak, ''Fenerbahçe'de çok iyiyim ve iyi bir kontratım var. Bunun dışında, Avrupa futbolunda bir süre daha kalmak istiyorum. En azından, 2007 Haziran ayına kadar olan kontratımı tamamlayacağım'' dedi. 
     Ülkesinde çok sayıda kişinin, ''Brezilya ligi takımlarından birinde oynaması halinde Dünya Kupası'na milli takımla gitme şansının daha fazla olacağını'' düşündüğünü ifade eden Alex, bunun için kimsenin elinde bir garanti bulunmadığını vurguladı. 
     
     PSV EINDHOVEN MAÇI 
     Alex, Avrupa Şampiyonlar Ligi'nde Hollanda'nın PSV Eındhoven takımı ile yaptıkları ve 3-0 kazandıkları karşılaşma için ''Unutulmaz bir perşembe'' değerlendirmesini yaptı. 
     Her şeyin, bu maçta alınacak süper bir sonuç için hazırlandığını ve istenenin gerçekleştiğini anlatan Alex, şunları kaydetti 
     ''İyi başladık ve PSV bizim baskı yaptığımız dakikalarda, ancak savunma yapabiliyordu. 40. dakikada süper bir imkan Penaltı göründü. Karşıda, iki yıl boyunca beraber penaltı atışları çalıştığım arkadaşım Gomes vardı. O benim vuruş, ben de onun savunma tarzını biliyordum. Bu sefer ben kazandım. İkinci gol çok iyi bir oyunun göstergesiydi. Zor bir top aldım ve iyi bir şekilde Anelka'ya çıkardım. O da doğru zamanı bekledi ve bana orta yaptı. Kafayla vurdum ve gol oldu. Beni en çok sevindiren ise son dakika oldu. Topu kontrol ettim ve Appiah'a iyi bir topuk pası verdim. O da mükemmel bir gol attı. İstediğimiz her şeyi aldığımız unutulmaz bir perşembe oldu.'' 
     
     MİLLİ TAKIMA DÖNÜŞÜ 
     Alex, Brezilya Milli Takımı'na çağrılmasıyla ilgili görüşlerini açıklarken de ''Elimden gelen her şeyi verebileceğim şekilde gideceğim'' dedi. 
     Bazı maçlarda yer alamadığı bir dönemden sonra tekrar milli takıma katıldığını ifade eden Alex, ''Gerçi Dünya Kupası'ndaki yerimizi garantiledik, ama milli takımda her zaman kazanma zorunluluğumuz vardır. Bundan dolayı çok önem veriyorum. Gayret edeceğim ve umarım her şey iyi olur'' açıklamasını yaptı. 
     
</TEXT>
</DOC>
