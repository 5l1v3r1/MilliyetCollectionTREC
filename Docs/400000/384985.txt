<DOC>
<DOCNO> 384985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/spo05.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu sıkıntılı 
</HEADLINE>
<TEXT>


Avrupa Şampiyonu Yunanistan, Kopenhag'daki maça sayılı saatler kala büyük stres yaşıyor. Son derece gergin olduğu gözlenen Teknik Direktör Otto Rehhagel, karşılaşmada işlerinin çok zor olduğunu vurguladı 

ÖZEL RÖPORTAJ İRFAN KURTULMUŞ 


2006 Dünya Kupası 2. eleme grubunda Türkiye ile birlikte ikincilik mücadelesi veren Yunanistan bu gece Danimarka ile oynayacağı kader maçı için Kopenhag'a sıkıntılı geldi. Ayağının tozuyla karşılaşmanın oynanacağı Parken Stadı'nda bir çalışma yapan Komşu'da, Ajax'lı golcü Angelos Charisteas sakatlığı nedeniyle antremanı yarıda bıraktı. Ajax'ın Arsenal'e karşı oynadığı Şampiyonlar Ligi maçında başı yarılan Charisteas'ın durumu maç saatinde belli olacak. 
Yunanistan'ı geçen yıl Avrupa Şampiyonu yapan Teknik Direktör Otto Rehhagel ise kritik mücadele öncesi büyük bir gerilim yaşıyor. Alman çalıştırıcı, Kopenhag'da hiçbir medya organına konuşmak istemediğini açıkladı. Antrenman sonrası basın mensuplarını karşısında görünce sinirlenen Rehhagel hızlı adımlarla gazetecilerin önünden geçip kafile otobüsüne bindi. 

'Brezilya değiliz' 
Tecrübeli teknik adamın bu tavrı, Danimarkalı ve Yunanlı medya mensupları tarafından şaşkınlıkla karşılandı. Kopenhag'a hareketten önce Atina'da bir basın açıklaması yapan Rehhagel, Danimarka'nın çok kuvvetli bir takım olduğunu söyledi. Yunanistan'ın hocası, "Danimarka, İngiltere'yi sahasında yenerek gücünü gösterdi. Dünya Kupası elemelerinde artık koşunun son metrelerine geldik ve iyi bir sonuç almak zorundayız. Ancak Brezilya değiliz. Bu nedenle her maçı kazanmamız beklenmemeli. Büyük bir hedefe ulaşmak istediğiniz zaman stres yaşamanız normaldir" ifadelerini kullandı. 

Futbolcular umutlu 

Dellas Danimarka'nın matematiksel olarak şansı devam ediyor. Bu nedenle zor bir maç olacak. Fakat buraya kazanmak için geldik. Maç sonunda üç puanla sahadan ayrılacağımıza inanıyorum. 
Charisteas Başımda yaralar var ama oynamak istiyorum. Bizim için çok önemli ve değişik bir maç olacak. Danimarka özellikle kendi sahasında iyi futbol oynayan bir takım. Ancak iddiamızı sürdürmek için kazanmalıyız. 
Zagorakis Mücadelenin sonucunu şimdiden tahmin etmek zor. Kesinlikle kazanmak zorunda olduğumuzu iyi biliyoruz. Takım olarak galibiyete şartlandık. Umarım 90 dakika sonunda 3 puanla sahadan ayrılırız. Danimarka evinde etkili bir takım fakat biz de çok güçlüyüz. 


</TEXT>
</DOC>
