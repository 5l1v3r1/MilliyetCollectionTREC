<DOC>
<DOCNO> 355260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas20.html </URL>
<DATE> 2005/06/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Beykoz 'film seti' gibi oldu... 
</HEADLINE>
<TEXT>

     İstanbul Boğazı'nın kenarında bulunan ve ormanlık alanlara sahip Beykoz, adeta film setine döndü. 
     Değişik televizyon kanallarında yayınlanan birçok dizinin çekildiği Beykoz, ''Aliye'', ''Kurtlar Vadisi'', ''Melekler Adası'', ''Savcının Karısı'', ''Yağmur Zamanı'' ve ''Yabancı Damat'' gibi sevilen dizilerde tarihi ve turistik mekanlarıyla izleyicilerin karşısına çıkıyor. 
     Yazın da gelmesiyle dizi yapımcılarının en çok ilgisini çeken ve tercih ettikleri yerlerden biri olan Beykoz'un Göksu Deresi, Anadoluhisarı, Kanlıca, Elmalı Köyü gibi tanınmış mekanlarında çekilen diziler sayesinde bölgenin turistik değeri de tanıtılıyor. 
     Bu arada yerli dizi çekimlerine Anadoluhisarı'ndaki tarihi Nişangah da eklendi. 
     Beykoz Belediyesi tarafından bir süre önce restore edilerek açığa çıkarılan ve çevre düzenlemesinin yapılmasından sonra ziyaretçilere açılan tarihi Nişangah da, film seti olarak kullanılmaya başlandı. 
     Beykoz'da yeni bir dizi için mekan arayan Pastel Film yöneticileri, Nişangah çevresinde çekim yapmak için çalışmalara başladı. 
     ''Sevda Tepesi'' ismiyle yayınlanacak dizide, Gökhan Arsoy, Nihat Nikerel ve Levent İnanır gibi önemli oyuncuların rol aldığı bildirildi. 
     
     BELEDİYE BAŞKANI ERGÜL BEYKOZ DOĞAL BİR PLATO 
     Konuya ilişkin açıklama yapan Beykoz Belediye Başkanı Muharrem Ergül, dizi film çekimleri için tercih edilmesinin Beykoz açısından önemli olduğunu ifade ederek, bu sayede ilçenin kültürel ve tarihi birikiminin görsel imkanlarla kamuoyuna yansıtıldığını söyledi. 
     Ergül, Beykoz'un genel yapısının doku itibariyle doğal bir plato olduğunu vurgulayarak, ''Beykoz, doğal güzelliği, tarihi ve kültürel yapıları ile adeta doğal bir plato'' dedi. 
     
</TEXT>
</DOC>
