<DOC>
<DOCNO> 373949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas13.html </URL>
<DATE> 2005/08/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ölümlü trafik kazalarının nedeni alkol... 
</HEADLINE>
<TEXT>

     Hollanda'da ölümle sonuçlanan trafik kazalarının yüzde 50'den fazlasının nedeninin alkollü sürücüler olduğu bildirildi. 
     Merkez İstatistik Bürosu'nun CBS verilerine göre, geçen yıl trafik kazalarında ölenlerin sayısı, bir yıl öncesine göre 200 azalarak 881 olmasına karşılık, alkol, ölümle sonuçlanan kazalarda başlıca neden oldu. 
     Alkol kullanımının 20 yaş dolayındaki sürücüler arasında diğer yaş gruplarına göre iki kat daha yüksek olduğu belirlendi. 
     Ölümle sonuçlanan kazalar daha çok hafta sonları meydana geldi. Hafta içinde trafik kazalarında ölüm oranı günlük yüzde 2.2 iken, hafta sonlarında bu oran 2.6 ile 2.8 arasında oldu. Ölümle sonuçlanan kazalar çoğunlukla akşam üzerleri ve sabah erken saatlerde meydana geldi. 
     Büroya göre, Hollanda'da ölümle sonuçlanan trafik kazaları, son 30 yıldır sürekli azalma eğilimi içinde bulunuyor. Bunda, araçlarda sağlanan güvenlik önlemleri, yollarda yapılan düzenlemeler ve sürücüleri bilgilendirmeye yönelik çalışmalar etkili oldu. 
     
</TEXT>
</DOC>
