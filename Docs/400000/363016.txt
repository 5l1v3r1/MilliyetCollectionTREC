<DOC>
<DOCNO> 363016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun12.html </URL>
<DATE> 2005/07/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta yine kanlı gün 9 kişi öldürüldü, 11 kişi yaralandı... 
</HEADLINE>
<TEXT>

     Irak'ta bugün düzenlenen saldırılarda 4'ü asker toplam 9 kişi öldürüldü, 11 kişi yaralandı. 
     Bağdat'ın güney mahallelerinden Buetyha'da Irak ordusunun kontrol noktasına bomba yüklü araçla düzenlenen intihar saldırısında 1 asker öldü, 6 asker yaralandı. 
     Bağdat'ın 30 km güneyindeki Latifiye'de yol kenarına yerleştirilen bombanın patlaması sonucu 3 Irak askeri öldü, 3 asker yaralandı. 
     Bağdat'ın Sadr mahallesinde ise Irak Ticaret Bakanlığı'nda çalışan bir kişi otomobiliyle işine giderken, başka bir otomobilden açılan ateş sonucu öldü. 
     Maskeli kişiler ise Gadisiye eyalet meclisinin 3 üyesini öldürdü. 
     Irak'ın batısındaki Yarmuk'da bir İngiliz güvenlik şirketinin bürosuna patlayıcı atılması sonucu Iraklı 1 muhafız öldü, 2 muhafız yaralandı. 
     
     BOMBALI ARAÇ ASKERLERİ HEDEF ALDI 

     Irak'ta bombalı araçla düzenlenen saldırı sonucu Irak ordusundan 5 asker öldü. 
     Irak ordusundan Teğmen Uday el Zeyadi, başkent Bağdat'ın 30 km güneyindeki Mahmudiye'de bir askeri kontrol noktasına bugün bomba yüklü bir araçla intihar saldırısı düzenlendiğini belirtti. 
     Zeyadi, saldırıda 5 askerin öldüğünü, bazı askerlerin de yaralandığını söyledi, ancak kesin yaralı sayısını belirtmedi. 
     
</TEXT>
</DOC>
