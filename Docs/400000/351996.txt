<DOC>
<DOCNO> 351996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas22.html </URL>
<DATE> 2005/06/14/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İngiltere'de bir evde kötü koşullarda beslenen 345 hayvan bulundu... 
</HEADLINE>
<TEXT>

     İngiltere’de bir evde, kötü koşullarda beslenen 345 hayvan bulunduğu belirtildi. 
     Kraliyet Hayvanlara Eziyeti Önleme Derneği KHEÖD müfettişleri, ülkenin doğusundaki Cromer’de bir evde, 131 köpek, 48 kedi, 80 tavşan ve 86 domuz bulduklarını kaydetti. 
     Eve tıkıştırılan ve sağlıksız koşullarda yaşayan hayvanların durumunun çok kötü olduğunu belirten müfettişler, bazı hayvanların itlaf edilebileceğini bildirdi. 
     KHEÖD müfettişi Tim Wass, bu olayın, dernek çalışanlarının kamuoyuna verdiği tavsiyenin sık sık gözardı edildiğini gösterdiğini, bir hayvan acı çekmeden önce önlem alınması için yasada değişiklik yapılması gerektiğini kaydetti. Wass, "Bu olayda, adresi daha önce de ziyaret ettik ve o zaman koşullara yönelik tavsiyede bulunduk. Ne yazık ki tavsiye dikkate alınmış görünmüyor" dedi. 
     KHEÖD’nin geçen cuma günü evinde kötü koşullarda 271 evcil hayvan beslediğini belirlediği bir kadın, hayvanlara eziyetten 3 ay hapse mahkum edilmişti. 
     
</TEXT>
</DOC>
