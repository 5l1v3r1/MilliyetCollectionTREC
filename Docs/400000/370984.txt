<DOC>
<DOCNO> 370984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur18.html </URL>
<DATE> 2005/08/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ASKİ, abonelerinden 6 trilyon lira fazla almış .. 
</HEADLINE>
<TEXT>

     Son iki buçuk yılda binlerce kişi yüksek tutarda ve hatalı fatura nedeniyle ASKİ’yi mahkemeye verirken, bu kişilerden 29 bin 175’inin davası sonuçlandı. 
     Davalarda ASKİ’nin bu abonelerden 6 trilyon 660 milyar 727 bin lira fazla para aldığı anlaşıldı ve faturalarda indirim yapıldı. 
     İçişleri Bakanı Abdülkadir Aksu’nun CHP İzmir Milletvekili Hakkı Ülkü’nün ASKİ uygulamalarına ve hizmet aldığı firmalara ilişkin soru önergesine verdiği yanıt, çarpıcı bir gerçeği gösterdi. Aksu, 2004 yılı içerisinde su tüketimi yapan konut abonelerinin yüzde 61.14’ünün 0-10 metreküp arasında, yüzde 35.79’unun 10-30 metreküp arasında, yüzde 3.07’sinin de 30 metreküpün üzerinde su tüketiminde bulunduğunu bildirdi. 
     Aksu, su paralarına olan itirazlar konusunda Tüketici Hakem Heyetleri ve Tüketici Mahkemelerince verilen kararların gereklerinin ASKİ tarafından yerine getirildiğini belirtti. Aksu, yüksek tutardaki veya hatalı faturaların düzeltilmesi için 2003 yılında 25 bin 10 abone, 2004 yılında 3 bin 223 abone, 2005 yılında 31 Mayıs tarihine kadar 942 
     abone olmak üzere toplam 29 bin 175 adet fatura tahakkukuna yapılan itirazın sonuçlandığını açıkladı. Aksu, bunun sonucunda da abonelerin faturalarından 2 milyon 418 bin 904 metreküp karşılığı olarak 6.660.727.00 YTL 6 trilyon 660 milyar 727 milyon lira indirim yapıldığını bildirdi. Aksu, arızalı ve şikayetli su sayaçlarının sökülerek yerlerine yenilerinin takılması, sayaç rekorlarının mühürlenmesi ve nakliyesi işini yürüten Sebit Elektrik İnş. Taah. San. Tic. Ltd Şti’ne 28.06.2004-27.06.2005 tarihleri arasında 37 bin 682 adet sayaç değişikliği yapılması karşılığında 187.844.77 YTL hakediş ödendiğini de bildirdi. Aksu, ayrıca borcundan, isimsiz abonelikten ve benzeri nedenlerden dolayı aparatla su kapama, sayaç sökme, sökme- takma ve suyun açılması işini yürüten Serhand Güv. Elekt. Tur. İnş. Gıda. San. Tic. Ltd Şti’ne 1 Ocak-30 Haziran 2005 tarihleri arasında 61 bin 417 adet su kapama, 65 bin 847 adet su açma işlemi yapması karşılığında 52.050.77 YTL hak ediş ücreti ödendiğinin anlaşıldığını da belirtti. 
     
</TEXT>
</DOC>
