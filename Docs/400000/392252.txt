<DOC>
<DOCNO> 392252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonyas06.html </URL>
<DATE> 2005/11/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hangi balık hangi mevsimde yenir 
</HEADLINE>
<TEXT>

     Balık takvimine göre, tuzlu sularda yaşayan 51, tatlı sularda yaşayan 9 farklı cinsteki balığın tüketimi, aylara göre değişiyor. 
     AA muhabirinin, Çanakkale Tarım İl Müdürlüğü'nün internet sayfasından derlediği bilgiye göre, Marmara ve Ege Denizi ile boğazlarda yakalanan mercan yavrusu, yılın 12 ayında da yenilebilen en lezzetli balık olma unvanını koruyor. 
     Kasım ayının en lezzetli tuzlu su balıkları palamut, torik, kofana, uskumru, kalkan yavrusu, hamsi, iskorpit ve karagöz olurken, tatlı suların en lezzetli balıkları arasında sazan, turna, alabalık, kefal ve yayın yer alıyor. 
     Yine bu ayın en lezzetsiz tuzlu su balıkları arasında çingene palamudu, morina, çinekop, sarıkanat, gelincik, gümüş, izmarit, strangolos, mezgit ve sardalya, en lezzetsiz tatlı su balıkları arasında ise levrek, yılan ve kaya balığı bulunuyor. 
     Marmara, Ege, Karadeniz ve Akdeniz ile İstanbul ve Çanakkale Boğazları'nda en yaygın halde yaşayan balık türlerinden olan tekir, karagöz ve lüfer ise ekim ayının en çok tercih edilen balık türü oluyor. 
     Kolyoz, mercan, deniz alası, kırlangıç, güneş, lipsoz, pisi, deniz yılanı, dil balığı, hani, mırlam, sübya, kalamar, ahtapot gibi balık ve deniz ürünleriyle tatlı suda yetiştirilen çiftlik alabalığı, yılın 12 ayında da tüketilebiliyor. 
     Balık takvimine göre çingene palamudu ağustos-eylül, çinekop ve sarıkanat temmuz-ağustos, gelincik temmuz-ağustos-eylül, hamsi kasım- aralık-ocak-şubat, gümüş, izmarit, strangolos, mezgit şubat-mart-nisan- mayıs, sardalya temmuz-ağustos-eylül-ekim aylarında yenilebiliyor. 
     
</TEXT>
</DOC>
