<DOC>
<DOCNO> 378410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo13.html </URL>
<DATE> 2005/09/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Beşiktaş Divan Kurulu'ndan taraftara sağduyu çağrısı... 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, siyah-beyazlı taraftarları sağduyulu davranmaya ve sakin olmaya çağırdı. 
     Şeref Nasır, yaptığı yazılı açıklamada, 2004-2005 sezonunda başlayan ve bu sezon da devam eden BJK İnönü Stadı'ndaki olayların kulübe verdiği maddi ve manevi zararlara dikkat çekerek, şunları kaydetti 
     ''Türkiye'nin en eski, en köklü, örf, adet ve ananelerine bağlı kulübü olmakla iftihar ettiğimiz kulübümüzün üzerinde dolaşan karabulutları hepberaber uzaklaştırmak mecburiyetindeyiz. 
     Haklı veya haksız, sporun her zaman üç veya branşına bağlı olarak iki neticeli olduğunu düşünerek, Beşiktaşlı olmanın ayrıcalığı ile kulübümüz aleyhine olacak hiçbir harekete, davranışa, tezahürata iştirak etmememiz, edenlere engel olmamız gereklidir. 
     Beşiktaş tribünleri, kulübüne bağlılıkları ile, esprileri ile her takıma örnek olmuştur. Toplumumuza moral vermiştir. Yetkili kurullara, rakiplerimize, rakip takım, yönetici, teknik adam ve sporcularına kötü sözler sarfetmeye, fiili davranışlara engel olmalıyız. 
     Türkiye'deki tel örgüsüz, örnek olan tarihi stadyumumuza sahip olalım. Sahaya sevinç ile üzüntü ile de olsa tek kişinin dahi inmesine mani olmak hepimizin görevi olmalıdır. Herkes yanındaki arkadaşını, yanındaki taraftarımızı kontrol etmeli, gereksiz tezahürat ve çirkin davranışlara engel olmalıdır. 
     Kulüp tüzüğümüzde de yer aldığı üzere, spor kulüplerinde siyaset yapılamaz. 
     Spor dostluk, barış ve kardeşliktir. Bu slogan ile sahamızda, salonumuzda birkaç sezon önce başlayan, bugün münferiden kullanılan siyasi işaretlerden, siyasi söylem ve tezahüratlardan kaçınmalıyız. 
     Beşiktaş Jimnastik Kulübü, Türk toplumunun hamurudur, özüdür, örneğidir. 
     Bizler BJK Divan Kurulu, camiamızın büyükleri, yıllarını kulübümüze vermiş ağabeyleriniz olarak sizleri sağduyuya, sakinliğe davet ediyor ve gözlerinizden öpüyoruz. 
     Gözlerimiz sizlerin üzerindedir...'' 
     
</TEXT>
</DOC>
