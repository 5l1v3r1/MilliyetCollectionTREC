<DOC>
<DOCNO> 387992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy20.html </URL>
<DATE> 2005/10/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alpogan PKK'ya karşı tedbir alınmasını beklemek Türkiye'nin hakkıdır 
</HEADLINE>
<TEXT>

     Milli Güvenlik Kurulu Genel Sekreteri Büyükelçi Yiğit Alpogan, Başbakan Recep Tayyip Erdoğan’ın, terör örgütünün Irak’taki faaliyetlerine yönelik dünkü sözlerini, "Sayın Başbakan, terör örgütünün yeniden faaliyete geçmesi çerçevesinde tepkisini ifade etti" şeklinde değerlendirdi. 
     Alpogan, TBMM Anayasa Komisyonu Başkanı Burhan Kuzu’yu makamında ziyaret ederek bir süre görüştü. 
     Görüşme sırasında bir gazetecinin, Başbakan Erdoğan’ın, dünkü TBMM grup toplantısında, "terör örgütünün Irak’ta faaliyet göstermesi ve Türkiye’deki eylemleriyle ilgili olarak, ’artık Türkiye’nin sabrının kalmadığı’ yolundaki sözlerini nasıl değerlendirdiğini" sorması üzerine Alpogan, şunları söyledi 
     "Sayın Başbakan terör örgütünün yeniden faaliyete geçmesi ve son zamanlarda terör olaylarının artması çerçevesinde tepkisini ifade etti. O konuda Türkiye, her zaman uluslararası terörizme karşı olduğunu bildirdi. Türkiye, bu terörizmden çok çeken ülkelerin, belki de en başında geliyor. 
     Dolayısıyla eğer uluslararası terörizme karşı bir mücadele varsa, -ki olduğu söyleniyor- o zaman uluslararası terörizmin bir parçası olan PKK terör örgütüne karşı da bu mücadelenin yürütüldüğünü görmek, tabii ki mantıki bir şey olur. 
     Eğer bu örgüt, Türkiye’nin hudutları dışında bir yerden Türkiye’nin içine girerek, çeşitli hareketlerle bir takım karışıklıklara yol açıyorsa, buna karşı da tedbir alınmasını beklemek doğal hakkıdır. Zannediyorum Sayın Başbakan, bu konuları ifade etti." Genel Sekreter Alpogan, "terör örgütüne yönelik operasyonlar konusunda bir gelişme bekleyip beklemediklerine" ilişkin soru üzerine de şöyle konuştu 
     "O konuda zannediyorum ilgili ülkeler arasında, ABD ve Türkiye arasında çeşitli seviyelerde temaslar cereyan etti kuşkusuz. 
     Önümüzdeki dönemde işbirliğinin daha somut sonuçlarını görebiliriz. 
     Neler olduğunu, nasıl olduğunu, hangi çerçevede olduğunu, ne zaman olacağını tabii bugünden söylemek mümkün değil. Ama şu bir gerçek ki, Türkiye ile ABD arasında bu konuda temaslar devam ediyor." Büyükelçi Alpogan’ın, Anayasa Komisyonu Başkanı Kuzu’ya nezaket ziyaretinde bulunduğu bildirildi. 
     
</TEXT>
</DOC>
