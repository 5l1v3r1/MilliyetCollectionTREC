<DOC>
<DOCNO> 359287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun41.html </URL>
<DATE> 2005/07/08/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Livingstone Bu açık ve basit bir katliamdır 
</HEADLINE>
<TEXT>

     İngiltere'nin başkenti Londra'nın belediye başkanı Ken Livingstone, Londra'da patlayan bombaların bir ideoloji ya da dinle ilgisi olamayacağını belirterek, ''bu açıkça ve basitçe bir katliamdır'' dedi. 
     Livingstone, Londra Emniyet Müdürü Sir Ian Blair ile birlikte düzenlediği basın toplantısında, acı günler yaşadıklarını vurgulayarak, ''ancak bu hain saldırıların ardından, gerek görevlerini yapan acil servis mensupları, gerekse Londra halkı olağanüstü bir cesaret ve kararlılık gösterdi. Hepsini kutlarım'' dedi. 
     Londra'da yüzlerce dil ve lehçenin konuşulduğunu, çok sayıda dini ve etnik grubun yaşadığını belirten Livingstone, bunun böyle kalmaya devam edeceğini ve Londra halkının uyumunu kimsenin bozamayacağını söyledi. 
     Gelecek günlerde ölenlerin anısına bir taziye defteri açılacağını ve Kızılhaç ile birlikte kurbanlara ve ailelerine ulaştırılmak üzere bir de yardım kampanyası başlatılacağını belirten Livingstone, kendisinin pazartesi günü hep olduğu gibi işine metroyla gideceğini, herkese de aynısını tavsiye ettiğini söyledi. 
     Teröristlerin halkın özgürlüklerini kısıtlamaya çalıştığını, bu oyuna gelinmemesi gerektiğini belirten Livingstone, halkın yüksek güvenlik önlemlerine rağmen, uyanık olmayı sürdürmesini istedi. Bu tür terör saldırılarından kaçmanın kolay olmadığını da belirten Livingstone, saldırı öncesinde güvenlik alarmı düzeyinin düşürüldüğünü kabul ederken, ''ama bu, halkta ve güvenlik güçlerindeki uyanıklığı azaltmadı ki'' diye konuştu. 
     Londra Belediye Başkanı Livingstone, bir soru üzerine, dünyada hiçbir kentin tümüyle güvenli kabul edilemeyeceğini belirterek, ''ancak yine de uygulanan güvenliğe ve polisin yeteneklerine bakıldığında Londra'nın en güvenli kent olduğunu söylememiz mümkün'' dedi. 
     Livingstone, bombalı saldırıların arkasında İngiltere'nin Irak'taki savaşa asker göndermesinin bulunup bulunmadığı yolundaki bir soruyuysa şöyle yanıtladı 
     ''Hayır ilgisi yok. Dünyadaki bütün büyük kentler hedefte. Ama Londra, ayrıca bir de bütün din ve etnik grupların birlikte yaşadığı, evlilikler yaptığı, birlikte çalıştığı kent olarak teröristler açısından iyi bir hedef oluşturuyor. Onların mantığı bizler gibi çalışmıyor. Onlar, yapacakları eylemin en çok nerede ve nasıl etkili olacağını hesaplıyorlar.'' 
     
     LONDRA EMNİYET MÜDÜRÜ BLAIR 
     Londra Emniyet Müdürü Sir Ian Blair, Londra'nın Müslümanlar için kutsal Cuma gününü sakin geçirdiğini, bütün camilerde barış içinde ibadet edilebildiğini söyledi. 
     Blair, bütün eylemlerin bir kişi tarafından yapılmasının mümkün olup olmadığı yolundaki soru üzerine, ''her şeyi göz önünde tutuyoruz. Ama zamanlamalar bütün patlamaların bir kişi tarafından yapılamayacağını gösteriyor. Bunu yapanlar hala ülkede olabilirler, gitmiş olabilirler ya da ölmüş olabilirler'' dedi. 
     Emniyet Müdürü, intihar saldırı ihtimalini de hala araştırdıklarını, bu konuda yorum yapmak istemediğini söyledi. 
     
</TEXT>
</DOC>
