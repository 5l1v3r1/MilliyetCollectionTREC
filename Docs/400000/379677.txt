<DOC>
<DOCNO> 379677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko49.html </URL>
<DATE> 2005/09/19/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TOKİ'nin Polatlı'daki konutlarına büyük talep... 
</HEADLINE>
<TEXT>

     Toplu Konut İdaresi Başkanlığı TOKİ tarafından Polatlı'nın Şentepe Mahallesi'nde yaptırılan 210 konut için başvurunun çok olması nedeniyle hak sahipleri, kura çekimiyle belirlenecek. 
     42-50 bin YTL arasında fiyatlarla ilk aşamada satışa çıkarılan 105 konut için 269 başvuru alan TOKİ, 210 konutun tamamını satmaya karar verdi. 
     Brüt 134, net 117 metrekare olan konutlar için kura çekimi 22 Eylül'de gerçekleştirilecek. 
     Polatlı Belediye Başkanı Yakup Çelik, TOKİ konutlarının yüksek ilgi görmesinin kendilerini mutlu ettiğini belirterek, ''Belediye olarak TOKİ'ye birkaç yerde arsa gösterdik. TOKİ Şentepe Mahallesi'ni seçti. yapımı hızla devam eden konutların ödemesi 10 yılda bitecek. Ayrıca TOKİ bu alana bir ilköğretim okulu ve cami yapma sözü verdi'' şeklinde konuştu. 
     210 konuta gösterilen ilgi karşısında Polatlı'ya TOKİ tarafından 300 konut daha yapılmasını arzuladıklarını kaydeden Çelik, ''İnşallah bu kurada kaybedenler şanslarını orada bulurlar'' dedi. 
     
</TEXT>
</DOC>
