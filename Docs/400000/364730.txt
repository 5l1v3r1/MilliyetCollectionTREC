<DOC>
<DOCNO> 364730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy11.html </URL>
<DATE> 2005/07/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ağar'dan AKP'lilere Havaya kurşun sıkacağınıza iş bulun 
</HEADLINE>
<TEXT>

     DYP Genel Başkanı Mehmet Ağar, işsizliği "tüm sorunları anası" olarak tanımlarken AKP iktirarına "havaya kurşun sıkacağınıza iş ve aş bulun" mesajı gönderdi. 
     Ağar, yaptığı yazılı açıklamada DİE’nin Nisan ayı itibarıyle Türkiye’deki resmi işsiz sayısını 2 milyon 439 bin kişi olarak açıkladığını anımsattı. 
     İşsizliğin özellikle kentlerde yüzde 12.6 gibi yüksek bir rakama ulaştığını, halkın belini bükmeye başladığını belirten Ağar, gençler için durumun daha da vahim olduğunu, genç nüfusta işsizlik oranının yüzde 22.5 olduğunu söyledi. 
     Ağar, "Üniversite mezunlarının işsiz sokakta gezdiği, 14 milyon insanın yoksulluk sınırının altında olduğu, 250 bin çocuğun sokakta yaşadığı, gelir dağılımı bozukluğunun dünyada eşi benzeri görülmemiş seviyelere ulaştığı ülkemizde PKK terörü dahil tüm sosyal sorunların temelinde yatan ekonomik nedenlerdir, açlıktır, yoksulluktur ve işsizliktir" dedi Hükümeti tatil beldelerinde, açılış ve yurt dışı gezilerinde gününü gün etmekle suçlayan Ağar, şöyle devam etti 
     "Düğün derneklerde havalara kurşun sıkan, adeta bayram havasında kutlama yapan, fakat neyi kutladıkları bilinmeyen hükümet üyelerimizin öncelikli olarak düşünmesi gereken insanına, gencine nasıl aş ve iş bulacağı, sofrasına nasıl ekmek koyacağı, vasıflı insan kaynağını çağdaş ülkelerin refah seviyesine ulaşma yolunda nasıl daha etkin ve kullanacağıdır." 
     
</TEXT>
</DOC>
