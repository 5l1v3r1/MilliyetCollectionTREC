<DOC>
<DOCNO> 367076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo28.html </URL>
<DATE> 2005/08/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şenol Güneş Çok üzgünüz, yüreğimize bıçak saplanmış vaziyetteyiz 
</HEADLINE>
<TEXT>

     Avrupa Şampiyonlar Ligi 2. ön eleme turunda Kıbrıs Rum Kesimi'nin Anorthosis Famagusta takımına elenen Trabzonspor'da, Teknik Direktör Şenol Güneş, turu geçip camiayı mutlu etmek istediklerini, ancak başaramadıklarını ve bunun için özür dilemenin bile yetmeyeceğini söyledi. 
     Mehmet Ali Yılmaz Tesisleri'nde düzenlediği basın toplantısında, sözlerine ''burada şu anda tur sevincini sizinle paylaşmak isterdim'' diyerek başlayan Güneş, ''Maalesef olmadı, üzgünüz. Turu geçip camiayı mutlu etmek istiyorduk, ancak geçemedik. Buna özür bile yetmez. Camianın sahiplenmesi ve hoşgörüsünü beklemekten başka çaremiz yok. Devler Ligi'ne giremedik, bunun da özürle geri gelme şansı yok'' dedi. 
     Taraftarlarının mutlu olmasını istediklerini, ancak onları gözü yaşlı bıraktıklarını ifade eden Güneş, şöyle konuştu 
     ''Turu geçemediğimiz için tüm Trabzonluları üzdük. Özürün manası yok. Kızanların, paniğe kapılanların, sağduyusu kaybolanların olduğunu biliyorum. Herkesi sağduyuya davet ediyorum. İçimiz kan ağlıyor. Yeniden başlamak zorundayız. Yeni bir sezona başlıyoruz. İşin başında böyle bir şok yaşadık. Büyüksek yıkılmayacağız. Herkesin eleştiri yapmasını, ancak takıma sahip çıkmasını istiyoruz. Gün birlik zamanıdır. Kaçmayacağız, ayakta kalacağız, savaşacağız. Birilerinin gitmesi turu getirmez. Eksik varsa giderilecektir. Trabzonspor'un şu anki başarısızlığının faturası teknik direktör olarak benim. Ancak birilerini kurbanlık koyun olarak seçmekle hedefe ulaşılamaz.'' Trabzonspor'un başarısı için geceli gündüzlü çalıştıklarını kaydeden Güneş, şunları söyledi 
     ''Trabzonspor'a zarar vermek hiçbir Trabzonsporlunun düşüncesinde olmaz. Trabzonspor'a katkı yapmak için buradayız. Yarın burada olmayabiliriz. Trabzonspor, programlı bir biçimde yoluna devam etmelidir. Birbirine kızarak değil, diyaloglarla başarı aranmalı. Kaçmamalıyız, savaşmalıyız. Birlik ve beraberlik bozmadan fair-playce davranmalıyız. Yeni bir sezon önümüzde var. Daha ileriye gitmeliyiz. Başaramadığımız zaman ben dahil herkes gidebilir. Çok üzgünüz. Yüreğimize bıçak saplanmış vaziyetteyiz. Kabul etmediğimiz bir sonuç aldık. Ne olursa olsun turu geçmeliydik. Turu kaybettik ama birbirimizi kaybetmemeliyiz. Tartışarak geleceğin Trabzonspor'unu oluşturmak zorundayız.'' Oyuncularıyla maçtan sonra konuştuğunu dile getiren Güneş, şöyle devam etti 
     ''Şehir Trabzonspor ile yatıp, kalkıyor. Maçın kazanılmasıyla seviniyorlar, kaybetmesiyle üzülüyorlar. Onları mutlu etmek bizim elimizde. Futbolcular da aynı biçimde yendikleri zaman seviniyor, yenildikleri zaman üzülüyorlar. Az üzülmek için onlara daha fazla çalışmaları gerektiğini söyledim. Ayağınızın takılabileceği dönem olabilir. Ancak takılıp orada kalırsanız o zaman felaket olur dedim. Ayakta kalmalıyız. Bu da birlik ve beraberlik içinde olur. Kalbimize saplanan bıçağın acısını hissedeceğiz ancak o acının etkisinde kalmayacağız. Acılarla büyüdük ancak mutluluklar yakaladık. Bunu çalışarak yaptık. Daha fazla çalışacağız. Yönetim ve futbolculara da sahip çıkılmalı. Kimse kötü niyetli değil. Suçlayarak Trabzonspor'a fayda sağlayamayız.'' 

     
</TEXT>
</DOC>
