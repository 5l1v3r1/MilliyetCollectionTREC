<DOC>
<DOCNO> 362105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy10.html </URL>
<DATE> 2005/07/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
YÖK'ten YYÜ rektörünün evine yapılan baskına sert tepki 
</HEADLINE>
<TEXT>

     Yükseköğretim Kurulu’ndan YÖK , yapılan açıklamada, "Van Yüzüncü Yıl Üniversitesi Rektörü’nün konutunda yapılan aramanın hem rektörün, hem üniversitenin manevi şahsiyetini rencide ettiği" belirtilerek, "Böylesi bir uygulama, son aylarda yükseköğretim kurumlarına ve yöneticilerine karşı oluşturulmaya çalışılan yıpratma ve küçük düşürme gayretlerinin dehşet verici bir ifadesi niteliğindedir" denildi. 
     YÖK, Van Yüzüncü Yıl Üniversitesi Rektörü Prof. Dr. Yücel Aşkın’ın ve yardımcılarının görev yerlerinde ve konutlarında yapılan aramayla ilgili olarak açıklama yaptı. 
     Açıklamada, şunlar kaydedildi 
     "Van Cumhuriyet Savcılığı’nın kararı üzerine, 14 Temmuz 2005 tarihinde Yüzüncü Yıl Üniversitesi Rektörü ve yardımcılarının görev yerlerinde ve konutlarında amacı kat kat aşan ve bugüne kadar benzeri görülmemiş bir uygulama ile arama yapılması ve bu sürecin rektörün gıyabında gerçekleştirilmesi, yükseköğretim camiasında derin bir üzüntü ve infial yaratmış, bunun ötesinde gelecekle ilgili ciddi endişelere yol açmıştır. 
     Van Yüzüncü Yıl Üniversitesi’nde arama kararı veren ve bu kararı uygulayan resmi makamlar tarafından henüz bir açıklama yapılmamıştır. 
     Ancak rektörün ve üniversitenin manevi şahsiyetini rencide edecek böylesi bir uygulama, son aylarda yükseköğretim kurumlarına ve yöneticilerine karşı oluşturulmaya çalışılan yıpratma ve küçük düşürme gayretlerinin dehşet verici bir ifadesi niteliğindedir. 
     Hukuk devletine duyulan güvenin sarsılmasına yol açan bu tür uygulamaların ve yükseköğretim kurumları ile mensuplarına yönelik basında giderek artan ölçüde duyulmaya başlanan tehditkar ifadelerin bir daha tekrarlanmaması en büyük temennimizdir." 
     
</TEXT>
</DOC>
