<DOC>
<DOCNO> 353941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun22.html </URL>
<DATE> 2005/06/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tayland'da şişman trafik polislerine zorunlu diyet programı... 
</HEADLINE>
<TEXT>

     Tayland'da, trafiği yönetirken ''iyi görünmeyen'' trafik polislerine zorunlu diyet programı uygulanacak. 
     Anakent Polis İdaresi, bu program kapsamında, şişman polislerin trafiği düzenlerken oluşturduğu ''çirkin görüntüyü'' silmek için bel kalınlığı 101 santimetreyi geçen polislere kilo vermeleri talimatı verdi. 
     Polis İdaresi, sağlık kontrolünden geçirilen, başkent Bangkok'ta görevli 4 bin 150 polisin yüzde 49'unun yüksek kolesterolü bulunduğunu ve trafiğin düzenlenmesinde güçlük yaratan şişmanlık sorunu yaşadığını açıkladı. 
     Bel kalınlığı 101 ila 124 santimetre olan 88 polisin bir aylık ''Formda Polis'' diyet programına katılması zorunlu kılınırken, polisler doktor kontrolünde yemek yiyecek ve günlük jimnastik yapacak. 
     Diyet programında başarısız olan polisler, şişmanlık dahil birçok hastalığı iyileştirdiğine inanılan akupunktur tedavisine de tabi tutulacak. 
     Polis Tuğgeneral Montri Chamroon, trafik polislerinin formda görünmesi talimatına ilişkin olarak, ''Bu programın, halkın gözünde trafik polisi için iyi görüntü çizilmesine yardımcı olacağını umuyoruz'' dedi. 
     Kilo veremeyen polislere ne yapılacağı ise bilinmiyor. 
     
</TEXT>
</DOC>
