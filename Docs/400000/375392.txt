<DOC>
<DOCNO> 375392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo14.html </URL>
<DATE> 2005/09/03/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Tanjevic "Bu turnuvada şampiyon olmak bizim için önemli birşey" 
</HEADLINE>
<TEXT>

     İtalya’yı yenerek "Efes Pilsen World Cup 4"ün şampiyonu olan A Milli Erkek Basketbol Takımı’nın Antrenörü Bogdan Tanjevic, "Bu, Avrupa’nın en iyi turnuvalarından birisi. Böyle bir turnuvanın şampiyonu olmak bizim için önemli birşey" dedi. 
     Tanjevic, maçtan sonra yaptığı değerlendirmede, İtalya karşısında çok iyi oynamadıklarını, ancak maçı kazanmak için yeterince iyi oynadıklarını vurgulayarak, şunları söyledi 
     "Atmosfer çok iyiydi. Seyirci ekstra güç verdi. Çok iyi oynamadık ama bu maçı kazanmak için yeterince iyi oynadık. Çok mutluyum, herkese, oyunculara teşekkür ediyorum. Bu turnuva Avrupa’nın en iyi turnuvalarından birisi. Böyle bir turnuvanın şampiyonu olmak bizim için önemli birşey." 
     
     TURGAY DEMİREL’İN DEĞERLENDİRMESİ 
     Türkiye Basketbol Federasyonu Başkanı Turgay Demirel, A Milli Erkek Basketbol Takımı’nın, "Efes Pilsen World Cup 4"de birinci olarak, hedeflenilen yolda önemli bir başarı elde ettiğini söyledi. 
     Demirel, İtalya maçından sonra yaptığı açıklamada "Önemli bir turnuva. Burada birinci olduk ama bunu sadece hedeflediğimiz yolda önemli bir başarı olarak değerlendiriyorum. Avrupa Şampiyonası öncesi önümüzde önemli iki hafta var. Orada da bu başarıyı sürdürmek istiyoruz" diye konuştu. 
     Milli Takımlar Genel Menajeri Doğan Hakyemez ise turnuvadaki Rusya yenilgisinin ardından toparlanmanın zor olduğunu ifade ederek, "Ama turnuva takımı olduğumuzu birkez daha ispat ettik. İtalya’yı yenerek şampiyon olduğumuz için çok mutluyum" dedi. 
     Milli basketbolcu Mehmet Okur, turnuvada yüzde 100 performanslarını ortaya koyamadıklarını, ancak kazanmasını bildiklerini kaydederek, "Önümüzdeki hazırlık dönemini en iyi şekilde değerlendirip Avrupa Şampiyonası’na hazır gitmek istiyoruz" diye konuştu. 
     
</TEXT>
</DOC>
