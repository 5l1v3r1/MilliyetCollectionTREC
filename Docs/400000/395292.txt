<DOC>
<DOCNO> 395292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/eko01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aselsan'dan süper telsiz 
</HEADLINE>
<TEXT>


Aselsan'ın geliştirdiği ve dünyada benzeri olmayan PRC-9651 model telsiz, 1 kilo 100 gram ağırlığında, düşman tarafından dinlenemiyor ve suda 24 saat kalabiliyor 

ŞAKİR AYDIN İstanbul 

TÜBİTAK, Türkiye Teknoloji Geliştirme Vakfı TTGV ve TÜSİAD'ın düzenlediği 6. Teknoloji Ödülleri Yarışması'nda finale kalan projeler arasında en büyük ilgiyi Aselsan'ın geliştirdiği "Yazılım Tabanlı El Telsizi PRC-9651" gördü. 
Türkiye'nin teknoloji potansiyelini ortaya çıkarmak amacıyla düzenlenen yarışmaya başvuran 29 projeden 5'i Büyük Ödül, 10'u da Başarı Ödülü dalında finale kaldı. 
Aselsan'ın geliştirdiği ve dünyada bir ilk olan PRC-9651 sayesinde, askerlerin kullandığı kilolarca ağırlığındaki sırt telsizlerinin tarihe karışacağı belirtildi. -40 ile 55 derecede çalışabilen ve 6 farklı telsiz özelliğini bünyesinde barındıran PRC-9651, düşman tarafından dinlenemiyor. 3 yılda geliştirilen telsiz, dinleme, rakip telsizin yerini kestirme ve rakip telsizi karıştırma, bas-konuş, taktik mobil telefon ve yüksek, hızlı veri iletişimi sağlama özelliklerinin yanı sıra 300 kanal kapasiteli. 
24 saate kadar suyun içerisinde kalabilen telsizden aynı zamanda mesaj da göndermek mümkün. Telsizin ağırlığı ise bir kilo 100 gram ile bir kilo 300 gram arasında değişiyor. 

Finale kalanlar 
İsrail ve ABD'nin ortaklaşa aynı telsizin benzerini geliştirme aşamasında olduklarını belirten Aselsan Proje Kıdemli Uzman Mühendisi Volkan Dalay, bugüne kadar bu telsizden Türk Silahlı Kuvvetleri'ne bin 500 adet verildiğini ayrıca 7 ayrı ülkeden de teklif beklediğini söyledi. 
"Büyük Ödül" kategorisinde Aselsan, Arçelik, Eczacıbaşı, İnform Elektronik ve Karel İletişim projeleri finalde yarışacak. 


</TEXT>
</DOC>
