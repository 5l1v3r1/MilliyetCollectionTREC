<DOC>
<DOCNO> 370362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur20.html </URL>
<DATE> 2005/08/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İstanbul'de dev uyuşturucu operasyonu 
</HEADLINE>
<TEXT>

     İstanbul Emniyet Müdürü Celalettin Cerrah, uyuşturucu operasyonlarının, önümüzdeki günlerde açılacak okullarda öğrencilere yönelik uyuşturucu hap satımı ve uyuşturucu maddelerin gençleri zehirlemesinin engellenmesi açısından önemli olduğunu bildirdi. 
     Celalettin Cerrah, Narkotik Şube Müdürlüğü Bora Barış Güler Toplantı Salonu’nda İstanbul Emniyet Müdür Yardımcısı Şammaz Demirtaş ve Narkotik Şube Müdürü Tufan Ergüder ile yaptığı basın açıklamasında, 12-15 Ağustos tarihleri arasında Beşiktaş, Fatih ve Zeytinburnu 
     ilçeleri ile Kapıkule Sınır Kapısı’nda düzenlenen uyuşturucu operasyonlarına ilişkin bilgi verdi. 
     Cerrah, bu yerlerde gerçekleştirilen 3 ayrı operasyonda, 3’ü yabancı uyruklu 15 kişinin yakalandığını belirterek, "Bu kişilerle birlikte 265 kilo 295 gram eroin, 33 kilogram gelen 179 bin adet sentetik hap ve 15 kilogram esrar maddesi ele geçirildi. Bu maddelerin taşınmasında kullanılan 2 taşıta da el konuldu" dedi. 
     Zanlılardan 3 adet ruhsatsız silah ile 4 adet sahte kimlik de ele geçirildiğini belirten Cerrah, şunları kaydetti 
     "1 Ocak 2005’den 15 Ağustos tarihine kadar düzenlenen operasyonlarda, 2 ton 34 kilogram eroin, 355 kilogram esrar, 15 kilogram kokain, 4 kilogram afyon sakızı, 349 bin 233 adet Captagon adlı hap ve 164 bin 217 adet Ecstacy adlı hap ele geçirilmiştir. 
     Narkotik şubemizin yaptığı uyuşturucu operasyonları, önümüzdeki günlerde açılacak okullarda öğrencilerimize yönelik uyuşturucu hap satımını ve uyuşturucu maddelerin gençlerimizi zehirlemesini engellemek açısından önemlidir. Bu operasyonlarımız devam edecektir. 
     Gençlerimizi uyuşturucuya alıştırmaya müsaade etmemiz mümkün değildir." İstanbul halkının polisine güveni sonucu, adi suçlar, siyasi suçlar ve narkotik suçlara yönelik operasyonların devam edeceğini kaydeden Cerrah, "Biz İstanbul halkının güvenine layık olmaya çalışıyoruz. Ekibimle birlikte en iyi şekilde asayiş hizmetlerini yapmaya, onların canına, malına zarar gelmesini engellemek için de her türlü tedbiri almaya devam ediyoruz. Bu, narkotik konusunda da aynı, siyasi konularda da aynıdır" dedi. 
     Vatandaşların vatandaşlık görevlerini çok iyi bilmesi gerektiğine işaret eden Cerrah, "Suç, yalnızca güvenlik güçleriyle önlenemez. 
     Vatandaşlarımızın da yardım etmesi, ihbar etmesi lazım. 12 milyon nüfusu olan İstanbul’da huzur, güven ve asayişi sağlamak için vatandaşlarımızın da mutlaka yardımına ihtiyacımız var. 
     Vatandaşlarımızla birlikte İstanbul’u huzurlu kent haline getireceğimize inanıyoruz" diye konuştu. 
     İstanbul Narkotik Şube Müdürlüğü’nden yapılan yazılı açıklamaya göre, uluslararası transit uyuşturucu kaçakçılığına yönelik "Gediz" adı altında Zeytinburnu’daki bir depoya düzenlenen operasyonda, 153 kilogram eroin ele geçirildi. 
     Olayla ilgileri görülen 9 kişi, 2 adet ruhsatsız tabanca ve 3 adet sahte kimlikle gözaltına alındı. 
     "Sedef" adı verilen diğer operasyonda da 12 Ağustos 2005 tarihinde Kapıkule Sınır Kapısı’ndan yurtdışına çıkmaya çalışan yabancı uyruklu 2 kişi, 11 kilo 375 gram eroinle yakalandı. 
     Bu kişilere uyuşturucu maddeyi temin ettiği belirlenen H.A. da Fatih’teki evinde 33 kilogram gelen 179 bin adet uyuşturucu ve uyarıcı nitelikte hap ve 15 kilogram esrarla gözaltına alındı. 
     Beşiktaş’ta düzenlenen diğer operasyonda da 100 kilo 920 gram eroin ele geçirildi. Bu maddelerle ilgili 3 kişi yakalandı. 
     Öte yandan, yakalanan bu kişilerden birinin, Akdeniz’in uluslararası sularında içindeki uyuşturucu yüküyle batırılan "Kısmetim-1" gemisiyle ilgili davada yargılanan H.N.S. olduğu belirtildi. 
     Ele geçirilen eroinin de bir Avrupa ülkesine gönderilmek istendiği öğrenildi. 
     
</TEXT>
</DOC>
