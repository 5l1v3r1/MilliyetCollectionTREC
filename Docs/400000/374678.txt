<DOC>
<DOCNO> 374678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun28.html </URL>
<DATE> 2005/09/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AB'de deklarasyon toplantısı başladı... Kimler Türkiye'ye karşı 
</HEADLINE>
<TEXT>

     AB dışişleri bakanları gayriresmi toplantısı İngiltere'nin Cardiff kenti yakınlarındaki Newport kasabasında başladı. 
     AB dönem başkanı İngiltere'nin Dışişleri Bakanı Jack Straw'un, konuk bakanları, toplantıların yapıldığı Celtic Manor Resort Oteli'nde karşılamasının ardından, çalışma yemeğine geçildi. 
     Toplantının ilk gününde, AB dışişleri bakanları, AB'ye aday ülkeler Türkiye, Bulgaristan, Romanya ve Hırvatistan'ın durumlarını ele alacak. Toplantının ilk gününde yapılacak oturumların önemli bir kısmının Türkiye konusuna ayrılması bekleniyor. 
     
     DEKLARASYONUN İÇERİĞİ 

     Diplomatik kaynaklar, Türkiye'nin, Gümrük Birliği'nin yeni ülkeleri kapsayacak şekilde uygulanmasını öngören uyum protokolünü imzalamasından sonra, müzakerelerin 3 Ekim'de başlamasına kesin gözüyle bakıyorlar. 
     Bununla birlikte, Türkiye'nin Kıbrıs konusunda yayımladığı tek taraflı deklarasyona karşılık yayımlanması beklenen deklarasyonun içeriği bugünkü müzakerelerin en önemli tartışma maddesini oluşturuyor. AB içinde Fransa, Avusturya, Kıbrıs Rum kesimi ve Yunanistan'ın yayımlanacak deklarasyonu sertleştirmek için çaba gösterecekleri belirtiliyor. 
     Yayımlanacak deklarasyonda, Gümrük Birliği'nin tam üye ülkeleri kapsayacak bir şekilde ve ayırım gözetmeksizin makul bir süre içinde Türkiye tarafından uygulanması ve bu uygulamanın izlenmesi yolunda çağrı yapılması beklenirken, Fransa, Avusturya, Kıbrıs Rum kesimi ve Yunanistan'ın Kıbrıs Rum kesiminin de Türkiye tarafından tanınması konusunu deklarasyona sokmak için bastıracakları kaydediliyor. 
     AB ülkeleri bakanları, bugün Rusya ve İran dosyalarını da ele alacak. Bakanlar, Rusya ile 2003 yılında imzalanan ortaklık ve işbirliği anlaşması ile bu ülkeyle güvenlik, kültür ve eğitim alanlarındaki işbirliğini tartışacaklar. 
     Yarınki görüşmelerde, Irak, Ortadoğu ve Balkanlar'daki gelişmeler gözden geçirilecek. 
     Akşam saatlerinde Cardiff'e varması beklenen Dışişleri Bakanı ve Başbakan Yardımcısı Abdullah Gül, yarın yapılacak toplantılara katılacak. 
     
</TEXT>
</DOC>
