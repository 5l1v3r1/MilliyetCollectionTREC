<DOC>
<DOCNO> 372777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko17.html </URL>
<DATE> 2005/08/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Garanti'nin yeni ortağı GECF Büyümemiz için mükemmel bir fırsat 
</HEADLINE>
<TEXT>

     General Electric Consumer Finance'ın GECF Avrupa Başkanı Dan O'Connor, Garanti Bankası'yla ilgili yatırımlarının, Avrupa'nın önemli bir pazarında stratejik olarak büyümeleri için mükemmel bir fırsat olduğunu bildirdi. 
     Dan O'Connor, Doğuş Holding'in, Garanti Bankası'nın çıkarılmış sermayesinin yüzde 25.5'ine tekabül eden toplam milyar 550 milyon adet Garanti hissesini GE'nin iştiraki olan GECF'e satmak üzere hisse devir anlaşması imzalamasına ilişkin yazılı bir açıklama yaptı. 
     O'Connor, bu yatırımın, Avrupa'nın önemli bir pazarında stratejik olarak büyümeleri için mükemmel bir fırsat olduğunu belirterek, şöyle dedi 
     ''Doğuş ve Garanti'nin öncü konumu, bilgi birikimi ve deneyimli yönetici kadrosu GE'nin global tecrübesiyle birleştiğinde, kısa bir süre içinde, hızla gelişen Türk finans sektörünün itici gücünü oluşturacak. Garanti'nin kaliteli insan kaynağı, üstün teknolojik altyapısı ve geniş dağıtım ağı, büyüme için güçlü bir platform sunuyor.'' Doğuş Grubu Yönetim Kurulu Başkanı Ferit Şahenk de 2 kurum arasında pek çok benzerlik bulunduğunu belirterek, ''Yeni bir işe girme ve büyütme konusunda uzun yıllara dayanan deneyime sahibiz. Sağlam temeller üzerine kurulu her 2 şirket de güvenilirlik ve şeffaflık gibi pek çok güçlü değeri paylaşıyor. Global bir şirketin, böylesine önemli bir yatırım için ülkemize gelmesine vesile olmakla gurur duyuyor, örnek teşkil etmesini diliyoruz'' dedi. 
     Şahenk, CNN Türk'e yaptığı açıklamada da böyle bir işbirliğinin sadece Doğuş Grubu veya Garanti Bankası'na değil, Türkiye'ye de hayırlı olmasını dileyerek, Türkiye için de çok önemli bir adım olduğunu vurguladı. 
     Türkiye'de finans, perakendecilik, otomotiv ve belli başlı sektörlere yabancıların ilgisinin oluşmaya başladığını ifade eden Şahenk, ''Çünkü Türkiye gelişen bir ülke. Dünyadaki tüm büyük yatırımcıların baktığı en önemli şey büyüme. Bu büyümeyi de Türkiye potansiyel olarak değil, artık gerçekte bu tip yatırımcılara sunmaya başladı. Bu yüzden bu işbirliği de gerçekleşti'' diye konuştu. 
     
     ''GE GRUBU, DOĞUŞ'UN İLİŞKİLERDEN YARARLANMAK İSTİYOR'' 
     Ferit Şahenk, işbirliğinin uzun vadeli bir beraberlik olduğunu, GE ve Doğuş gruplarının geçmişte de iş ortaklıkları yaptığını anlatarak, şunları kaydetti 
     ''O durumdan da bakıldığı zaman karşılıklı bir inanç ve güven vardır. Garanti Bankası'nın insan kaynağı, teknolojisi, yaratmış olduğu markalar ve altyapısının üstüne şimdi de GE Grubu'nun dünyadaki büyüklüğü ve gücünü katarak, onların bize paralel olan bölgesel stratejisi de ön plana çıkararak, artık Garanti Bankası'nda, Türkiye'de çağdaş hizmet ve bölgesel anlamda da fırsatları değerlendirmek için eşit ortak olarak yürümeye karar verdik. 
     GE Grubu, Doğuş Grubu'nun Türkiye ve bölgedeki ilişkileri olsun, ilgisi olsun bunlardan tabi ki yararlanmak istiyor. Bu tip ortaklıklar veya satın alma olaylarında herkesin, her grubun kendine göre bir stratejisi vardır. Yani eş ortaklık yapabilmek çok önemli bir şey değildir. Her kurumun kendi görüşü vardır. Sektörde kalma gibi, devam etme gibi, büyüme, küçülme gibi kararları olabilir. Bunlara saygı göstermek lazımdır. Bunlar tamamiyle iş dünyasında verilen kararlardır. Biz finans sektörünü ana sektörümüz olarak görüyoruz. Burada büyümek istiyoruz.'' Şahenk, GE Grubu'nun gelmesinin en önemli nedeninin Türkiye'nin potansiyeli olduğunu, Garanti Bankası'nın geldiği nokta ve Doğuş Grubu'na olan güvenin de önemine işaret ederek, Garanti Bankası'nın Romanya, Rusya, Hollanda ve Çin'de bankacılık yaptığını hatırlattı. 
     GE gibi GE finans kurumunun da genişleme stratejisi olduğunu vurgulayan Şahenk, şöyle dedi 
     ''Bu stratejiye paralel önümüze çıkacak olan fırsatları beraber değerlendireceğiz. Bazı memleketlerde işbirlikleri yapacağız, bazı memleketlerde sinerjimizi ve Garanti Bankası'nın oluşturmuş olduğu bireysel bankacılık teknolojisi ve insan kaynağını, daha bu anlamda belirli yerlere gelmemiş olan Doğu Avrupa ülkelerinde GE'yle beraber kullanma imkanlarına bakacağız. 2 grubun da amacı Garanti ismini, bankamızı Ortadoğu, Türk Cumhuriyetler ve Doğu Avrupa'da daha yaygın hale getirmektir.'' 
     
     ''GARANTİ BANKASI ÇITAYI DAHA YÜKSELTECEK'' 
     Garanti Bankası Genel Müdürü Ergun Özen de AA muhabirine yaptığı açıklamada, Doğuş'un, güçlü yönetişim değerleri ve bölgedeki uzmanlığıyla Türkiye'de iyi iş yapmayı bilen bir grup olduğunu belirterek, bunu Türkiye'de yarattığı çeşitli markalarla ispat ettiğini söyledi. 
     Özen, ''Tabii GE gibi global bir devi de hissedarlarımız arasına kattık. GE'nin global deneyimlerinden yararlanacağız. Onun için ben çok faydalı bir ortaklık olduğunu düşünüyorum'' dedi. 
     Garanti Bankası'nın çok kaliteli hizmet ve ürün ağına sahip olduğunu anlatan Özen, ''Garanti Bankası, bundan sonra çıtayı daha da yükseltip dünya standardında, dünya kalitesinde hizmetler sunmaya devam edecek'' diye konuştu. 
     Özen, bankanın, sektörünün her alanında büyüme gösterdiğini ifade ederek, şu görüşleri dile getirdi 
     ''İleride mortgage piyasası çok büyüyecektir. Burada GE'nin ekspertizliğinden yararlanacağımız açıktır. Tüketici kredilerinde olsun, leasing konularında olsun, ticari finansmanda olsun, bir takım proje finansmanlarında olsun GE'nin ekspertizinden yararlanacağız. Mevcut sağlam altyapımızın üzerine bu değerleri de koyacağız.'' Ergun Özen, GE'nin Garanti Bankası'nı seçmesinin en önemli nedeninin bankanın yönetimi ve Doğuş Grubu'nun sağlamlığı olduğunu vurgulayarak, yönetimde hiçbir değişiklik olmayacağını söyledi. 
     Son iki yılda Garanti Bankası'nın yüzde 30 gibi büyüdüğünü, şube ağını sürekli genişlettiğini, yeni iş alanlarını sürekli geliştirmekte ve içinde bulunduğu iş kollarında derinleşmekte olduğunu belirten Özen, ''Dolayısıyla Garanti Bankası'nda büyüme artarak devam edecektir'' dedi. 
     
</TEXT>
</DOC>
