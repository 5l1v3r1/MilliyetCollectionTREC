<DOC>
<DOCNO> 371992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas05.html </URL>
<DATE> 2005/08/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Han Duvarları' hayata döndürülüyor 
</HEADLINE>
<TEXT>

     Niğde'nin Ulukışla İlçesinde 16. yüzyılda Sadrazam Mehmet Paşa tarafından yaptırılan ve şair Faruk Nafiz Çamlıbel'in ''Han Duvarları'' şiirine konu olan, ancak bakımsızlık nedeniyle yıkılma tehlikesiyle karşı karşıya kalan Öküz Mehmet Paşa Kervansaray'ı restore ettirilecek. 
     Vakıflar Genel Müdürü Yusuf Beyazıt, kervansarayın restorasyonun maliyetinin 10 milyon YTL olduğunu söyledi. 
     Beyazıt, tarihi Öküz Mehmet Paşa Kervansarayı'nın içindeki cami, hamam, fırın, ahır ve dükkanlar, yağışlar ve rüzgar nedeniyle yıkılma tehlikesiyle karşı karşıya kaldığını belirterek, belediyeyle işbirliği yaparak restorasyon çalışmalarına başladıklarını bildirdi. 
     Aslına uygun onarılacak kervansaray, yeniden sanatsal etkinliklerin mekanı haline gelecek. Başta ünlü şair Faruk Nafiz Çamlıbel olmak üzere tüm şairlerin anısına düzenlenecek şiir şölenlerine de ev sahipliği yapacak. 
     Çamlıbel'in ''Han Duvarları'' şiiri de kervansarayın girişine yazdırılacak. 
     
</TEXT>
</DOC>
