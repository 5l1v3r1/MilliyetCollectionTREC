<DOC>
<DOCNO> 364893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/guncel/gun09.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso nihayet Türkiye'de 
</HEADLINE>
<TEXT>


Sakıp Sabancı Müzesi, aralarında gün yüzüne çıkmamış eserlerin de bulunduğu Picasso sergisine ev sahipliği yapacak 

KÜLTÜR SANAT SERVİSİ 

Pablo Picasso, bugüne kadar sergilenmemiş eserlerini de içeren bir sergiyle Türkiye'de. 21 Kasım 2005 - 26 Mart 2006 tarihleri arasında Sakıp Sabancı Müzesi'nde gerçekleştirilecek sergi, sanatçının tüm dönemlerini kapsayan 135 eserinden oluşuyor. Sanatçının ömrü boyunca kendisine sakladığı ve ailesine devrettiği daha önce hiçbir yerde sergilenmemiş bir koleksiyon ile Paris ve Barcelona Picasso müzelerinden gelen eserleri içeren serginin açılabilmesi için, Pablo Picasso'nun torunu Bernard Ruiz - Picasso ile Sakıp Sabancı Müzesi yönetimi uzun süredir süredir görüşmeler yapıyordu. 

'Türkiye'nin başarısı' 
İstanbul'a gelen Bernard Picasso ve eşi Almine Picasso, Sabancı Holding Yönetim Kurulu Başkanı Güler Sabancı ve Sakıp Sabancı Müzesi Müdürü Dr. Nazan Ölçer ile sergi anlaşmasını imzaladılar. Sakıp Sabancı Müzesi'nin genişleyen sergi salonları, teknik donanımı ve yönetim kadrosuyla uluslararası standartlarda bir dünya müzesi olduğunu belirten Bernard Picasso, dedesinin bıraktığı bu kültür mirasını Türk sanatseverlerle paylaşmaktan büyük mutluluk duyduğunu belirtti. Güler Sabancı da, Picasso sergisini Türkiye'deki sanatseverlerle buluşturabilmenin kendileri için önemini vurgulayarak, "Bu başarı, hem Sabancı Topluluğu'nun, hem de Türkiye'nin başarısıdır" dedi. 
Sergide ayrıca Picasso'ya ait özel yazışmalar, aile albümlerinden seçilen ve önemli fotoğrafçıların çektiği fotoğraflar yer alacak, sergi boyunca belgesel filmler ve konferanslar da bu etkinliğe eşlik edecek. 


</TEXT>
</DOC>
