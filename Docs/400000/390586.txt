<DOC>
<DOCNO> 390586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/guncel/gun01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektöre ilk dava açıldı 
</HEADLINE>
<TEXT>


Van Yüzüncü Yıl Üniversitesi Rektörü Prof. Dr. Yücel Aşkın hakkında 'tarihi eser kaçakçılığı' suçlamasıyla 1 yıla kadar hapis istemiyle dava açıldı 

FEYAT ERDEMİR - OSMAN BEKLEYEN Van DHA 

Van Yüzüncü Yıl Üniversitesi Rektörü Prof. Yücel Aşkın hakkında 'Kültür ve Tabiat Varlıklarını Koruma Kanunu'na muhalefet' suçlamasıyla dava açıldı. Aşkın hakkında 'Görevi kötüye kullanmak, ihaleye fesat karıştırmak ve zimmet' iddiasıyla açılan dosya da YÖK'e gönderildi. 
Cumhuriyet Savcısı Necmi Şahdalaman'ın Asliye Ceza Mahkemesi'ne gönderdiği iddianamede, 15 Temmuz'da rektörlük lojmanında yapılan aramada 1019 adet tarihi esere el konulduğu, eserlerden 231'nin envantere kayıtlı, ancak 578'nin kayıtlı olmadığı belirtildi. Eserlerden 210'nun da yasa kapsamında olmadığı için iade edildiği ifade edildi. 
Aşkın'ın edindiği taşınır kültür varlıklarını yönetmelik gereği 1 aylık sürede kaydetmediği belirtilen iddanamede, 1997'den bu yana 231 tarihi eser edinen rektörün suç tarihinden önceki 1 ayda bunun 2 katından fazla kültür varlığı edinmesinin yaşamın olağan akışına uymadığı savunuldu. 

'Envantere kaydetmek zorunlu' 
İddianamede ayrıca, Aşkın'ın ilgili maddeler çerçevesinde cezalandırılması istendi. Söz konusu kanunun 'müze, özel müze ve koleksiyonculuk' başlıklı 26. maddesinde, 'Koleksiyoncular faaliyetlerini, Kültür ve Turizm Bakanlığı'na bildirmek ve yönetmelik gereği taşınır kültür varlıklarını envanter defterine kaydetmek zorundadır' ifadeleri yer alıyor. 
Aşkın'ın 14 Ekim'de tutuklanmasının ardından 4. Ağır Ceza Mahkemesi'nde bulunan 6 dosyadan 5'i görevsizlik kararıyla savcılığa gönderilmişti. Van Başsavcılığı da 'kişisel verileri hukuka aykırı olarak toplamak' suçlamasıyla ilgili dosyayı YÖK'e göndermişti. Aşkın'ın yanı sıra Ziraat Fakültesi Dekanı Prof. Fırat Cengiz'in de adının geçtiği 'Görevi kötüye kullanmak, ihaleye fesat karıştırmak ve zimmet' suçlarıyla ilgili dosya da dün YÖK'e gönderildi. Diğer Ağır Ceza Mahkemesi'nde sadece "Çıkar amaçlı suç örgütü oluşturmak" iddiasıyla açılan dosya bulunuyor. 



</TEXT>
</DOC>
