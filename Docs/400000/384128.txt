<DOC>
<DOCNO> 384128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun16.html </URL>
<DATE> 2005/10/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Saddam'ın avukatları parasızlıktan şikayetçi 
</HEADLINE>
<TEXT>

     Devrik Irak lideri Saddam Hüseyin'in avukatları, finansman kaynağı bulamamaktan şikayet ettiler ve Özel Mahkeme'nin avukatlık masraflarını karşılamaması halinde bundan böyle basına açıklama yapmayacaklarını bildirdiler. 
     Avukat Halil Edduleymi imzasıyla bütün avukatlar adına yapılan yazılı açıklamada, Saddam ailesinin parası olmadığı için avukatların şimdiye kadar ücretsiz çalıştıkları belirtildi. ''Irak'la yaptıkları ticaretten bir zamanlar servet kazanan zengin Araplardan Saddam'ın davası için finansman sağlayamadıklarını'' belirten avukatlar, Saddam'ı yargılayacak Özel Mahkeme'nin ise iddianameyi hazırlarken milyonlarca dolar harcadığını kaydetti. 
     Açıklamada, vekalet ücretlerinin Özel Mahkeme tarafından ödenmesinin istendiği, ancak bu isteğe cevap bile verilmediği, bu nedenle basına artık açıklama yapılmayacağı belirtildi. 
     Saddam ve yakın çalışma arkadaşlarının, 1982 yılında 140'dan fazla Şii köylünün öldürülmesinden yargılanmalarına 19 Ekim'de başlanacak. 
     
</TEXT>
</DOC>
