<DOC>
<DOCNO> 352441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo12.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen son 
</HEADLINE>
<TEXT>


Yılan hikayesine dönen Süreyya Ayhan olayında, IAAF istisnai bir durum görmedi. Dün acil toplanan Merkez Ceza Kurulu bu karar üzerine milli atletin bir yıla indirilen cezasını ikiye çıkardı 


Süreyya Ayhan'ın 6 Ağustos 2004'ten bu yana kamuoyunu meşgul eden doping kontrol krizinde, Uluslararası Atletizm Federasyonu'nun IAAF sert tepkisi Merkez Ceza Kurulu'na geri adım attırdı. 
Başlangıçta, Gençlik ve Spor Genel Müdürlüğü Ceza Kurulu'nun, Ayhan'a verdiği iki yıllık cezayı bire indiren Merkez Ceza Kurulu IAAF'ın kararın geri alınmasını istemesinden ve olayda istisnai duruma rastlanmadığını belirtmesinden sonra Uluslararası Federasyonu'nun prosedürünü uygulamaya geçirdi. 
IAAF'ın tepkisi üzerine dün acil bir toplantı yapan Merkez Ceza Kurulu üyeleri, milli atletin dosyasını tekrar inceledi. 5 üyenin yer aldığı kurulda, Süreyya Ayhan'ın cezasının tekrar iki yıla çıkarılması için 2'ye karşı 3 oy çıktı. 

Tek umut CAS 
Süreyya Ayhan'ın 1 Ekim'den itibaren uygulanan tedbir kararını 5 Ağustos'a çekilmesi için başvuracak olan Atletizm Federasyonu'nun talebi kabul edilirse, milli sporcu, 7-13 Ağustos 2006'da düzenlenecek Avrupa Şampiyonası'nda mücadele edecek. Aksi taktirde, 2007'de piste dönecek. Süreyya Ayhan ile antrenörü ve eşi Yücel Kop'un tek ümidi ise Spor Tahkim Mahkemesi CAS . CAS'a başvuracak olan Kop çifti, cezada indirime gidilmesini isteyecek. 

Powell hesabı gördü 

Favori gösterildiği 2004 Olimpiyat Oyunları'nda 100 metrede ancak 5. olarak hayal kırıklığı yaratan Jamaikalı atlet, bir yıl sonra aynı pistte dünya rekoruna ulaştı, 

Atina 2004'ün en kritik anlarından biri yaşanıyordu. Olimpiyat 100 metre finali için nefesler tutulmuş, gözler piste kilitlenmişti. Yarışın en önemli favorisi, o yıl içinde tam 9 kez 10 saniyenin altını koşan Jamaikalı Asafa Powell finiş çizgisini 9.94 ile ancak 5. sırada geçiyor ve büyük bir hayal kırıklığı yaşatıyordu. Aynı Powell, 10 ay sonra yine aynı pistte bu kez 9.77 ile adeta uçtu ve Tim Montgomery'ye ait 9.78'lik dünya rekorunu tarihe gömdü. Bu aslında beklenen bir rekordu. Olimpiyat hezimeti dışında 2004'ü yılın en iyi sprinteri olarak kapatan Powell, geçen ay Jamaika'da 9.84 ile yılın en iyi derecesini koşmuş, iki hafta önce Ostrava'da da yağmurlu ve soğuk bir günde 9.85'lik bir derece yapmıştı. Linford Christie ile birlikte idolü olarak gördüğü eski rekortmen Maurice Greene'in izinden giden 22 yaşındaki Powell, ilginç bir tesadüfle altı yıl önce 9.79 ile Greene'in dünya rekoruna ulaştığı Atina'daki pistte yeni dereceye imza attı. Jamaikalı atlet böylece, bu mesafede ABD ambargosunu kırabilen tarihteki dördüncü sporcu oldu. 1912 yılından bu yana Powell dışında sadece Kanadalı Donovan Bailey 1996 , Alman Armin Hary 1960 ve yine Kanadalı Percy Williams 1930 bu başarıya ulaşabilmişti. 
Bu rekor aynı zamanda doping skandalına adı karışan eski rekortmen Tim Montgomery'nin rekorunun "kırılamaz" olmadığını da kanıtladı. Ancak Powell, rekora rağmen çok mutlu değil. "Antrenörüm Stephen Francis çok kızgın. Daha iyi koşabileceğimi düşünüyor" diyen yıldız atlet, "En iyisi benim ve 9.75 koşabileceğimi düşünüyorum. Olimpiyatı da kazanmam gerekirdi ama tecrübesizdim. Helsinki'deki Dünya Şampiyonası'nda yeni bir sürpriz yapabilirim" dedi. 


Boğaz'a renk geldi 

83 yat ile 682 sporcunun katılımıyla Galatasaray Adası ile Ataköy Marina arasında gerçekleştirilen Vakko Sailing Cup'ta ödüller sahiplerini buldu. Reina'daki törende dereceye girenlere ödüllerini Vakko Başkanı Cem Hakko verirken, kategorilerine göre ilk üç şöyle oluştu IRC1 1. İsmet Özbakır ŞAN , 2. Sedat Gülçağlayan Oğuzhan Too , 3. Ergin Emre Provezza . IRC2 1. Orhan Gorbon Avare , 2. Levent Karabeyoğlu Narin , 3. Deniz Harp Okulu Orsa, IRC3 GEZİ 1. Vedat Tezman İsviçre Sigorta , 2. Gürsel Öztürk Energie , 3. Kemal Çorapçıoğlu Şebboy . L.O.A. 1. Burak Gorbon GORBON 7 , 2. Ümit İnce Mavi , 3. Bülent Karan Aynur . 

Halil'in işi çok zor 

Doping yapmakla suçlanan ve A numunesi pozitif çıkan Halil Mutlu'nun Köln'de açılan B analizi de büyük olasılıkla moral bozacak 

Bulgaristan'daki Avrupa Halter Şampiyonası'nda doping yapmakla suçlanan ve A numunesi pozitif çıkan Halil Mutlu'nun Almanya'da açılan B numunesinin de yüksek ihtimalle pozitif çıkacağı öğrenildi. Bugüne kadar kontrole alınan sporcuların hiçbirinde iki testin farklı çıkmaması bu iddiayı güçlendirirken, dünya rekortmeni haltercimiz büyük olasılıkla iki yıl podyumdan uzak kalacak. Köln'deki kontrol merkezinde açılan B numunesinin sonuçlarını Federasyon Başkanı Hasan Akkuş ile GSGM doktorlarından Kaya Livanelioğlu bugün açıklayacak. 

Çeşme'de şölen 

Çeşme, bu ay içinde üç büyük organizasyona ev sahipliği yapacak. İlk olarak yarın başlayacak olan Türkiye Windsurf Şampiyonası'nın düzenleneceği Çeşme'de 21-26 Haziran'da da Türkiye Yelken Şampiyonası gerçekleştirilecek. Dünyaca ünlü sporcuların katılacağı 15 bin Euro ödüllü Avrupa Windsurf Slalom Şampiyonası da 22-26 Haziran'da yapılacak. 

İspanya'dan rövanşı aldık 

Avrupa Ligi B Grubu'nda mücadele eden Voleybol Erkek Milli Takımımız, deplasmanda ikinci kez karşılaştığı İspanya'yı 3-1 yenerek gruptaki ilk galibiyetini aldı. Millilerimiz böylece önceki gün elektrik kesintisiyle birlikte yaşanan skandalla gelen 3-1'lik yenilginin de acısını çıkarttı. Karşılaşmanın setleri 19-25, 25-18, 20-25 ve 27-29 tamamlandı. Ekibimiz diğer maçlarını 18-19 Haziran'da Türkiye'de Slovakya ile yapacak. Bayanlarımız ise, Rusya'da 3. Boris Yeltsin Turnuvası'ndaki ilk maçında Hollanda'ya 3-2 mağlup oldu. Milliler bugün Bulgaristan ile karşılaşacak. 


</TEXT>
</DOC>
