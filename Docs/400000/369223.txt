<DOC>
<DOCNO> 369223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun32.html </URL>
<DATE> 2005/08/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Silahlı radikal Yahudi yerleşimciler, Filistin köyüne yürüdü 
</HEADLINE>
<TEXT>

     İsrail’de bir grup radikal yerleşimci ellerinde silahlarla bir Filistin köyünden geçmeye çalıştı. Grup İsrail askerleri ve polisi tarafından durduruldu. 
     Gazze’den çekilme tarihi yaklaşırken İsrail’de ortam gerginleşiyor. Batı Şeria’da 25 kişilik aşırı sağcı bir yerleşimci grubu, silahlı bir şekilde bir Filistin köyünden geçmeye çalıştı. Yerleşimcilerin Sa-Nur ve Homesh mülteci kamplarına gitmek için Filistin köyüne doğru yürüyüşe geçtikleri iddia edildi. 
     İsrail askerleri, silahlı gruba nişan alarak durmasını istedi ve polise haber verdi. Çıkan olaylarda 9 kişi gözaltına alındı. 
     Haaretz gazetesine göre Sa-Nur ve Homesh bölgeleri, yerleşimcisi olmayan kişilere hala kapatılmadı. Bu durumun Filistin köyünden geçerek ortamı provoke etmek isteyen radikallerin ekmeğine yağ sürdüğü belirtiliyor. 
     Önümüzdeki günlerde Gazze şeridi, yerleşim bölgelerinde yaşayanlar dışındaki kişilere kesinlikle kapatılacak. 
     Bölgede yaşayanların birinci dereceden akrabası olanlar bile içeri kabul edilmeyecek. 
     Üst düzey bir polis yetkilisi, gazeteye yaptığı açıklamada, bölgeye yasadışı olanlara dikkat çekerek, polisin bu kişilere kesinlikle çok sert yaklaşacağını açıkladı. "Bu kişilerle asla müzakere edilmeyecek ve sıfır tolerans gösterilecek" diye konuştu. 
     Son günlerde yerleşim noktalarına yasadışı sızmalara dikkat çeken yetkili "Nasıl olduğunu açıklamakta zorluk çekiyorum ancak yasadışı bir sızma seli gerçekleşti. Bölgede bu konumda yüzlerce kişi bulunuyor" dedi. 
     
</TEXT>
</DOC>
