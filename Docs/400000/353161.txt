<DOC>
<DOCNO> 353161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/axspo02.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar tamam 
</HEADLINE>
<TEXT>


Fenerbahçe'nin, Bursaspor'un 25 yaşındaki file bekçisi ile anlaşmaya vardığı öğrenildi. Barcelona'nın Rüştü için 7 milyon Euro bonservis ücreti istemesi de sıkıntı yarattı 

YALÇIN TÜRK 


Rüştü Reçber sorununu henüz çözemeyen Fenerbahçe'nin, Bursaspor'un file bekçisi Serdar Kulbilge ile anlaşmaya vardığı öğrenildi. 
Barcelona'nın Rüştü'yü geri çağırmasından sonra her ihtimali göz önünde bulunduran Sarı - Lacivertli yönetimin, Volkan'a iyi bir alternatif bulma uğraşları sona erdi. Teknik Direktör Daum'un da onayını alan Fenerbahçe transfer komitesi 25 yaşındaki tecrübeli kaleci ile el sıkıştı. Ancak yönetimin, Serdar'ı bir süre beklemeye alacağı, Rüştü konusundaki gelişmelere göre transfere nokta koyacağı belirtildi. 

Kozlar Barça'da 
Bu arada Fenerbahçeli yöneticilerin önümüzdeki hafta Barcelona ile Rüştü konusunda masaya oturacağı belirtildi. Milli kalecinin AB statüsünde sayılması kararından sonra elini daha da güçlendiren İspanyol kulübünün, Rüştü'yü vermeye sıcak bakmadığı, kiralık formülünü ise kesinlikle düşünmediği ifade edildi. 
Barcelona ile iki yıllık daha sözleşmesi bulunan Rüştü'nün ise İspanyol yöneticilerine "Yedek kalmak istemiyorum. Oynamayacaksam beni bırakın" dediği öğrenildi. Öte yandan Barcelona'nın Rüştü'nün bonservisini 7 milyon Euro olarak belirlediği ifade edildi. Fenerbahçe'nin ise kesinlikle bonservis ücreti ödemek istemediği bildirildi. 

Sistem bu sezon değişiyor 

Teknik Direktör Daum'un transfer görüşmeleri sırasında yönetimin "Bu sistemle başarılı olmamız zor" sözlerine üzerine geri adım attığı öğrenildi. Alman hocanın yeni sezonda takımın oyun düzenini değiştireceği, özellikle sol kanatta fazla verimli olamayan Tuncay'ı artık forvetin arkasında görevlendireceği öğrenildi. Tecrübeli çalıştırıcının dörtlü savunmadan da vazgeçmeyi planladığı, transferi buna göre yapmayı düşündüğü bildirildi. 

Zafer'den yeşil ışık 

Sarı-Lacivertli takımın transfer gündemine gelen Konyasporlu Zafer Biryol yeşil ışık yaktı. Tecrübeli oyuncu, henüz resmi bir teklif almadığını ancak bu yönde kendisine haberler ulaştığını belirtti, "Fenerbahçe'de oynamaktan gurur duyarım. Ancak Konyaspor'a para kazandırarak gitmek isterim" dedi. 

'Orta alanda sorun var' 

Geçtiğimiz sezon inişli - çıkışlı bir grafik çizen Deniz Barış, ilginç açıklamalar yaptı. Tecrübeli oyuncu, "İlk yılımda sakatlığım ve adaptasyon sorunu nedeniyle pek başarılı olamadım. Doğal olarak da fazla şans bulamadım. Daum'un kalması bence güzel bir olay. Çünkü iki yıl üst üste şampiyon yapmış bir takımın hocasını göndermek yanlış olurdu. Ve bunu düşünenler de art niyetli kişiler. Takımda bir şeyler arıyorlarsa bu futbolculara sorulmalı. Eğer Alex ve Anelka'nın kapasitesine ulaşırsak o zaman bizi kimse tutamaz. Keşke Emre de olsa. Çok yaratıcı bir oyuncu. Bizim savunmaya değil, orta sahaya takviye gerekli" dedi. 

Servet'ten erken iş başı 

Geçtiğimiz yıl sakatlığı nedeniyle hem Fenerbahçe'den, hem de Milli Takım'dan uzak kalan Servet Çetin, Antalya'daki tatilini kısa keserek İstanbul'a döndü. Sol ayağında problem bulunan genç yıldız, antrenmanlara hemen başladı. Ayağını güçlendirmek için ağırlık çalışması yapan Servet, 30 Haziran'da başlayacak yeni sezon kampına kadar hazır olmak istediğini söyledi. 


</TEXT>
</DOC>
