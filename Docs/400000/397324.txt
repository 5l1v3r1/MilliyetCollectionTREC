<DOC>
<DOCNO> 397324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko32.html </URL>
<DATE> 2005/11/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Turkcell İrancell'de 'kapattık dosyayı' demek şu an doğru olmaz 
</HEADLINE>
<TEXT>

     Turkcell Genel Müdürü Muzaffer Akpınar, İran'daki özel GSM operatörü ihalesiyle ilgili gelişmeleri değerlendirirken, ''Bugün his olarak sorarsanız, yapılabilirliğinin yapılamayacağından daha az bir ihtimal olduğunu düşünüyorum'' dedi. 
     Akpınar, şirketin 30 Eylül tarihi itibariyle faaliyet sonuçlarını açıkladığı basın toplantısında, abone sayılarının 3. çeyrek içerisinde gerçekleştirilen 1.1 milyon net yeni abone alımıyla beraber, 2005'in üçüncü çeyreği sonu itibarıyla 26.7 milyona ulaştığını söyledi. 
     Bu rakamın, geçen senenin üçüncü çeyreğiyle kıyaslandığında abone sayısında yaklaşık yüzde 20'lik bir büyümeye karşılık geldiğini belirten Akpınar, pazardaki büyümenin, beklentilerine paralel olarak daha yavaş bir hızda olmakla beraber sürdüğünü kaydetti. 
     2006 yılında makro ekonomik ortamda beklenen istikrarın hükümet hedeflerine uygun olarak devam etmesinin, operasyonel ortamlarında olumlu etkiler yaratmaya devam edeceği inancını dile getiren Akpınar, pazardaki büyüme hızında yavaşlama beklediklerini ifade etti. 
     Türk telekomünikasyon sektöründe ise pazara yeni girişlere yol açacak ve Avea'nın ortaklık yapısında değişikliklere sebep olabilecek Türk Telekom özelleştirmesi ve 2005 yıl sonu itibarıyla netlik kazanması planlanan Telsim'in satışı nedeniyle önemli bir dönüm noktasında olunduğuna inandığını belirten Akpınar, bu gelişmeler sonucunda, Türk GSM sektöründeki rekabet ortamının 2006 yılı içerisinde muhtemelen değişeceğini, Türk Telekom'un yeni sahibinin rekabete yeni bir lezzet getireceğini, kendi duruşlarını aşağı yukarı belirlediklerini, nasıl bir oyun planı kuracağını bekleyip göreceklerini anlattı. 
     
     BÖLGESEL OPERATÖR 
     Turkcell'in önemli bir bölgesel operatör olma yolunda birçok mesafe kattettiğine işaret eden Akpınar, İran konusuna değinirken, ''Bugün his olarak sorarsanız yapılabilirliğinin yapılamayacağından daha az bir ihtimal olduğunu düşünüyorum'' dedi. 
     Akpınar, başka fırsatları yakalamak için her zamanki gibi radar ekranları açık baktıklarını, ancak şu an için elle tutulur, somut bir dosyalarının bulunmadığını bildirdi. Akpınar, Turkcell operasyonlarında yurtdışı beklentilerinin yüksek olduğunu belirtti. 
     Alfa'nın sahipliği konusundaki bir soru üzerine de Akpınar, ''Bize intikal eden bir şey yok. Biz de sizin gibi takip ediyoruz. Sizden fazla bilgimiz olmadığını söylemek durumundayız'' yanıtını verdi. 
     Çevre ülkelerle ilgili henüz somut yeni bir hedefleri olmadığını dile getiren Akpınar, 700 operatörün 3.5 milyar insanı kapsama altına aldığını, 1.5 milyar abonesi bulunduğunu belirterek, henüz penetre edilmemiş pazarın az kaldığını kaydetti. 
     Akpınar, vergi konusunu sektörde en önemli iyileşme fırsatlarından biri olarak gördüklerini, konuyu gündemlerinden düşürmediklerini tekrarladı. 
     Türk Telekom'un özelleştirmesinde imtiyaz süresi sonunda varlıkların devri konusunun gündeme geldiği anımsatılarak, GSM sektöründe durumun sorulması üzerine de Akpınar, uluslararası GSM birliği olarak da konuyu takip ettiklerini belirtti. 
     Akpınar, ''18 yıl gelene kadar bu konuda dünyada örnekler oluşmaya başlar. Önümüzdeki 5-10 senede çok daha elle tutulur kıyaslamalar ortaya çıkacaktır. Bu örnekler bir çerçeve oluşturacaktır. Yorum yapmak için çok erken'' dedi. 
     3. nesil sistemleri bir fırsat olarak gördüklerini aktaran Akpınar, cihaz kimliği bilgisi IMEI konusunda da oyunculardan biri olarak altyapılarını kurduklarını bildirdi. 
     
     MİLLİ TAKIMA DESTEK SÜRECEK 
     Akpınar, bir soru üzerine, İsviçre maçından dolayı şirketin imajının bir zarar, ülkenin de bir fayda gördüğünü zannetmediğine işaret ederek, Milli takımı desteklemeye devam edeceklerini kaydetti. 
     Akpınar, Türk Telekom'un yeni sahiplerinden Telecom Italia yöneticilerinin sabit hat ve mobil hatları birleştirme konusundaki açıklamalarının anımsatılması üzerine, pazara giriş stratejilerinin önemini vurgularken, şunları söyledi 
     ''Hatırlarsınız, ihaleler yapıldığında şirketlerle ilgili Rekabet Kurulu'ndan birtakım kararlar çıktı, Siz burada sahiplik gösterirseniz öbür taraftaki sahipliğinizi satmanız lazım, aksi halde sahip olamazsınız . Burada tabii, rekabet nerede, güç ele geçirildiğinde mi yönetilir, güç ele geçirildikten sonra davranış biçiminde mi yönetilir şeklinde bir özde tartışma noktasına girişilebilir, ama piyasada bence hala teknolojik ve bakır kablo altyapısından dolayı doğal tekel bir sabit şebeke, 3 tane mobil oyuncu var. Eğer diğer 2 mobil oyuncuyu tamamiyle kenara koyarak çok içiçe geçmiş, birbirini destekleyen bir pazar teklif modeliyle ortaya çıkarsa, bizim beklentimiz bizi o ihaleye sokmayan kural koyucunun burada da düzenleme yapacağına olan kanaatimizin yüksekliğidir.'' Akpınar, sabit şebekenin liberalizasyon sürecinde kısım kısım özelleştirilen tarafları bulunduğuna işaret etti. 
     
     İRAN 
     Akpınar'a İrancell konsorsiyumu ile katıldıkları İran'daki özel GSM operatörü ihalesiyle ilgili de soru yöneltildi. 
     Turkcell'in sahipliğiyle ilgili sorunun İran'daki tutumlarını etkilemediğini, hiç tereddüt etmediklerini belirten Akpınar, tarihi hafızaları ile ellerindeki kaynak ve önceliklerinin, bugün önlerine konulan ''al ya da git'' şeklinde teklifi kabul etmeme yönünde net pozisyon almayı içerdiğini kaydetti. 
     Birkaç geri adım attıklarını, ''yüzde 49'u kabul ederiz, ama yönetsel kontrol bizde olacak'' dediklerini, ancak bir türlü uzlaşamadıklarını ifade eden Akpınar, en önemli problemin bundan ve fonlamadan çıktığını bildirdi. 
     '' Parayı ver, düdüğü biz çalalım dediler. Biz o dönemde onu kabul edemedik. Doğrudur, biz bir iki adım geride gibi görülüyoruz. Ama biz neyi yapmak, neyi yapmamak istediğimiz konusunda çok netiz'' diyen Akpınar, ihaleyle ilgili olumlu olumsuz haberlerle zaman zaman kafalarının karıştığını söyledi. 
     
     SON RAUND DEĞİL 
     Bunun son raund olmadığını, daha önce iki raundun içinden geçtiklerini, 4-5 yıldır İran'da başarılı olmaya çalıştıklarını kaydeden Akpınar, ''Bu iş bitmedi mi '' sorusu üzerine de şu yanıtı verdi 
     ''Biz hiçbir zaman hiçbir işten ümidimizi kesmeyiz. Ama net bir yol haritanız, stratejiniz var mı derseniz, yok. Şu anda edilgen vaziyetteyiz, biraz bekliyoruz. 
     Karşı tarafın otorite ile yaptığı veya yapacağını tahmin ettiğimiz anlaşmalarla ilgili daha herhangi bir net deklarasyon olmadı. Onları görünceye kadar da bizimle ilgili, 'yüzde 100 bitti, bu iş bitti, kapattık dosyayı' demek doğru değil diye düşünüyoruz, teknik olarak.'' Akpınar, sürecin olumsuz bitmesi halinde tazminat isteme noktasına gelinebileceğini ifade etti. 
     Muzaffer Akpınar, Turkcell hissedarlarından Murat Vargı'nın basında yer alan ''sahiplik konusundaki belirsizliğin Turkcell hisselerinin değerini olumsuz etkilediği'' yorumu konusunda da ''Bu konular olmasa şirketin bugünkü değerinde daha yukarı rakamları görürdük'' değerlendirmesinde bulundu. 
     
     YAPI KREDİ'NİN HİSSEDARLIĞI 
     Basın toplantısında, Yapı ve Kredi hisselerinin Koç Finansal Hizmetler'e satışı dolayısıyla Turkcell'de oluşan hissedarlıkla ilgili bir soru üzerine, teyit alındıktan sonra Çukurova Grubu'nun Turkcell'deki hissedarlığında yüzde 13.2'lik payın çıkarılacağını, sözkonusu payın hissedarlığının Yapı Kredi olarak görüleceği bilgisi verildi. 
     Öte yandan Turkcell'in Borsa'ya bildirilen 9 aylık konsolide bilançosuna göre, 9 aylık kar 785 milyon 407 bin YTL, 3. çeyreğe ilişkin net kar da 395 milyon 904 bin YTL olarak gerçekleşti. 
     
</TEXT>
</DOC>
