<DOC>
<DOCNO> 395199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo36.html </URL>
<DATE> 2005/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
IWF Başkanı Ajan, Türk heyetini sorularıyla terletti... 
</HEADLINE>
<TEXT>

     Hakan Kibar bildiriyor 

Katar'ın başkenti Doha'da Türkiye Halter Federasyonu'nun durumunu görüşen Uluslararası Halter Federasyonu IWF Başkanı Tamas Ajan, duruşma sırasında sorduğu sorularla Türk heyetini terletti. 
     Türkiye'nin savunması bittikten sonra Tamas Ajan, toplantıya katılan yönetim kurulu üyelerine dönerek, üç kez Türk heyetine soruları olup olmadığını sordu. 
     Hiçbir yönetim kurulu üyesi Türk heyetine soru yöneltmezken, başkan Ajan, üç hayati soruyla Türk heyetine sıkıntılı anlar yaşattı. 
     IWF Başkanı Ajan'ın, ilk olarak Dünya Anti-Doping Ajansı'nın WADA Türkiye'deki numune alıcısının tehdit edilip edilmediği şeklindeki sorusuna Türk heyetinden federasyon başkanı Hasan Akkuş, ''Bunu zaten savunmamızda reddettik. Böyle bir olay yok'' diyerek yanıtladı. 
     Ajan, ikinci olarak 6 Eylül tarihinde Türk Milli Takım kampında milli takım sporcularının yerine kimlerin doping numunesi verdiğini sorarak, isim istedi. Bunun üzerine federasyon başkanı Akkuş, ''Böyle bir durum gerçekleşmedi. Olaydan bir gün sonra sözkonusu sporcular hakkında soruşturma başlattık. Bu sporcuları, hiçbir faaliyete almadık'' şeklinde cevapladı. 
     Türkiye'nin talip olduğu ve 30 Haziran-7 Temmuz 2006 tarihleri arasında İzmir'de yapılacak Dünya Üniversiteler Halter Şampiyonası'nın yapılıp yapılmayacağını Türk heyetine sorulması üzerine de Akkuş, şunları söyledi 
     ''Bu konuda kararlıyız. Zaten biz Avrupa Şampiyonası'na da talip olduk. Daha fazlasını da yapacağız. Bu konuda bir tereddütünüz olmasın.'' Bu arada Türk heyetinde mahkeme sırasında, başkan Akkuş'un yanı sıra avukat Doç.Dr. Erkan Küçükgüngör, doktor Kaya Livanelioğlu ve tercüman Tahir Yılmaz yer aldı. 
     
</TEXT>
</DOC>
