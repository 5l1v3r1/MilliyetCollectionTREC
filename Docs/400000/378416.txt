<DOC>
<DOCNO> 378416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo19.html </URL>
<DATE> 2005/09/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
12 Dev Adam'dan umuda yolculuk... 
</HEADLINE>
<TEXT>

     A Milli Erkek Basketbol Takımı, 16-25 Eylül tarihleri arasında düzenlenecek 34. Avrupa Şampiyonası Finalleri'ne katılmak üzere Sırbistan-Karadağ'a gitti. 
     İstanbul'daki hazırlıklarını tamamlayan ''12 Dev Adam'', özel uçakla Sırbistan-Karadağ'a hareket etti. 
     Atatürk Havalimanı'nda hareket öncesi açıklamalarda bulunan Milli Takımlar Genel Menajeri Doğan Hakyemez, ''İlk defa hedefe giderken çok huzurluyuz. Takımımız çok iyi durumda. Rakiplerimiz de bizimle aynı seviyede. Şansımız iyi giderse bu gruptan birinci çıkarız. Tek hedefimiz Dünya Şampiyonası'na katılabilecek dereceyi elde etmek'' dedi. 
     
     OYUNCULARIN GÖRÜŞLERİ 
     Takım kaptanı İbrahim Kutluay, Türk halkının kendilerinden çok şeyler beklediğinin farkında olduklarını vurgulayarak, ''Potansiyeli yüksek bir takımız. Gruptan birinci çıkarsak sonrası için önemli avantaj sağlarız. Madalyaya giden yol bizim için çok daha kolay olur. İyi çalıştık. İyi mücadele edersek bu turnuvada beklentilerimizin üzerinde bir derece alacağımızı düşünüyoruz'' diye konuştu. 
     Hidayet Türkoğlu da milli takım olarak Türk halkını başarılara alıştırdıklarına dikkat çekerek, ''2001 yılından bu yana beklentiler daha çoğaldı. Bizden başarılar bekliyorlar, bunun farkındayız. Türk halkını tekrar sevince boğmak istiyoruz. Madalyayı hak ediyoruz'' dedi. 
     Ermal Kurtoğlu ise iyi bir hazırlık döneminin ardından şampiyonaya katıldıklarını belirterek, ''Madalya için gidiyoruz. Takım olarak iyi oynamamız lazım. Kolay maç diye bir şey yok. Biz iyi bir takımız'' dedi. 
     Kerem Gönlüm de takımda her şeyin yolunda olduğunu, morallerin üst seviyede bulunduğunu ifade ederek, ''Litvanya, bizim için finale giden yolda en önemli maç. Bunun bilincindeyiz. Takım olarak iyi oynarsak onları rahat yenebiliriz. Gruptan birinci çıkarsak finale kadar gideriz'' dedi. 
     
     İLK MAÇ CUMA GÜNÜ LİTVANYA İLE 
     Türkiye, 16-25 Eylül tarihlerinde gerçekleştirilecek finallerde B Grubu'nda, Podgorica kentinde maçlarını oynayacak. 
     ''12 Dev Adam'', 16 Eylül Cuma günü Litvanya, 17 Eylül Cumartesi günü Bulgaristan, 18 Eylül Pazar günü de Hırvatistan ile karşılaşacak. 
     
     KADRO 
     Milli Takımlar Genel Menajeri Doğan Hakyemez, A Milli Takım Menajeri Barbaros Akkaş, antrenör Bogdan Tanjevic, yardımcı antrenörler Nihat İzic, Orhun Ene ve Levent Topsakal yönetimindeki milli takım kafilesinde şu oyuncular yer alıyor 
     Ermal Kurtoğlu, Kaya Peker, Ender Arslan, Cenk Akyol, Kerem Gönlüm Efes Pilsen , Kerem Tunçeri Beşiktaş , Fatih Solak Galatasaray , Hidayet Türkoğlu Orlanda Magic , Mehmet Okur Utah Jazz , Mirsad Türkcan, İbrahim Kutluay Ülkerspor , Serkan Erdoğan Tau Ceramica . 
     
</TEXT>
</DOC>
