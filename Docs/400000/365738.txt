<DOC>
<DOCNO> 365738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur25.html </URL>
<DATE> 2005/07/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
300 kişilik gurup polise saldırdı... 
</HEADLINE>
<TEXT>

     Antalya’da, narkotik polislerinin baskın yaptığı bir evde gözaltına alınan 3 kişiyi, teslim etmek istemeyen mahalle halkı polise saldırdı. Bir emniyet amiri bacağından kurşunla, 2 polis de atılan taşlarla yaralandı. Polis otoları tahrip edildi, bir polis motosikleti de yakıldı. 
     AA muhabirinin aldığı bilgiye göre, Kaçakçılık ve Organize Suçlar Büro Amirliği Narkotik Bürosu ekipleri, 3,5 kilo uyuşturucu bulunduğu istihbaratı alınan, "Göçer vatandaşların oturduğu" Yeşildere Mahallesi 1166 Sokak’taki bir eve baskın düzenleyerek, 3 kişiyi gözaltına almak istedi. 
     Durumu haber alan zanlıların yakınları ve mahalleliler, polise bu kişileri vermek istemedi. Polisin zanlıları çevik kuvvet desteğiyle çıkartması üzerine, polise direnen kalabalık giderek arttı ve bölgeye takviye polis ekipleri sevk edildi. Kısa sürede büyüyen olaylar sırasında yaklaşık 300 kişi polis ekiplerine taş, sopa ve tabancalarla karşı çıktı. Polisin uyarı ateşine karşılık kalabalıktan tabancayla ateş açıldı. 
     Açılan ilk ateş sırasında operasyonu yöneten Narkotik Ekipler Amiri Volkan Güneş bacağından yaralandı. Bu sırada, polis telsizlerinden bölgeye tüm ekiplerin acilen gönderilmesi talimatı verildi. Yaklaşık 1,5 saat süren olaylar sırasında 2 polis atılan taşlarla yaralandı. Bazı polislere de taş ve sopalarla saldırıldı. 
     Polis otolarının camlarının kırıldığı olaylar sırasında, bir polis motosikleti de yakıldı. 
     Olayların büyümesi üzerine polis panzerlerinden grubun üzerine tazyikli su sıkıldı ve çok sayıda polis havaya uyarı ateşi açtı. Üst düzey polis müdürlerinin yönettiği operasyon sırasında, uyuşturucu satıcısı oldukları bildirilen ve kimlikleri açıklanmayan 3 zanlı gözaltına alındı, olaylar yatıştırıldı. 
     
</TEXT>
</DOC>
