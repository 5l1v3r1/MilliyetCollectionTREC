<DOC>
<DOCNO> 395313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/guncel/gun07.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzeler kitlelere ulaşırsa işlevseldir' 
</HEADLINE>
<TEXT>


Çağdaş sanat müzeciliğinin önemli isimlerinden, 1961-1988 yılları arasında Guggenheim New York'un yöneticiliğini yapmış olan Thomas Messer, bir haftalığına geldiği İstanbul'un müzelerini Milliyet'e değerlendirdi 

Aslı Onat 

New York, Bilbao, Venedik, Las Vegas ve Berlin olmak üzere beş büyük kentte faaliyet gösteren Guggenheim müzelerinin New York ayağında 27 yıl boyunca yöneticilik yapmış olan Thomas Messer, bir konferans için İstanbul'daydı. Bilgi Üniversitesi'nde çağdaş sanat müzeciliği üzerine konferans veren Messer, İstanbul'daki müzeleri gezme fırsatı da buldu. Messer ile İstanbul'un sanat ortamını ve çağdaş sanat müzeciliğini konuştuk. 

İstanbul'da hangi çağdaş sanat müzelerini görme olanağı buldunuz 
Öncelikle tarihi bir mek n olarak Topkapı Müzesi'ni gezdim. Ayrıca Doğançay Müzesi, İstanbul Modern, Pera Müzesi ve Proje 4L'nin yanı sıra Bilgi Üniversitesi tarafından Santralistanbul adıyla çağdaş sanatlar müzesi ve kültür - eğitim merkezine dönüştürülen Silahtarağa Elektrik Santralı'nı da görme şansım oldu. 

Dolaştığınız müzeler hakkındaki düşüncelerinizi öğrenebilir miyiz 
Hepsinden etkilendim. Bir şehirde bu kadar çağdaş sanat müzesi bulunması ilginç. İnsanlar konuyla oldukça ilgili ve sanat adına yoğun bir çaba gösteriliyor. Sergilerde çeşitlilik gözetilmiş olması da dikkat çekici. Santralistanbul'un hem sanatsal hem bilimsel bir müze olarak faaliyet gösterecek olması da ilginç. 

1961-1988 yılları arasında Guggenheim'da görev yaptığınız dönemde bir Jean Dubuffet sergisi düzenlemiştiniz. Pera Müzesi'nde devam eden Dubuffet sergisini bir 'ilk Dubuffet sergisi' anlamında nasıl buldunuz 
O, yalnızca hayranlık duyduğum bir sanatçı değildi yıllarca süren bir arkadaşlığımız da oldu. Buradaki sergi, sanatçıyla ilk kez tanışacaklar için fikir verici ve özenle düzenlenmiş. 

Bir çağdaş sanat müzesinin işlevi ne olmalı sizce 
Bence bir müzenin öncelikli işlevi, mümkün olduğunca geniş bir kitleye ulaşabilmektir. Hem görsel anlamda hem de bilgi anlamında doyurucu sergilere yer verilmeli. Kendilerini farklı şekillerde ifade eden binlerce yetenekli sanatçı var. Bir çağdaş sanat müzesi, bu çeşitliliği insanlara yansıtabildiği oranda işlevseldir. 

Burhan Doğançay, kendisini keşfeden kişi olduğunuzu söylüyor. Nasıl tanıştınız 
Guggenheim'daki görevim sırasında farklı sanatçıları tanıyıp işlerini keşfetmeye çalışırdım. Ziyaretime yanlarında eserleriyle pek çok sanatçı gelirdi. Burhan Doğançay da onlardan biriydi. İşlerini çok ilginç buldum. Sonrasında da yıllarca süren bir arkadaşlığımız oldu. Doğançay Müzesi'nde hem Burhan Doğançay'ın hem de babası Adil Doğançay'ın yapıtlarını görme fırsatı buldum. Farklı kuşaklardan yetenekli ressamlar ikisi de... 

İşlerini beğendiğiniz başka Türk sanatçılar var mı 
Maalesef tanıdığım pek Türk sanatçı yok. Guggenheim'dayken yeni sanatçılar keşfetmeye çalışırdım, şimdi buna fırsat bulamıyorum. 

Messer kimdir 

Harvard Üniversitesi, Barnard College, Wesleyan Üniversitesi ve Goethe Üniversitesi gibi önde gelen eğitim kurumlarında öğretim üyeliği yapan Thomas M. Messer, Sanat Müzesi Direktörleri Birliği'nin de Association of Art Museum Directors eski başkanı. Messer, halen Barcelona La Caixa'da görsel sanatlar danışmanlığı ve Frankfurt Schirn Kunsthalle Başküratörlüğü görevini yürütüyor. Thomas Messer, çalışmalarına Kandinsky Society, Milano'da Fontana Foundation, Çek Cumhuriyeti'nde National Gallery ve New York'ta Isamu Noguchi Foundation gibi kültür kurumlarında da devam ediyor. 



</TEXT>
</DOC>
