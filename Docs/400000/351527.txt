<DOC>
<DOCNO> 351527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy01.html </URL>
<DATE> 2005/06/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Başbakan Erdoğan 2010'daki hedefimiz 30 milyon turist 
</HEADLINE>
<TEXT>

     Başbakan Recep Tayyip Erdoğan, başta Hasankeyf olmak üzere Türkiye'de önemli kültür eserlerinin turizme kazandırılacağını bildirdi. 
     Başbakan Erdoğan, işadamı Fettah Tamince'nin sahip olduğu Rixos oteller zincirinin son halkası olan Belek'teki Rixos Premium Hotel'in açılış törenine katıldı. Erdoğan, törende yaptığı konuşmada, Antalya'nın kazandığı bu yeni tesisin, bu tür eserlerin devamını getireceğine inandığını söyledi. 
     Türk turizminin artık güneş, kum, deniz üçlüsü içerisinde değerlendirilemeyeceğini belirten Erdoğan, şöyle dedi 
     ''Bunlar çok geride kaldı. Gelecek bizim için çok daha farklı. Artık Türkiye'de kongre, fuar, termal, dağ, yayla, kış turizmi var. Bunlar daha da çeşitlenerek devam ediyor. Artık Türk turizminde fasit bir daire yok. Tüm dünyaya açılan bir turizm var'' dedi. 
     Erdoğan, geçen yıl Almanya'dan Türkiye'ye 4 milyon turist geldiğini, Almanya'da 2.7 milyon Türk turizm elçisi bulunduğunu dikkate alarak bunun normal sayılabileceğini, ancak aynı yıl Rusya'dan da 3 milyon turist geldiğini bildirdi. 
     Türk turizminin ciddi bir patlama yaptığına dikkati çeken Erdoğan, Türk insanının turistlere karşı konuksever davrandığını, ama bu konukseverliği yeterli bulmadığını söyledi. Başbakan Erdoğan, turistlere daha konuksever ve dürüst davranılması halinde, şu anki turist rakamlarının çok daha yukarılara çıkmasının sağlanabileceğini ifade etti. 
     Erdoğan, zaman zaman Türkiye'ye gelen turistlerle sohbet ettiğini, Türkiye'ye 15-20 hatta 30 kere gelen turistlerle karşılaştığını belirterek, ''Bunları duydukça inanıyorum ki Türkiye turizmde hedefi yakalayacaktır. Bu yıl 20 milyon turist hedefi koymuştuk, 2010'daki hedefimiz 30 milyon turist. Biz bu hedefi yakalarız'' diye konuştu. Başbakan Erdoğan, yatak kapasitesinin artırılarak, yabancı tur operatörleriyle de iyi ilişkiler kurarak bu hedefin yakalanmasının mümkün olabileceğine dikkati çekti. 
     Türkiye'nin farklı zenginliklere sahip olduğuna da işaret ederek, hükümet olarak bu alana ciddi bir yatırım yapılması gerektiği inancında olduklarını kaydeden Erdoğan, Türkiye'nin turizm alanında sahip olduğu şansa, pek çok ülkenin sahip olamadığını belirtti. 
     
     ''HASANKEYF'İ İNSANLIĞA KAZANDIRACAĞIZ'' 
     Türkiye'nin, medeniyetlerin geçiş noktası olduğunu vurgulayan Başbakan Recep Tayyip Erdoğan, bugün, bazı kültürel değerlerin kaybedilmesi tehlikesiyle karşı karşıya kalındığına dikkati çekti. Erdoğan, şöyle konuştu 
     ''Ülkemizdeki önemli kültür eserlerimizi turizme kazandıracağız. Hasankeyf'i kaybetmeyeceğiz. Hasankeyf'i insanlığa kazandıracağız. Ancak Hasankeyf, yanlış politikalarla kaybedilmek üzereydi. Biz yeni projelerle Hasankeyf'i kazanacağız. İshak Paşa Sarayı'nı kazanacağız, Van'daki Akdamar'ı kazanacağız, Mardin evlerini kazanacağız. Erzurum'daki tüm eserleri kültür ve inanç turizmine kazandıracağız. İstanbul'un ihmale uğramış tüm eserlerini kazanmanın gayreti içerisindeyiz.'' Konya'daki Şebi Arus törenlerinin her yıl spor salonunda yapıldığını anımsatan Başbakan Erdoğan, Konya'da 3 bin kişilik dev bir salon ve oditoryumun bu iş için hazırlandığını bildirdi. Erdoğan, ''Dünyada çeşitli ülkelerde görüyorum, bir taşın üzerine bir plaket koyup, turizme sunuyorlar. Ancak biz çok değerli ve önemli eserlerimizi toprak altında bırakmışız. Ben bu alanda yatırım yapan tüm turizmcilerimizi kutluyorum'' diye konuştu. 
     
     BAKAN KOÇ'UN SÖZLERİ 
     Kültür ve Turizm Bakanı Atilla Koç da yapılacak çok iş olduğunu ve bu yüzden aceleleri bulunduğunu ifade etti. Koç, Antalya'nın batısında ve doğusunda, Mersin'de ve Adana'da, kültür ve turizm alanında yapılacak çok iş bulunduğunu söyledi. 
     Yalnızca kitle turizmi değil, termal ve kış turizmine, yayla turizmine çok önem verdiklerini belirten Koç, bu işleri yapmak için daha fazla acele etmeleri gerektiğini söyledi. 
     Rixos Oteller Grubu Yönetim Kurulu Başkanı Fettah Tamince de Rixos'u dünyanın dört bir yanına götürme heyecanı içinde olduğunu söyledi. Kazakistan'ın başkenti Astana'da iki gün önce yeni bir otel açtıklarını bildiren Tamince, dünyanın değişik yerlerinde çok sayıda Rixos oteli açılacağını sözlerine ekledi. 
     Açılış törenine, Milli Eğitim Bakanı Hüseyin Çelik, Çevre ve Orman Bakanı Osman Pepe, Enerji ve Tabii Kaynaklar Bakanı Hilmi Güler ile dünyanın çeşitli ülkelerinden davetli 3 bine yakın konuk katıldı. 
     Havai fişek gösterilerinin yapıldığı açılış töreninde, çeşitli müzik grupları konserler verdi. 
     Öte yandan, Başbakan Erdoğan'ın eşi Emine Erdoğan'ın, Kepez Belediyesi açılışları sırasında Rixos Hotel'de kalarak, tekne turuna katıldığı öğrenildi. 
     
</TEXT>
</DOC>
