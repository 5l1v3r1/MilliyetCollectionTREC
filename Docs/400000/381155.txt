<DOC>
<DOCNO> 381155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko06.html </URL>
<DATE> 2005/09/24/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Türkiye cari açığı en yüksek 7'inci ülke olacak... 
</HEADLINE>
<TEXT>

     IMF’nin tahminlerine göre Türkiye bu yıl 19 milyar 832 milyon dolarlık cari işlemler açığı vererek, 179 ülke arasında cari açığı en yüksek 7’inci ülke olacak. Türkiye, gelecek yıl da 19 milyar 745 milyon dolarla en yüksek cari açığa sahip 7’inci ülke konumunu sürdürecek. 
     Türkiye’nin yılın ilk 7 ayında revize edilen tahminlerin de ötesine geçen yüksek cari işlemler açığı rakamları IMF’nin beklentilerini yeniden değiştirmesine neden oldu.IMF bu yıl Türkiye’nin cari işlemler açığının 19 milyar 832 milyon dolara ulaşmasını bekleniyor. Türkiye’deki piyasaların 21 milyar dolara ulaşan tahinleri karşısında IMF’nin bu beklentisi de oldukça muhafazakar kalıyor. 
     IMF’nin 179 ülke için 2005 yılına ilişkin cari açık tahminlerinin yer aldığı tabloya göre Türkiye, 19 milyar 832 milyon dolarlık cari işlemler açığıyla 7’inci sırada yer alıyor. Böylece geçen yıl 5’inci olan Türkiye’nin diğer ülkelere göre konumunda göreceli bir düzelme öngörülüyor. 
     Ancak bu düzelme Türkiye’nin 2003 yılındaki düzeyini yakalamasını sağlayamayacak. IMF’nin verilerine göre 2002 yılında 1 milyar 522 milyon dolarlık cari işlemler açığıyla 179 ülke arasında 21’inci sırada yer alan Türkiye, 2003 yılında 8 milyar 37 milyon dolarlık açığıyla 8’inci sıraya yükselmişti. Türkiye, 2004 yılında verdiği 15 milyar 543 milyon dolarlık rekor cari işlemler açığıyla da 179 ülke arasında en fazla cari açığa sahip 5’inci ülke olmuştu. 
     
     CARİ AÇIĞI EN YÜKSEK 10 ÜLKE 
     IMF’nin tahminlerine göre en yüksek cari işlemler açığına sahip olan ABD, bu yıl 759 milyar 18 milyon dolar cari açık verecek. İkinci sırada yer alan İspanya’nın cari işlemler açığı da 55 milyar 266 milyon dolardan 69 milyar 382 milyon dolara yükselecek. İngiltere’nin 42 milyar 
     dolarlık cari açığını 40 milyar 981 milyon dolara düşürmesi bekleniyor. Buna karşın İngiltere cari işlemler açığı yüksek olan ülke sıralamasında bu yıl da üçüncü konumda yer alıyor. Avustralya’nın 38 milyar 765 milyon dolar cari açık vererek dördüncü sırada yer alması bekleniyor. Geçen yıl cari işlemler açığı yüksek ülkeler sıralamasında Türkiye’nin gerisinde kalan İtalya ve Fransa’nın ise bu yıl Türkiye’den daha fazla cari işlemler açığı vereceği tahmin edildi. Bu tahmine göre İtalya 29 milyar 877 milyon dolar cari açıkla beşinci, Fransa 27 milyar 2 milyon dolarla altıncı sırada yer alacak. Bu yıl Türkiye ile birlikte cari açığı en yüksek 10 ülke arasında 14 milyar 545 milyon dolar cari açık rakamıyla Portekiz, 13 milyar 524 milyon dolarla Hindistan ve 9 milyar 214 milyon dolarla Macaristan yer alacak. 
     
     GELECEK YIL DA YÜKSEK CARİ AÇIK VERİLECEK 
     Cari işlemler açığı en yüksek 10 ülke arasında yer alan ekonomilerden 5’inde gelecek yıl da cari işlemler açığının yükselmesi bekleniyor. Türkiye’nin ise 2006 yılında 19 milyar 745 milyon dolar cari açık vereceği tahmin ediliyor. 
     Bu tahmin Türkiye’nin cari işlemler açığının küçük bir azalmayla 2005 yılı düzeyini koruyacağını gösteriyor. 
     Türkiye’nin bu yıl olduğu gibi gelecek yıl da cari işlemler açığı en yüksek 7’inci ülke olması bekleniyor. 
     IMF’nin 2006 yılına ilişkin tahminlerine göre en yüksek cari işlemler açığı veren ülke konumunda olan ABD’nin cari açık düzeyi artarak 805 milyar 179 milyon dolara yükselecek. 
     IMF, İspanya’nın 80 milyar 67 milyon dolar, İngiltere’nin 40 milyar 118 milyon dolar, Avusturalya’nın 35 milyar 419 
     milyon dolar, Fransa’nın 31 milyar 22 milyon dolar, İtalya’nın 24 milyar 394 milyon dolar, Türkiye’nin 19 milyar 745 milyon dolar, Hindistan’ın 16 milyar 408 milyon dolar, Portekiz’in 13 milyar 492 milyon dolar ve Macaristan’ın 9 miyar 313 milyon dolar cari açık vereceği tahminini yaptı. 
     
     CARİ AÇIĞIN ULUSAL GELİRE ORANI 
     Cari işlemler açığının gayrisafi yurtiçi hasıla içindeki payı açısından bakıldığında ise Türkiye, 2002 yılında yüzde 0.8 oranıyla 179 ülke arasında 105’inci sırada yer alırken, 2003 yılında yüzde 3.3 oranıyla 77’inci sıraya yükselmişti. Bu yükselişin devam etmesiyle 2004 yılında yüzde 5.1 oranıyla 61’inci sıraya çıkan Türkiye’nin bu yıl da cari işlemler açığının ulusal gelirin yüzde 5.6’sına yükselmesi öngörülüyor. Türkiye’nin cari açığın ulusal gelire oranı açısından yapılan sıralamada bu yıl 61’incilikten 69’unculuğa gerilemesi bekleniyor. Türkiye’nin 
     gelecek yıl da ulusal gelirinin yüzde 5.3 oranında cari açık vererek 66’ıncı sıraya çıkacağı tahmin edildi. Bu yıla ilişkin yapılan tahminlere bakıldığında, rakamsal olarak cari açığı en yüksek olan 10 ülke içinde bulunan Macaristan, Portekiz, İspanya, ABD ve Avustralya’nın cari işlem açıklarının ulusal gelirlerine oranının Türkiye’den yüksek olduğu belirlendi. Buna karşın İngiltere, İtalya, Fransa ve Hindistan’ın oransal olarak cari açıklarının Türkiye’den daha düşük olduğu görülüyor. 

ANKA 
     
</TEXT>
</DOC>
