<DOC>
<DOCNO> 358422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur07.html </URL>
<DATE> 2005/07/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çiş yaparken düştüğü havuzda boğuldu 
</HEADLINE>
<TEXT>

     Hasan BÖLÜKBAŞ DHA 

AKSARAY’da baraj kenarında içki içen 60 yaşındaki emekli öğretmen Hasan Yazgan, çişini yapmak isterken dengesini kaybedip regülatör havuzuna düştü. Yüzme bilmediği için 3 metre yüksekliğindeki su dolu havuzda çırpınan Yazgan, yardıma gelen itfaiye ve ilk yardım ekiplerinin de yüzme bilmemesi nedeniyle kurtarılamadı. Suya ip atılarak çıkarılmaya çalışına Yazgan'ı kurtarmak için iyi yüzme bildiğini söyleyen çevredekilerden Mustafa Köse havuza girdi. Köse tarafından havuzdan çıkarılan Yazgan tüm çabalara karşın yaşamını yitirdi. 
     Olay, saat 01.00 sıralarında kent merkezine 5 kilometre uzaklıkta Kireçlik Mevkii'ndeki Mamasıl Barajına bağlı su dağıtımını sağlayan 40 metre eninde 250 metre boyunda ve 4 metre derinliğindeki regülatör havuzunda meydana geldi. Oturduğu İzmir'den küçük kardeşi Cemal Yazgan'ın kızı Gaye'nin düğünü için Aksaray'a gelen Hasan Yazgan, ortanca kardeşi emekli polis 55 yaşındaki Yüksel Yazgan'la birlikte otomobille baraj yakınlarına giderek içki içti. 
     
     DENGESİNİ KAYBEDİP DÜŞTÜ 

     Bir süre sohbet eden kardeşlerden Hasan Yazgan, çişini yapmak için otomobilden indi. Regülatör havuzunun başına gelen Yazgan, ayakta çişini yaparken dengesini kaybederek 3 metre yükseklikteki sirkülasyon nedeniyle akıntı da olan su dolu havuza düştü. Ağabeyinin suya düştüğünü gören Yüksel Yazgan, iyi yüzme bilmediği halde havuza atladı. Ancak yüzme bilmeyen ağabeyini kurtaramayan Yüksel Yazgan kendisi de boğulma tehlikesi geçirdi. 
     
     KARDEŞİ HAVUZA ATLADI AMA 

     Güçlükle sudan çıkan Yüksel Yazgan hemen polisi, itfaiyeyi ve 112 acil servis ekibini aradı. Ancak olay yerine gelen ilk yardım ekipleri ve polislerin de yüzme bilmediği ortaya çıktı. Azgın sularda bir batıp bir çıkan, kurtulmak için çırpınan Hasan Yazgan'a ip sallayan itfaiye başarılı olamadı. 
     
     SİVİL SAVUNMANIN TELEFONLARI AÇILMADI 

     Bu sırada çevredekilerden iyi yüzme bildiğini söyleyen Mustafa Köse beline ip bağlayarak suya girip, Yazgan'ı havuzdan çıkarmayı başardı. Havuzdan çıktığında yaşadığı anlaşılan Yazgan tüm çabalara karşın aşırı su yuttuğu için kurtarılamadı. 
     
     ÇIRPINA ÇIRPINA ÖLDÜ 

     Sinir krizleri geçiren Yüksel Yazgan, sivil savunmanın acil durum telefonlarını aradıklarını ancak kimsenin cevap vermediğini, ağabeyinin 1 saat süren ilkel kurtarma girişimleri nedeniyle herkesin gözleri önünde çırpına çırpına can verdiğini söyledi. 
     Aksaray Sivil Savunma Müdürü Muharrem Demirci, hafta sonu nöbetçileri olmadığı için telefona bakılmadığını söyledi. 
     
</TEXT>
</DOC>
