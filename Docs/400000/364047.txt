<DOC>
<DOCNO> 364047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun41.html </URL>
<DATE> 2005/07/25/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
ABD Kıbrıs Rum Kesimi ile anlaşma imzaladı... 
</HEADLINE>
<TEXT>

     ABD Dışişleri Bakanı Condoleezza Rice ile Kıbrıs Rum Kesimi’nin Dışişleri Bakanı Yorgo Yakovu arasında, kitle imha silahlarının yayılmasına karşı güvenlik girişimi anlaşması imzalandı. 
     Washington’ı ziyaret eden Yakovu ile Rice arasında imzalanan anlaşma, kitle imha silahlarının yayılmasının önlenmesinde işbirliği yapılmasını taahhüt ediyor. İmza töreninin ardından Yakovu ve Rice, ikili görüşmeye geçtiler. 
     Yakovu’nun ziyaretiyle ilgili gazetecilerin sorularını yanıtlayan ABD Dışişleri Bakanlığı Sözcüsü Sean McCormack, ziyaretin ana amacının, iki yetkilinin kitle imha silahlarının yayılmasına karşı güvenlik girişimi anlaşmasını imzalaması olduğunu söyledi. McCormack, "Bu anlaşma, kitle imha silahlarının yayılmasının önlenmesine yardımda ortak kararlılığımızı yansıtıyor" dedi. 
     Sean McCormack, Rice ve Yakovu’nun ikili görüşmede ise Kıbrıs’ta kapsamlı bir çözüm olasılığı dahil olmak üzere karşılıklı çıkarları ilgilendiren bölgesel ve ikili konuları ele alacaklarını kaydetti. 
     McCormack, "BM Genel Sekreteri Kofi Annan’ın, Kıbrıs’ta kalıcı bir çözüme yönelik yaklaşımını aktif olarak desteklemeyi sürdürüyoruz. 
     Annan, Kıbrıs Rum Kesimi Devlet Başkanı Tassos Papadopulos’u, BM’ye görüşlerini sunmaya ve ileriye yönelik sürecin başlatılmasına çağırdı. 
     Bu görevde bütün taraflara yardıma hazırız" diye konuştu. 
     ABD’nin, Kıbrıslı Türklerin ekonomik statüsünün güçlendirilmesine yönelik politikasına ilişkin bir soru üzerine McCormack, elinde bu konuda yeni bir şey olmadığını söyledi. 
     
     "İSTANBUL’DAKİ EKÜMENİK PATRİKHANE" 
     Öte yandan McCormack, ABD Dışişleri Bakan Yardımcısı Nicholas Burns’ün, Yunan Ortodoks Kilisesi’nin ABD’deki Papazı Demetrius ile geçen hafta biraraya geldiği yönündeki bir soruya karşılık, bu görüşmenin yapıldığını doğruladı ve Burns ile Demetrius’un, karşılıklı çıkarları ilgilendiren konuları ele aldıklarını kaydetti. 
     McCormack, ele alınan konular arasında Demetrius’un ABD’deki görevi ve ABD ile ilişkileri, Atina, Üsküp ve İstanbul’daki Fener Rum Patrikhanesi arasındaki BM destekli görüşmeleri ele aldıklarını belirtti. McCormack, Patrikhane’den, "İstanbul’daki Ekümenik Patrikhane" olarak bahsetti. 
     
</TEXT>
</DOC>
