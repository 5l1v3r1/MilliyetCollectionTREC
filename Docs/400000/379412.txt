<DOC>
<DOCNO> 379412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun28.html </URL>
<DATE> 2005/09/18/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Schröder "Merkel ile büyük koalisyon yapmayacağız" 
</HEADLINE>
<TEXT>

     Almanya Başbakanı Gerhard Schröder, Hıristiyan Demokrat Birlik Partisi CDU Genel Başkanı Angela Merkel ile büyük koalisyon oluşturmayacaklarını söyledi. 
     Schröder, ARD televizyonunda yayınlanan "Berliner Runde" adlı açık oturumda, Dışişleri Bakanı Joschka Fischer ile birlikte Merkel, Hıristiyan Sosyal Birlik Partisi CSU Genel Başkanı Edmund Stoiber, Hür Demokrat Parti FDP Genel Başkanı Guido Westerwelle ve Sol Parti Genel Başkanı Lothar Bisky’yle tartıştı. 
     Schröder konuşmasında, koalisyon görüşmelerinin sonuçta başarılı olacağına inandığını belirterek, "Merkel ile büyük koalisyon yapmayacağız. Hiç ümitlenmeyin" dedi. 
     Merkel’in yönetiminde bir büyük koalisyonu kabul etmeyeceğini ima eden Schröder, "Büyük bir koalisyonun sizin başbakanlığınızda yapılabileceğine inanıyor musunuz " şeklindeki bir soruyaysa "Neden olmasın " diye karşılık verdi. 
     Schröder, seçimleri asıl kaybedenin Merkel olduğunu savunarak, "Ne kadar kötü bir durumdan bu kadar oy aldığımız dikkate alındığında, sağladığımız sonuçtan gurur duyuyorum. Sadece biz istikrarlı bir hükümet kurabiliriz. Herkesin beklediğinden daha fazla oy aldık" dedi. 
     Fischer, Birlik partileri ve FDP ile koalisyon yapıp yapamayacakları şeklindeki bir soruya karşılık da, tüm demokratik partilerle görüşeceklerini, ancak program içerikleri açısından böyle bir koalisyon hükümetini mümkün görmediğini belirtti. 
     Merkel ise SPD ile Yeşiller’in oy çokluğunu kaybettiğini ve vatandaşların yeni hükümeti oluşturma görevini açıkça kendilerine verdiklerini savunarak, Sol Parti dışında tüm partilerle görüşeceklerini söyledi. 
     Hıristiyan Sosyal Birlik Partisi CSU Genel Başkanı Edmund Stoiber, Schröder’in tutumunu eleştirerek, seçmenlerin yeni hükümeti kurma görevini açıkça Merkel’e verdiklerini belirtti. 
     Stoiber, Fischer gibi Yeşiller ile bir koalisyonu program içerikleri açısından mümkün görmediğini kaydetti. Westerwelle ise SPD ve Yeşiller ile koalisyon yapmayacaklarını kesin bir dille söyleyerek, oy oranlarını büyük ölçüde artırmalarına rağmen, muhalefette görev yapmaktan çekinmediklerini ifade etti. 
     Westerwelle, muhalefette görev yapmanın utanç verici bir şey olmadığını kaydederek, "Bu seçim sonuçlarından sonra, SPD ile Yeşiller’in iktidarda kalmaları için çaba harcayamayız" dedi. 
     Bisky de aldıkları oy oranından memnun olduklarını, partilerin kendileriyle koalisyon oluşturmak istemedikleri için muhalefette görev yapmaya hazır olduklarını söyledi. 
     
</TEXT>
</DOC>
