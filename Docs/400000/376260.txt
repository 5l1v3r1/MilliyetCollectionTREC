<DOC>
<DOCNO> 376260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/magazin/amag.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baleyi bırakma yaşı 40 olmalı' 
</HEADLINE>
<TEXT>


Mimar Sinan Üniversitesi Konservatuvar Müdürü, "Dünyada 40 yaşına gelen her bale sanatçısı emekli olur" diyerek gündeme oturan kilo tartışmasına yaş boyutunu da ekledi 

Ömer Erbil - İstanbul 

Kültür ve Turizm Bakanı Atilla Koç'un "110 kiloluk balerin var" açıklaması üzerine başlayan tartışmaya yaş sorunu da eklendi. Sanatçılar, balerin ya da balet olarak görev yapmasalar da koreografide çalıştıklarını belirterek, kilo ve yaş eleştirisine tepki gösterdi. 
Mimar Sinan Üniversitesi Konservatuvar Müdürü Prof. Mesut İktu ise baleyi bırakmanın yaşının 40 olduğunu belirterek, "Tüm dünyada bu yaşa gelmiş balet ve balerinler emekliye ayrılır. Ancak bizim emeklilik şartlarımız uygun olmadığı için bu yaştan sonra da kadroları devam eder" dedi. 

'Gençlerin önü açılır' 
Yaklaşık 40 yıl Devlet Opera ve Bale Müdürlüğü'nde görev yapan, daha sonra üniversiteye geçen İktu, 1309 sayılı Opera ve Bale Yasası'nda bir değişiklik yapılmasının şart olduğunu söyledi. İktu, bale sanatçılarının yaratıcı kadroya seçilmeyecekse koreografi gibi özlük hakları iyileştirilmiş şekilde 40 yaşında emekliye ayrılmaları gerektiğini vurgulayıp şunları söyledi 
"Bunun kiloyla ilgisi yok. Bu en ince sanatı yapanlar için yasa değişikliğinin acil olarak yapılması gerekir. Aynı şey opera solistleri için de geçerli. Orkestra sanatçısı 65 yaşına kadar çalabilir. Ancak solist olarak çalışması zordur. Bu düzenleme yapılırken operadaki solist sanatçılar için de 60 yaş sınırı getirilebilir. Böylelikle alttan gelen genç sanatçıların önleri açılır. Dünyada da bu sistem geçerli. Özel sigorta sistemiyle emekli olan sanatçılar mağdur edilmiyor. Devletin en önemli makamını işgal eden Bakan Bey'in, sanatçılarımızı suçlamak yerine yasada iyileştirme yapmasına yönelik mesajlar vermesinden yanayım." 

Tartışmaya yasa nokta koyacak 

Kültür ve Turizm Bakanlığı'ndan üst düzey bir yetkili, son günlerdeki tartışmaların hazırlanacak yeni yasayla biteceğini belirterek, "Bale sanatçılarının 40 yaşında emekli olması için kanun tasarısı hazırlıyoruz. Ancak karşı geliyorlar. Devlet Halk Oyunları'nda 45 yaşında kadın sanatçılar var. Bunların bu yaşta dans etmesi mümkün değil" dedi. 

Kadro neredeyse orada ikamet edilecek 

ANKARA ANKA 
Bakan Atilla Koç, tüm sanatçılara kadrolarının bulunduğu şehirlerde ikamet etme zorunluluğu getirdi. Koç'un bu adımı, kadrosunun bulunduğu şehre gitmek istemeyen sanatçıları devlet memurluğunu bırakma tercihiyle karşı karşıya getirecek. 
Kültür Bakanlığı uzun süredir hazırlığını sürdürdüğü yasa çalışmasıyla konuyu gündemine aldı. Yasaya göre, sanatçılar performansa göre ücret alacak. 


</TEXT>
</DOC>
