<DOC>
<DOCNO> 372643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/guncel/gun01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu bir tek yargılamaya engel 
</HEADLINE>
<TEXT>


Demirel'e suikast girişiminde bulunan ve 'akli dengesi yerinde değil' raporuyla ceza almaktan kurtulan İbrahim Gümrükçüoğlu, İstanbul'da eczane işletecek 

GÜLAY DEMİRTAŞ İstanbul DHA 

İbrahim Gümrükçüoğlu, 1996 yılında, 9. Cumhurbaşkanı Süleyman Demirel'e, İzmit'te katıldığı temel atma töreninde suikast girişiminde bulundu. Hakkında idam cezası istemiyle dava açılan Gümrükçüoğlu'na Adli Tıp'ta 3 haftalık kontrolden sonra "Paranoit Sendrom" teşhisi konuldu. 
İstanbul 1 No'lu DGM de Gümrükçüoğlu'nu, ceza ehliyetinin bulunmadığına karar vererek 1 yıl gözetimde tutulmak üzere Bakırköy Ruh ve Sinir Hastalıkları Hastanesi'ne gönderdi. 1 yılın sonunda akıl hastalığı ve zayıflığına rastlanmadığı belirtilen Gümrükçüoğlu, taburcu edildi. 

Çelişkili raporlar 
İstanbul 1 No'lu DGM'de süren yargılama sırasında Adli Tıp Kurumu'nun 2 dairesi çelişkili rapor verince, Yargıtay mahkemenin kararını bozdu. Bu sırada İzmit'teki eczanesini çalıştırmaya devam eden Gümrükçüoğlu için Adli Tıp Genel Kurulu'nun raporu beklendi. Genel Kurul da, "Suç tarihinde akli dengesi yerinde değildi" raporu verince mahkeme Gümrükçüoğlu hakkında 'ceza tertibine yer olmadığına' karar verdi. 
Dava dosyasına giren raporlar Gümrükçüoğlu'nun işine yaradı. Ceza verilemeyen Gümrükçüoğlu, Haseki'de de bir eczane sahibi oldu. 
İstanbul Eczacı Odası Başkanı Zafer Kaplan ise eczane açma ruhsatının İl Sağlık Müdürlüğü'nce verildiğini ifade ederek "Eczacı bize sağlık durumuyla ilgili rapor sunmak durumunda değildir" dedi. 

Ömür boyu hasta 

Uzmanlara göre, "Paranoit Sendrom", tedavisi olmayan bir akıl hastalığı. Bakırköy Ruh ve Sinir Hastalıkları Hastanesi'nden Doç. Dr. Hüsnü Erkmen, aşırı şüphecilik, herkesi potansiyel suçlu görme gibi belirtileri olan hastalığa yakalananların cezai ehliyeti bulunmadığını ve özellikle sağlık sektöründe çalışmalarının büyük sakıncaları bulunduğunu belirtti. 
Gümrükçüoğlu'nun ağabeyi Orhan Gümrükçüoğlu da Sağlık Bakanlığı İlaç ve Eczacılık Genel Müdürü olarak görev yapıyor. 


</TEXT>
</DOC>
