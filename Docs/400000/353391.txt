<DOC>
<DOCNO> 353391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YA Belözoğlu YA Ze Roberto 
</HEADLINE>
<TEXT>


Fenerbahçe, transferdeki suskunluğunu, Emre döndükten sonra bozacak. Sarı - Lacivertliler iki oyuncudan birini mutlaka alacak 


Sarı-Lacivertli takım, transferdeki suskunluğunu sürdürürken, özellikle Emre Belözoğlu'ndan gelecek habere göre noktayı koyacak. 
İngiltere'den Everton ve Newcastle'ın da transfer listesinde bulunan ve "Avrupa'da devam etmek istiyorum" diyen Emre'nin, ABD'den dönüşü beklenecek. İnterli futbolcunun, bir hafta sonra döndüğünde tercihini açıklamasının ardından, Fenerbahçe rotasını çizecek. Eğer Emre, Sarı - Lacivertli kulübe "Evet" derse sorun kalmayacak. Aksi takdirde Bayern Münih'ten ayrılan ve bonservisini eline alan 31 yaşındaki Ze Roberto için çalışmalar başlayacak. Brezilya Milli Takımı ile Konfederasyon Kupası maçlarına katılan ve "İddialı takıma gitmek istemiyorum" diyen Brezilyalı futbolcuya baskı uygulanacak. 

'Tuzağa düşmeyiz' 

Teknik Direktör Daum'un, kaleci Rüştü için yüksek bonservis bedeli isteyen Barcelona'nın oyununa gelmeyeceklerini bildirdiği, yönetime "Bu konuda sabretmeliyiz. Bize blöf yapıyorlar" dediği öğrenildi 

YUSUF DURSUN 

Fenerbahçe Teknik Direktörü Christoph Daum ailesiyle birlikte tatil yaparken, transfer çalışmalarını da aralıksız sürdürüyor. 
Yönetim Kurulu ile sürekli temas halinde olan Alman hocanın, Rüştü konusunda, "Barcelona blöf yapıyor. Bu durumda sabretmek lazım. En sonunda uzlaşmaya varacağımıza eminim. Barcelona'nın Rüştü ile devam etmek istediğine inanmıyorum. Yüksek bonservis ücreti isteyerek bizi köşeye sıkıştırmak amacındalar" dediği öğrenildi. 
Transferde aceleci davranmak istemediğini bildiren tecrübeli çalıştırıcı, "Bu konuda rahatım. Gerekli takviyeleri yapacağız. Herşey kontrolüm altında. Çok dikkatli davranmalıyız. Takımın eksiklerini hepimiz biliyoruz. Bu yıl hata yapma lüksümüz yok" ifadelerini kullandığı bildirildi. 
Daum'un önümüzdeki hafta İstanbul'a gelerek son raporunu yönetime sunacağı ve transfere büyük ihtimalle nokta konacağı belirtildi. 

Özdemir'den garanti 

İkinci Başkan Nihat Özdemir bu haftadan itibaren transferde düğmeye basılacağını müjdeledi. Özdemir, "Yarın bugün yapılacak yönetim kurulu toplantısının ardından hocamızın raporuna göre kolları sıvayacağız. Fenerbahçe'ye yakışan, bizi Avrupa'da başarıya taşıyacak isimleri kadromuza katacağız. Taraftarımızın bundan şüphesi olmasın. Sezon açılışına kadar transferi halledeceğiz" ifadelerini kullandı. 

Telefonu bırakmıyor 

Sözleşmesini bir yıl daha uzatan, ancak transfer dedikoduları yüzünden tatilde bir türlü huzur bulamayan Luciano isyan etti. Türkiye'de görsel ve yazılı basında her gün gönderileceği yolunda çıkan haberlerden sıkıldığını belirten tecrübeli oyuncunun, sürekli yöneticilerle temasa geçerek durumu hakkında bilgi aldığı öğrenildi. Luciano'nun, "Hiç huzurlu değilim. İki yıldır Fenerbahçe'nin başarısı için elimden geleni yapıyorum. Türkiye'de çok mutluyum. Ancak bu haberler beni üzüyor" dediği bildirildi. 

Son gözde Sezer oldu 

Dünya Gençler Şampiyonası'nda milli takım forması giyen ve Leverkusen takımında oynayan 20 yaşındaki orta saha oyuncusu Sezer Öztürk'e, Beşiktaş'tan sonra Fenerbahçe de kancayı taktı. Teknik Direktör Daum'un uzun süredir takibe aldığı bu oyuncunun transferi için düğmeye bastığı öğrenildi. Alman hocanın yönetime, "Leverkusen yöneticilerini bana bırakın. Siz oyuncu ile anlaşın. Geleceği olan bir genç. Eğer alırsak iyi olur" dediği bildirildi. Fenerbahçeli yöneticilerin de, Sezer için için harekete geçtiği ifade edildi. 

Selçuk'tan hodri meydan 

Mersin'in Silifke İlçesi'nde tatilini geçiren Selçuk Şahin, "Daum takımın başında kaldığı sürece Fenerbahçe şampiyon olacaktır" dedi. Tecrübeli oyuncu, geçen sezonun kendileri açısından zorlu geçtiğini belirtti, "Hocamızla sorunum yok. Olmadı, olamaz da" diye konuştu. Transferde orta sahaya alınacak yeni futbolcuların kendisini korkutmadığını ifade eden Selçuk, "Çalışıp yine hocam görev verirse, çıkıp futbolumu oynarım. Kendime güveniyorum" yorumunu yaptı. 

Nevriye Fener'de 

Fenerbahçe, WNBA'de oynayan ilk Türk bayan basketbolcu olan Nevriye Yılmaz ile dün iki yıllık sözleşme imzaladı. Son olarak İtalya'nın Pool Comense takımında forma giyen 25 yaşındaki basketbolcu, imza töreninden sonra yaptığı açıklamada, "Fenerbahçe'nin 100. yılında Avrupa Şampiyonu olacak takımda ben de yer alacağım. Çok heyecanlıyım. Başarılı olacağıma inanıyorum" dedi. 


</TEXT>
</DOC>
