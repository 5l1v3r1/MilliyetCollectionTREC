<DOC>
<DOCNO> 382508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun12.html </URL>
<DATE> 2005/09/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Londra, ciddi terör tehdidiyle karşı karşıya... 
</HEADLINE>
<TEXT>

     Londra Emniyet Müdürü Yardımcısı Andy Hayman, kentin gerçek bir terör tehdidiyle karşı karşıya bulunduğunu, Scotland Yard'ın çok sayıda terör zanlısını saldırı planı kuşkusuyla takibe aldığını açıkladı. 
     7 Temmuz saldırıları ve 21 Temmuz saldırı girişimlerinden bu yana, ''teşebbüs halindeyken son anda önlenen bir saldırı girişiminin'' olmadığını belirten Hayman, ancak kentin bir başka saldırıya sahne olmasının an meselesi olduğunu söyledi. 
     Halkı korkutmak gibi bir amacının olmadığını, ancak tehdidin gerçek olduğuna dair veriler bulunduğunu kaydeden Hayman, polisin Müslüman toplumun güvenini kazanmakta güçlük çektiğini, bunun da istihbarat çalışmalarını olumsuz etkilediğini ifade etti. 
     Londra'da yaşayan Müslümanlarla ilişkilerin geliştirilmesi açısından bazı ilerlemeler kaydedildiğini, ancak işe sıfırdan başlandığı için henüz ''bilgi paylaşma noktasına'' gelinemediğini de belirten Hayman, temmuz ayındaki saldırıların ardından bazı tutuklamalar ve sorgulamaların ilişkileri güçleştirdiğini, ancak bunların terörün önüne geçilmesi amacıyla yapıldığının kabul edilmesi gerektiğini söyledi. 
     Çok sayıda kişinin izlendiğini de kaydeden Hayman, ''Uyanık olmalıyız. Ama saldırının ne zaman ve nereden geleceğini tahmin edecek durumda değiliz'' dedi. 
     
</TEXT>
</DOC>
