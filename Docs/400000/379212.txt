<DOC>
<DOCNO> 379212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun31.html </URL>
<DATE> 2005/09/17/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fransız TV5 kanalı, 24 saatlik İstanbul tanıtım programına başladı... 
</HEADLINE>
<TEXT>

     Fransız TV5 kanalı, İstanbul’un bütün yönleriyle tanıtıldığı 24 saatlik programına başladı. 
     Fransız kanalı, her bir dünya kentini tanıttığı programda, 24 saat süreyle İstanbul’a yer verecek. 
     TV5 sunucuları Frederic Mitterrand ve Amel Smaoui, 24 saat boyunca, izleyicilere kentin tarihi, kültürel ve turistik yerlerini ekrana getirirken, çeşitli konuklarla söyleşiler yapacaklar. 
     Kanalın, programın tanıtımı amacıyla internet sitesinde verdiği bilgide, "tarihi İstanbul kentinin 27 yüzyıldır var olduğu" hatırlatılarak, "şehrin Avrupa ile Asya arasında bir bağ ve Türkiye’nin kültür başkenti olduğu" ifade edildi. 
     Programda, kentin kültürel ve tarihi zenginliklerinin dışında, günlük yaşam, iş, sanat, edebiyat ve basın dünyası, mutfak zenginlikleri, eğlence ve gece hayatı ayrıntılı bir biçimde ekrana gelecek. 
     Halkla ve toplumun çeşitli kesimlerinden ünlü konuklarla yapılacak röportajların da yer alacağı programda, Türkiye Cumhuriyeti’nin kurucusu Mustafa Kemal Atatürk’ü ve devrimlerini tanıtan bir belgesel de gösterilecek. 
     Paris’te yaşayan edebiyatçı Nedim Gürsel, bilim adamı Ahmet İnsel, tarihçi İlber Ortaylı, TÜSİAD Başkan Yardımcısı Pekin Baran, röportajlarda ekrana gelecek ünlü kişiler arasında yer alıyor. 
     Programın, İstanbul ve Türkiye’nin tanıtımına büyük katkıda bulunması bekleniyor. 
     Kültür ve Turizm Bakanlığı, Fransa Dışişleri Bakanlığı, THY, TRT, CNN-Türk, programa destek veren kuruluşlar arasında yer alıyor. 
     
</TEXT>
</DOC>
