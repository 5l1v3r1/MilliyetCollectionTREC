<DOC>
<DOCNO> 363655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/soneko03.html </URL>
<DATE> 2005/07/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Petrol Ofisi'nden yurtsever benzin "BioBenzin" 
</HEADLINE>
<TEXT>

     Petrol Ofisi, yeni vizyonu doğrultusunda yerli tarım ürünlerinden üretilen yeni kurşunsuz benzin markası Yurtsever Benzin ''BioBenzin''i piyasaya sundu. 
     Petrol Ofisi'nden yapılan açıklamada, şirketin, ürünün üretiminden kaynaklanan fiyat avantajını ürünü piyasaya sunduğu günden itibaren tüketicilerine yansıttığı ifade edildi. 
     Dünyada 30 yıldır uygulanan bioetanol karışımlı kurşunsuz benzinin, Türkiye'de Petrol Ofisi tarafından ''BioBenzin'' markası ile üretilip satıldığı belirtilen açıklamada, Petrol Ofisi'nin, yapılan vergi düzenlemeleri kapsamında yeni markası BioBenzin'e yüzde 2 oranında yerli tarım ürünlerinden elde edilen Bioetanol ilave etmeye başladığı vurgulandı. 
     BioBenzinin ülke tarımını desteklediğine işaret edilen açıklamada, Petrol Ofisi'nin, mısır ve buğdayın fermantasyonu ile elde edilen Bioetanol'ü kullanarak, tarıma dayalı ürünlere pazar oluşturmak adına önemli bir girişim başlattığı, bioetanol kullanımı ile, Türkiye'nin artan petrol faturasını hafifletmeyi amaçladığı belirtildi. 
     Tarımsal kökenli bir ürün olan Bioetanol'ün, kurşunsuz benzin ile harmanlanarak kullanıldığı, ham petrol veya akaryakıt ithalatı yapılması yerine, Türkiye toplam kurşunsuz benzin tüketimine, yerli tarım ürünlerinden üretilen bioetanolün yüzde 2 oranında ilave edilmesi durumunda, yıllık yaklaşık 25 milyon dolar döviz tasarrufu sağlanabildiği ifade edildi. 
     
</TEXT>
</DOC>
