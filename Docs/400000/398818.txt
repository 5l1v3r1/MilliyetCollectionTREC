<DOC>
<DOCNO> 398818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/guncel/gun04.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli Belediyesi'nden burs ve yurt desteği 
</HEADLINE>
<TEXT>


'Baba Beni Okula Gönder' kampanyasına bir destek de Şişli Belediyesi'nden geldi 

İSTANBUL Milliyet 

Milliyet'in, kız çocuklarının okula kazandırılması amacıyla sürdürdüğü "Baba Beni Okula Gönder" kampanyasına bir destek de Şişli Belediyesi'nden geldi. Şişli Belediye Başkanı Mustafa Sarıgül, ilk etapta 100 kız öğrenciye 3 yıllık burs vereceklerini ve Feriköy'de 200 kişilik kız yurdu yaptıracaklarını söyledi. 
Sarıgül, burs protokolünü Doğan Medya Center'da Türk Üniversiteli Kadınlar Derneği Başkanı Dilek Sarılı'yla birlikte imzaladı. İmza törenine Milliyet Gazetesi İcra Kurulu Üyesi Tijen Mergen, Türk Üniversiteli Kadınlar Derneği 2. Başkanı Ümran Altıntaş ile Yönetim Kurulu Üyesi Ayla Yüksel de katıldı. Törende konuşan Sarıgül, ekonomik geliri iyi olmayan ailelerin çocuklarına yurt yapılmasının önemli olduğunu belirterek, şöyle konuştu 

Atatürk vurgusu 
"İmk n tanınmadığı zaman bu çocuklar birtakım yurtlara gidecek. Bu yurtlarda onlara Atatürkçü düşünce mi, başka düşünceler mi öğretilecek O nedenle bütün çağdaş, Atatürkçü düşünen ve bu ilkelerin yaşamasını arzu eden herkesin yurt yaptırması gerekli. Laiklik ve çağdaşlık, iş ve hizmet yapılarak korunur. Projeyi bu nedenle destekliyorum. Proje, binlerce yurttaşımızın gönlünde yer tutmalı." 
Sarıgül, kampanyayla binlerce öğrencinin Türkiye'nin geleceğine katkıda bulunacağını söyleyerek, "Bu yurtlarla onları aşırı sol ya da sağ mihrakların, birtakım örgütlerin eline gitmekten kurtarıyorsunuz. O amaçta sizinle birleşiyoruz" dedi. Sarıgül, yapacakları destekleri şöyle anlattı 
"İlk etapta 100 öğrencimizi 90 bin YTL'lik bütçeyle 3 yıl okutmayı arzu ediyoruz. Sonra sayıyı yükselteceğiz. İşadamlarımızdan da destek gelecektir. Anadolu'da yapılan bir yurtla kardeş olmayı düşünüyoruz. Feriköy'de Anadolu'dan gelen kız çocuklarımız için 200 kişilik kız yurdu yaptıracağız." 



</TEXT>
</DOC>
