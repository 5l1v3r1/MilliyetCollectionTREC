<DOC>
<DOCNO> 378581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun06.html </URL>
<DATE> 2005/09/15/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Hastaları ölüme terk etmişler 
</HEADLINE>
<TEXT>

     Memorial Tıp Merkezi'nde sulardan kaçamayan tam 45 hastanın cesedi bulundu. Ancak ölenlerin selin değil müdürün kurbanı olduğu ortaya çıktı. Merkezin müdürü Dr. Scott Sonnier, tahliye emrine uymadığı gibi hastaları bırakıp nişanlısıyla kaçtığı gerekçesiyle tutuklandı. Bir huzurevinde cesetleri bulunan 34 yaşlının ölümüne sebebiyet vermekten de sahipleri Mable ve Salvador Mangano çifti yakalandı. Merkezde kalan 60 yaşlıdan 34'ü, yataktan kalkamadıkları için yükselen sularda boğularak hayatını kaybetmişti. 
     
     Ophelia da hızlandı 
     Katrina'nın ardından korkulan Ophelia kasırgası Atlantik üzerinde güç toplarken, tehlike altında bulunan Kuzey Carolina eyaleti valisi halktan alçak bölgeleri terk etmelerini istedi. Ulusal Kasırga Merkezi'nden yapılan açıklamada Ophelia'nın hızının saatte 120 kilometreye ulaştığı, daha da güçlenmesi ihtimalinin bulunduğu belirtildi. Eyaletin güneydoğu kıyılarını tehdit eden kasırganın kuzeye doğru ilerlediği duyuruldu. 
     Eyaletin güney kıyılarındaki en büyük şehir olan Wilmington'da kasırganın etkisinin hissedilmeye başladığı, ancak Ophelia'nın rotasının sürekli değiştiği açıklandı. Kasırganın rotasında olduğu tahmin edilen adalar boşaltılırken, Kuzey ve Güney Carolina'da bazı şehirlerde okullar kapatıldı. Eyalet valisi Mike Easley olası elektrik kesintisi için hazırlıklı olunmasını istedi. 
     
</TEXT>
</DOC>
