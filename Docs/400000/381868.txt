<DOC>
<DOCNO> 381868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun42.html </URL>
<DATE> 2005/09/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sınırda 22 ceset, 'Yeşil Bölge'de bomba yüklü araç bulundu... 
</HEADLINE>
<TEXT>

     Irak-İran sınırı yakınlarındaki bir bölgede, birkaç gün önce vurularak öldürülmüş 22 kişinin cesedinin bulunduğu bildirildi. 
     Irak İçişleri Bakanlığı ile askeri kaynaklar, Cessan köyü yakınlarında bulunan cesetlerin ellerinin bağlı, gözlerinin de bantlanmış halde olduklarını açıkladı. 
     Kaynaklar, çürümeye yüz tutmuş cesetlerin kimlik tespitinin şu an için mümkün olmadığını belirtti. 
     Bu arada, Bağdat'ta Irak hükümeti ile ABD ve İngiltere büyükelçiliklerinin bulunduğu ve çok iyi korunan ''yeşil bölge'' içinde bomba yüklü bir otomobil bulundu. 
     Amerikan ordusundan yapılan açıklamada, ''yeşil bölgede iç kontrol noktasında bomba yüklü bir otomobil bulunduğu'', otomobilin şoförünün tutuklandığı belirtildi. 
     Bomba imha uzmanlarının otomobili havaya uçurdukları kaydedildi. 
     
</TEXT>
</DOC>
