<DOC>
<DOCNO> 366406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko39.html </URL>
<DATE> 2005/08/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İstanbul'da otobüs bileti artış, şeftali düşüş rekortmeni... 
</HEADLINE>
<TEXT>

     İstanbul'da geçen ay en fazla fiyat artışı tren ve şehiriçi otobüs bileti ücretinde, en fazla fiyat düşüşü ise şeftalide görüldü. 
     İstanbul Ticaret Odası İTO , Temmuz ayında fiyatları en fazla artan ve azalan maddeleri açıkladı. 
     İTO'ya göre, kamu hizmetleri içinde yer alan ulaştırma faaliyetlerine ait tren ve şehiriçi otobüs bileti ücretleri, hedeflenen enflasyon seviyelerinin çok üzerinde, yüzde 18.2 artış kaydetti. 
     Fiyatı en fazla artan diğer 2 ürün yüzde 13.4 ile balık ve yüzde 9.8 ile soğan oldu. 
     Genellikle mevsimsel özellikleri nedeniyle arz fazlasının yaşandığı yaş sebze ve meyve grubunda yer alan ürünlerden şeftali, yüzde 43.1'lik düşüş oranı ile Temmuz ayında fiyatı en fazla azalan ürün olarak belirlendi. 
     Şeftaliyi, yüzde 35.5 düşüş ile karpuz, yüzde 30.2 düşüş ile kavun izledi. 
     
     YILLIK BAZDA FINDIK ZAM REKORTMENİ 
     Yıllık bazda ise fındık zam rekortmenliğini korudu. Geçen dönem yaşanan olumsuz hava koşullarının yanı sıra yeni sezon mahsulünün henüz toplanmaması sonucu ortaya çıkan arz yetersizliğine bağlı olarak fındıktaki fiyat artışı yüzde 56.6'yı buldu. 
     Fuel oilin litresinde yüzde 52.5, kibrit paketinde yüzde 48.7 fiyat artışı izlendi. 
     Yıllık bazda fiyatı en fazla azalan ürün video oldu. Video fiyatı yüzde 39.6 gerilerken, erikte yüzde 37.4, kirazda yüzde 27.6'lık fiyat düşüşü kaydedildi. 
     
</TEXT>
</DOC>
