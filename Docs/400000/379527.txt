<DOC>
<DOCNO> 379527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/magazin/amag.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata, otel odasında öldü 
</HEADLINE>
<TEXT>


Arabesk sanatçısı Cansever'le birlikte geldiği Adana'da hayatını kaybeden 24 yaşındaki Ata Türk, annesi Semra Hanım'ı ve sevenlerini üzüntüye boğdu 

FATİH KARAÇALI, NEŞET KARADAĞ, MURAT KİBRİTOĞLU Adana DHA 

'Gelinim Olur musun ' adlı yarışma programında Sinem'le yaşadığı büyük aşkla üne kavuşan, ancak annesi Semra Yücel'in karşı çıkması üzerine evliliğin kıyısından dönen Ata Türk 24 , arabesk sanatçısı Cansever'le birlikte geldiği Adana'da bir otel odasında ölü bulundu. İlk belirlemelere göre alkol koması sonucu yaşamını yitirdiği üzerinde durulan Ata'dan, uyuşturucudan ölme şüphesiyle kan ve parça örnekleri alındı. Kesin ölüm nedeni otopsi sonucu belli olacak. Adana'da "Adres Bar"la anlaşan sanatçı Cansever, önceki gün bu şehre gelirken, yakın arkadaşı olan ve son dönemde menajer olmak için sanatçılarla görünen Ata Türk de ona eşlik etti. 

Geç saatlere kadar içti 
Cansever önceki akşam programına başlarken, iddiaya göre Ata da yeni tanıştığı arkadaşlarıyla alkol aldı. Bardaki programın bitmesinin ardından Ata ile Cansever, menajer Hüseyin Karlı ile birlikte gece geç saatlerde, kaldıkları İnönü Caddesi'ndeki orta halli Doruk Otel'e döndü. 
Dün öğleden sonra kendisinden haber alınamaması üzerine otele gelen polisler, Ata Türk'ün iç çamaşırı ile yatağında cansız yattığını ve ağzından kan geldiğini saptadı. Cansever ve Karlı, hemen Ata'nın annesi Semra Yücel'i arayarak acı haberi verdi. 

Moral için gelmiş 

Polisler tarafından bilgisine başvurulan Cansever, şu açıklamayı yaptı "Ata, moral bulmak için benimle birlikte geldi. Sahneye çıktığım barda içkiyi biraz fazla kaçırmış. Başka bir şey almışsa bilmiyorum. Birkaç bira içtiğini gördüm. Geç saatte geldik. Herkes odasına gitti. Saat 15.00 gibi odasına girdiğimizde ağzından kan gelmişti. Ambulans çağırıp hastaneye gönderdik. Sonuç çok üzücü." 



</TEXT>
</DOC>
