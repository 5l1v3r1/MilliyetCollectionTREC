<DOC>
<DOCNO> 376819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur08.html </URL>
<DATE> 2005/09/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Genelkurmay'ın flamasını çalan memur tutuklandı 
</HEADLINE>
<TEXT>

     ANKARA Milliyet 

Genelkurmay Başkanlığı'nda çalışan bir sivil memur, askerin namusu gibi koruduğu tarihi öneme sahip bir birlik flamasını çalarak satmaya kalkışınca tutuklandı. 
     Edinilen bilgiye göre, Genelkurmay Başkanlığı'da görevli bir sivil memur 10 gün kadar önce Genelkurmay Askeri Tarih ve Stratejik Etüd Başkanlığı'ndan tarihi önemi olduğu öğrenilen eski bir birlik flamasını çalarak tarihi eserlerle ilgilenen kişilerle irtibata geçti. Flamanın satılmaya çalışıldığını öğrenen duyarlı bir antikacı ihbarda bulundu. 
     İhbar üzerine harekete geçilirken, alıcı kılığında sivil memurla Ankara'da pazarlığa başlandı ve flamayı getiren sivil memur pazarlık anında suçüstü yakalandı. Flama, Genelkurmay yetkililerine teslim edilirken, sivil memur da Genelkurmay Askeri Savcılığı'na çıkarıldı. Sivil memur, daha sonra Genelkurmay Askeri Mahkemesi tarafından tutuklanarak cezaevine gönderildi. 
     
     Sancak değil flama 
     Çalınanın flama olduğunu, dün bir gazeteye yansıdığı gibi "sancak" olmadığını belirten Genelkurmay yetkilileri, "Bir tane memurumuz bilinçsizce yapmış. Olay sadece bir birlik flamasının çalınmasından ibarettir. Genelkurmay savcılığı ve polis olaya derhal el koymuş ve gereğini yapmıştır. İddialar yargıya intikal ettirilmiştir. Yargı süreci başlamıştır" dedi. 
     
</TEXT>
</DOC>
