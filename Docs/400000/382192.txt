<DOC>
<DOCNO> 382192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun21.html </URL>
<DATE> 2005/09/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Damrey tayfunu can almayı sürdürüyor 
</HEADLINE>
<TEXT>

     Damrey tayfunu Güneydoğu Asya ülkelerinde etkisini sürdürürken, tayfunun getirdiği şiddetli yağışların Tayland'da yol açtığı sellerde 4 kişi öldü. 
     Damrey tayfununun vurduğu Filipinler'in Luzon, Çin'in Haynan kentleri ile Vietnam, Laos ve Taylan'da toplam ölü sayısı da 45'i buldu. 
     Taylandlı yetkililer, şiddetli yağışlar yüzünden bir barajda meydana gelen çatlaktan dökülen suların kuzeydeki Chiang Mai kentini tehdit ettiğini, kentte kum çuvallarından duvarlar örüldüğünü söylediler. 
     Vietnam'da tayfunda 9 kişi ölürken, başkent Hanoy'un 180 kilometre kuzeybatısındaki Yen Bai eyaletinde sele kapılan 19 kişiyi arama çalışmalarının sürdüğü kaydedildi. 
     Vietnam devlet televizyonu, dört eyalette su şebekeleri ve haberleşme sistemlerinin zarar gördüğünü, binlerce evi suların bastığını duyurdu. Hükümet, yedi eyalette 180 bin hektar pirinç tarlasının hasar gördüğünü, ancak tayfunun kahve ve ham petrol üretimini etkilemediğini açıkladı. 
     Laos'ta da şiddetli yağışların etkili olduğu, rüzgarın bazı evlerin çatılarını uçurduğu, ancak şimdiye kadar ciddi hasar olmadığı bildirildi. 
     
</TEXT>
</DOC>
