<DOC>
<DOCNO> 363482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur15.html </URL>
<DATE> 2005/07/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yargıtay, Yasemin'in Polonyalı annesine verilmesini onayladı... 
</HEADLINE>
<TEXT>

     Yargıtay, Konya'daki yerel mahkemenin, babasının yanında yaşayan 5 yaşındaki Yasemin'in Polonyalı annesine verilmesi kararını onadı. 
     Polonyalı anne Agnieszka Danuta Piechowka'nın avukatı Tarkan Büyükoktar, AA muhabirine yaptığı açıklamada, Konya'nın Sarayönü İlçesi Asliye Hukuk Mahkemesi'nin, halen babasının yanında yaşayan 5 yaşındaki Yasemin T'nin annesine verilmesi kararının, baba Naci T'nin 36 temyiz talebi üzerine Yargıtay 2. Hukuk Dairesi'ne gittiğini hatırlattı. 
     Yargıtay 2. Hukuk Dairesi'nin, yerel mahkemenin, Yasemin'in Belçika'da yaşayan Polonyalı annesine verilmesi kararını onadığını açıklayan Büyükoktar, şunları kaydetti 
     ''Bu kararla dava sonucuna ilişkin tüm kanuni yollar tamamlanmış oldu. Şimdi ise söz konusu karar doğrultusunda, çocuğun anneye iade edilmesi süreci başlıyor. Yerel mahkemenin kararını, kesinleşme şerhiyle birlikte icraya koyacağız. Ardından da karar çocuğun babasına tebliğ edilecek. Yapılacak tebligatın ardından baba çocuğu bize 7 gün içinde teslim etmezse, Yasemin kolluk kuvvetlerinin yardımıyla bize teslim edilecek. Anne, halen Belçika'da. İade sürecinin yaklaşık 15-20 gün süreceğini tahmin ediyoruz.'' 
     
     DAVANIN GEÇMİŞİ 
     Konya'nın Sarayönü İlçesi'nden işçi olarak çalışmak için Belçika'ya giden Naci T'nin 35 , Polonya asıllı Piechowka ile beraberliğinden 16 Ocak 2000 tarihinde Yasemin dünyaya gelmiş, bir süre sonra aralarında çıkan anlaşmazlık nedeniyle baba Naci T, çocuğunu alarak Türkiye'ye getirmişti. 
     Piechowka'nın, çocuğunun kaçırıldığı iddiasıyla yaptığı başvuru üzerine, Belçika mahkemeleri, Naci T'yi gıyabında yargılayarak çocuk kaçırma iddiasıyla 5 yıl hapse mahkum etmiş, Yasemin'in velayetini de anneye vermişti. 
     Belçika adli makamlarının 2 ülke arasında karşılıklı imzalanan anlaşmaları dayanak göstererek, çocuğun annesine iadesi için Türkiye'deki ilgili kuruluşlarla temasa geçmesi sonucu baba Naci T. hakkında dava açılmış, Konya'nın Sarayönü İlçesi Asliye Hukuk Mahkemesi'nde devam eden velayet davası, geçen yıl Eylül ayında, mahkemenin Yasemin'in babadan alınarak Polonyalı anneye verilmesi kararıyla sonuçlanmıştı. 
     
</TEXT>
</DOC>
