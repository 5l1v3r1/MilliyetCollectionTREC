<DOC>
<DOCNO> 386502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas20.html </URL>
<DATE> 2005/10/13/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Büyüklere 'özel' otel 
</HEADLINE>
<TEXT>

     Avusturyalı otel sahibi, ''yetişkinlerin rahat etmesi için'' oteline artık çocuk almayacağını açıklayınca, tepkiyle karşılaştı. 
     Salzburg kenti yakınlarındaki Sankt-Wolfgang gölü kıyısında lüks bir otelin sahibi olan Roland Ballmer, bir gazeteye yaptığı açıklamada, 1 Mayıs'tan itibaren 12 yaşından küçük çocukları oteline almayacağını duyurdu. 
     ''Çocuklar teröristler gibi davranıyor'' diyen 38 yaşındaki Ballmer, köpeklere ise kapılarının daima açık olduğunu belirtti. 
     Otelcinin bu kararı çeşitli gruplarca tepkiyle karşılandı. Otelciler Birliği Başkanı Sepp Schellhorn, Ballmer'in kararını tasvip etmediklerini söyledi ve ''Toplum gittikçe daha bencil ve hoşgörüsüz oluyor'' dedi. 
     Otelin bulunduğu il yönetiminin sözcüsü de, bu kararı ''yanlış sinyal'' olarak nitelendirdi ve ''yarının büyüklerinin bu oteli boykot edeceklerini'' söyledi. 
     
</TEXT>
</DOC>
