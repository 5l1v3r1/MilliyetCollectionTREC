<DOC>
<DOCNO> 391398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko26.html </URL>
<DATE> 2005/11/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TİM Başkanı Satıcı 4 yıldır ekonomik kurtuluş savaşının askeriyiz 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türk üreticisi ve ihracatçısı olarak, özellikle son 4 yıldır Türkiye'nin ekonomik kurtuluş savaşının ''birer askeri'' olduklarını bildirdi. 
     Satıcı bu ortamda, bir taraftan bir kurtuluş savaşı vermeye, ülke adına bir üretim, bir ihracat seferberliği yapmaya gayret ederken, ''bazı duyarsız insanlar da sanki hiç bir şey yokmuş gibi, sadece olayın parlak tarafından bakarak, makro ekonomik dengelerdeki pembe tabloya bakarak ahkam kesmeye devam ediyorlar'' dedi. 
     Satıcı, Kahramanmaraş Ticaret ve Sanayi Odası'nda Ekim ayı ihracat rakamlarının açıklandığı toplantıda yaptığı konuşmada, Kahramanmaraş'ın sanayileşme ve ihracat yönünde önemli atılımlar gerçekleştirdiğini söyledi. 
     3 Ekim'de AB üyelik müzakerelerinin başlanmasının kararlaştırıldığını anımsatan Satıcı, şöyle devam etti 
     ''Müzakere çerçeve belgesinin olumsuz yanları bir tarafa, müzakerelere başlamış olmamızın çok önemli bir anlamı var. Bu da AB ile Türkiye ilişkilerinin kurumsal düzeyinin değişmiş olması ve ilişkilerin artık çok daha ileri bir zeminde sürecek olmasıdır. Elbette bundan sonraki ilişkilerde hiçbir sıkıntı, sorun yaşanmayacağını söyleyemeyiz. Hiç şüphesiz önümüzde sancılı bir dönem bulunmaktadır. Değişirken gelişmek her zaman zorlu bir iştir. Ancak, bu günden görmemiz gereken en önemi nokta bu sürecin her iki tarafın da temel yararlarına hizmet edecek bir süreç olduğudur. Müzakere süreci Türkiye'yi dönüşürken ilerlemeye zorlarken, AB de hızlı küreselleşen dünyada Avrupa'nın geleceği hakkında düşünmeye ve yaşadığı kimlik krizini çözmeye zorlayacaktır.'' Önümüzdeki dönemin çok değerli bir fırsatı da içerisinde barındırdığın ifade eden Satıcı, Türkiye'nin müzakerelere başlaması ile birlikte, kendisi ile ilgili endişeleri ve önyargıları ortadan kaldırma yolunda atacağı adımlar için en uygun zemini yakalamış olduğunu belirtti. 
     Satıcı, ''AB'ye üyelik yolunda son dönemece girmiş olan Türkiye daima göz önünde olacak. Attığı her adım, verdiği her karar titizlikle değerlendirilecektir. Bu yüzden bu süreçte ilerken güçlenmemiz, gelecek yıllarda bugün olduğumuzdan bambaşka bir noktada durur hale gelebilmemiz için hepimize tarihi bir sorumluluk düştüğü bilincinde olmamız gerekiyor'' diye konuştu. 
     
     ÇILGIN TÜRKLER 
     Geçtiğimiz aylarda yaşadıkları önemli sıkıntılarından birisinin İzmir limanında konteynır zamları olduğunu açıklayan Satıcı, şunları kaydetti 
     ''Biz Türk üreticileri ve ihracatçıları olarak özellikle son 4 yıldır Türkiye'nin ekonomik kurtuluş savaşının birer askeriyiz. Ama, bu süre içerisinde önümüze çıkan birçok engelle de mücadele etmek zorunluluğumuz var. Bu mücadelelerin birisi de özellikle lojistik desteğe son derece ihtiyacımız olduğu bu dönemlerde İzmir limanından çıkıyor. İzmir limanında gerçekleştirilen son konteynır zamları bölgenin ve Türkiye'nin ihracatına önemli sıkıntılar yarattı.'' Oğuz Satıcı, Ekim ayında açıklanan işsizlik oranlarının aynı kalmasının yaratılan mevcut istihdamın ancak çalışan işgücüne yetiyor olmasının kendilerini kaygılandıran en önemli noktalardan birisi olduğunu ifade etti. TİM Başkanı Satıcı, şöyle devam etti 
     ''Biz kurtuluş savaşı veriyoruz. Evet gerçekten Türkiye 1999 ve 2001 krizlerinin arkasından ekonomik anlamda ciddi bir kurtuluş savaşına girmiştir. Ve bugün efsane gibi bahsedilen o çılgın Türkler, 82 yıl önce ortaya çıkan o çılgın Türkler, 1999 ve 2001 sırasında üretici olarak, ihracatçı olarak Türkiye'nin sahnesine çıkmış ve bu mücadeleyi yoğun biçimde vermeye gayret ediyorlar. Tabii şöyle geriye dönük baktığımızda o süreçte kurtuluş savaşını verenler ne sıkıntı çekmişse bugünde ekonomik kurtuluş savaşını veren Türk üreticileri ve ihracatçıları yani bizler aynı sıkıntıları çekiyoruz. 
     Tarihe baktığımızda insanın aklına Mehmet Akif Ersoy'un tarih tekerrürden mi ibaret diye şiiri geliyor. Evet, tarih sahnesinde olduğu gibi bizimde mücadele ettiğimiz sahnede benzer insanlar, benzer kişilikler, benzer kimlikler farklı boyutlarıyla ortaya çıkıyor. Bu kurtuluş savaşına inanmayanlar ve farklı gruplarla işbirliği yapanlar, işbirlikçiler o dönemin Ali Kemalleri gibi bu dönemin Ali Kemalleri de sahnede yerini maalesef alıyor. Ama, biz inanıyoruz ki bu mücadeleden nasıl 82 yıl önce büyük bir başarıyla çıkmışsak bu dönemde de büyük başarıyla çıkacağız.'' 
     
     MB BAŞKANI SERDENGEÇTİ'YE ELEŞTİRİ 
     Bu arada Toplantıya girmeden önce günlük haberleri ekonomik kanallarından izlediğini, enterasan gelişmeleri gördüklerini belirten Satıcı, şunları kaydetti 
     ''Geçen bantlardan birinde sayın Serdengeçti'nin faiz indiriminde gerekli seviyelere gelemedik , hemen arkasındaki haberde doğalgaza yüzde 5 zam yapıldı şeklinde. Gerçekten bu sabah ya da dün akşam yattığımızda, hiç birimiz doğalgaza yüzde 5 zam gelmesini, üreticilerin, ihracatçıların bu kadar yük altındayken yeni bir yükle karşı karşıya gelmesini beklemiyorduk. 
     Aynı şekilde faiz konusunda biz büyük haykırışlar içerisindeyken, bu faizin altında bizi ezdirmeyin diye sesimizi Türkiye'nin dört bir yanına ulaştırmaya çalışırken, sayın Serdengeçti'nin de faizlerde henüz yeterli seviyelere gelemedik sözü bizi gerçekten düşündürdü. Biz nerdeyiz, onlar nerde. Biz bir taraftan bir kurtuluş savaşı vermeye, ülkemiz adına bir üretim bir ihracat seferberliği yapmaya gayret ederken, bazı duyarsız insanlar da sanki hiçbir şey yokmuş gibi, sadece olayın parlak tarafından bakarak, makro ekonomik dengelerdeki pembe tabloya bakarak ahkam kesmeye devam ediyorlar. Evet, söyleyecek aslında çok fazla bir şey yok.'' Satıcı doğalgaz zammını eleştirirken, ''doğalgaza yüzde 5 zammı hükümete teklif edenlerin Türkiye'nin üreticileriyle, Türkiye'nin reel piyasalarıyla ne kadar kopuk olduğunu anlayamamak, bilmemek herhalde bizim açımızdan da büyük bir eksiklik olur. Maalesef böyle bir düzen içerisinde yaşıyoruz'' dedi. 
     
</TEXT>
</DOC>
