<DOC>
<DOCNO> 364511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas11.html </URL>
<DATE> 2005/07/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sinemacı van Gogh'un katiline ömür boyu hapis... 
</HEADLINE>
<TEXT>

     Hollanda'da sinemacı Theo van Gogh'u öldürmekten yargılanan Fas asıllı sanık Muhammed Buyeri 27 ömür boyu hapis cezasına çarptırıldı. 
     Amsterdam'da görülen davada, mahkeme heyeti, zanlının sinemacı Theo van Gogh'u öldürdüğünün yasal olarak ve tanıkların ifadesiyle kanıtlandığını bildirdi. 
     Mahkeme heyeti, zanlının olay sırasında yoldan geçen iki kişi ile 8 polisi de öldürmeye tam teşebbüsten suçlu olduğu ve bu eylemlerinin terör eylemi amacı içerdiği görüşüne varıldığını bildirdi. 
     Heyet, zanlının bu suçlardan dolayı müebbet hapis cezasına çarptırılmasına karar verildiğini açıkladı. 
     Duruşmada sanık Muhammed Buyeri de hazır bulundu. 
     Muhammed Buyeri, iki hafta önceki duruşmada, cinayeti tek başına işlediğini tekrarlamış ve pişman olmadığını, bugün için de aynı eylemi yapmaktan çekinmeyeceğini ifade etmişti. 
     Hollanda'da Müslümanlar aleyhine yazılarıyla tanınan sinemacı Theo van Gogh, geçen yıl kasım ayı başında başkent Amsterdam'da uğradığı silahlı saldırıda ölmüş, olay ülkede büyük yankı yaratmıştı. Zanlının radikal dinci bir kişi olduğunun anlaşılmasından sonra, ülkedeki Müslümanlara ait kurum ve kuruluşlara bir ay içinde 800 dolayında saldırı düzenlenmişti. 
     
</TEXT>
</DOC>
