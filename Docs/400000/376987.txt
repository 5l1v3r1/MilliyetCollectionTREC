<DOC>
<DOCNO> 376987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun07.html </URL>
<DATE> 2005/09/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'den "Telafer'de operasyona devam" kararı 
</HEADLINE>
<TEXT>

     ABD'li Tümgeneral Rick Lynch, Telafer'deki operasyonların devam edeceğini ve yeni bir operasyona hazırlandıklarını açıkladı. 
     Direnişçilerin hedefi olan semtlerden sivillerin tahliyesiyle ilgili çalışmaların sürdüğünü belirten Lynch, birkaç hafta içinde Telafer'i direnişçilerden temizlemek için özel askeri operasyonlar düzenleneceğini söyledi. 
     Lynch, ABD askerlerinin Telafer'de direnişçilerin yaşadığını tespit ettiğini, istihbarat raporlarına göre bunlardan yüzde 20'sinin yabancı kökenli olduğunu belirtti. 
     Sudan, Yemen, Ürdün ve Suriye'den Arap savaşçıları tutuklayan ABD ordusu da, bu kişilerden 150'sinin yabancı ülkelerden geldiğini iddia etti. 
     Telafer kentinde 3 eylülde, ABD askerleri ve Irak güvenlik güçleri bir operasyon başlatmış ve operasyonda ABD ordusundan yapılan açıklamaya göre 200 kişi ölmüştü. 
     Operasyon nedeniyle, halkın yüzde 70'i kenti terk etmiş, başta Musul olmak üzere civardaki kent ve kasabalara sığınmıştı. 
     
     Ensar El Sünnet "Katrina, Irak'ı rahatlattı" 
     Irak'ta önde gelen direniş gruplarından Ensar El Sünnet Ordusu, Katrina kasırgasından sonra ABD'nin Irak'taki saldırılarının azaldığını bildirdi. 
     Örgütün bir internet sitesinde yayımlanan bildirisinde, Katrina'nın ABD'nin Irak'taki operasyonlarına darbe vurduğu, Washington yönetiminin bazı havacılarını geri çekmesinden sonra Bağdat üzerinde helikopter sortilerinde gözle görülür bir azalma olduğu belirtildi. 
     ABD ordusu, Katrina nedeniyle Afganistan ve Irak'taki hava kuvvetlerinden 300'den fazla personelin eve gönderildiğini bildirmişti. 
     Irak'ta görev yapan Louisiana Ulusal Muhafız Ordusu'ndan 3 bin asker de Katrina'nın yaralarının sarılması eski görev yerine gönderilmişti 
     
</TEXT>
</DOC>
