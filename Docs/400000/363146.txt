<DOC>
<DOCNO> 363146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur09.html </URL>
<DATE> 2005/07/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
OKS tercih başvuruları başladı... 
</HEADLINE>
<TEXT>

     Ortaöğretim Kurumları Öğrenci Seçme Sınavı'nda OKS 160 baraj puanını aşan adayların tercih işlemleri bugün başladı. 
     Adayların velileri, çocuklarının mezun olduğu veya sınav kayıtlarının bulunduğu ilköğretim okullarına başvurarak tercih işlemlerini gerçekleştirecekler. Tercih işlemleri okul müdürlüklerince internet üzerinden yapılacak. Adaylar, tercih kılavuzunu Milli Eğitim Bakanlığı'nın www.meb.gov.tr internet adresinden görebilecekler. 
     Söz konusu internet sitesinde, Fen, Anadolu ve Sosyal Bilimler Liseleri ile Anadolu Teknik ve Anadolu Meslek Liseleri, Anadolu Öğretmen Liseleri, Anadolu İmam Hatip Liseleri, Sağlık Meslek Liseleri ve Milli Eğitim Bakanlığı MEB dışındaki bakanlıklara bağlı liselerin 2004 yılı sınav sonuçlarına göre oluşan taban puanlarının yeni sisteme dönüştürülmüş hali yer alıyor. Veliler, bu internet sitesinden ''2004 yılı ön kayıtlar sonucunda kesin kayıt hakkı kazanan en son öğrencinin yeni sisteme göre düzenlenmiş puanını okulun taban puanı '', ''2004 yılı asıl listeden kesin kayıt hakkı kazanan en son öğrencinin yüzdelik dilimini'', okulun yabancı dilini, pansiyon durumunu, kontenjanını ve kontenjan tipini öğrenebilecekler. 
     Tercih işlemleri 5 Ağustos'ta sona erecek. Adaylar 12 okul tercihi yapabilecekler. Matematik-Fen puanı fen liselerine, Türkçe-Matematik puanı da diğer liselere girişte baz alınacak. 
     Tercih işlemleri için okul müdürlüğüne 1 YTL ödenecek. 
     İlk yerleştirmenin sonuçları 16 Ağustos 2005 tarihinde açıklanacak. İkinci tercihler için de 27 Ağustos-2 Eylül günleri arasında başvuru yapılacak. İkinci yerleştirme sonuçları 7 Eylül'de ilan edilecek. 
     
</TEXT>
</DOC>
