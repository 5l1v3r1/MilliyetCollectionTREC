<DOC>
<DOCNO> 367333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko16.html </URL>
<DATE> 2005/08/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fina Holding, Finansbank'taki bir kısım hisselerini satacak... 
</HEADLINE>
<TEXT>

     Fina Holding A.Ş, Finansbank'taki yüzde 2.96 oranındaki hissesini satacak. 
     Finansbank ile ilgili olarak Finans Yatırım Menkul Değerler A.Ş'den Borsa'ya gönderilen açıklamada, Finansbank ortaklarından Fina Holding A.Ş'nin sahip olduğu şirket sermayesinin yüzde 2.96'sına tekabül eden toplam 17 milyon 450 bin 578 YTL nominal bedelli hisse senetlerinin, 1 YTL nominal değerli hisse için 6.30 YTL fiyatla alıcı yabancı kurumsal yatırımcıya, Finans Yatırım Menkul Değerler ve alıcı üye olarak EFG İstanbul Menkul Değerler aracılığıyla, Toptan Satışlar Pazarı'nda TSP satılacağı bildirildi. 
     Açıklamaya göre, söz konusu hisse senetleri Borsa'da ilk kez satışa sunulmak üzere SPK'nın ilgili tebliği gereğince 3 Ağustos 2005 tarihinde Takasbank'a depo edildi. 
     Bu kapsamda TSP'de satılacak hisse senetlerinin 10 Ağustos 2005 tarihi itibariyle Borsa'da işlem gören statüsüne geçmiş olacağı belirtilen açıklamada, ''TSP'de satış işleminin 10 Ağustos 2005 tarihinde gerçekleştirilmesi öngörülmektedir. Söz konusu işlemde beher hisse bedeli gerçekçi fiyat esaslarına uygun olarak belirlenmiştir'' denildi. 
     İşleme baz alınacak fiyatın, başvuru tarihi itibariyle bir önceki haftanın son iş gününden geriye doğru 10 iş günü boyunca oluşmuş ağırlıklı ortalama fiyatların ortalaması alınarak hesaplanan baz fiyata artı-eksi yüzde 20 uygulanarak bulunan fiyat aralığında yer aldığı kaydedilen açıklamada, alıcı ve satıcı tarafların takas işlemini Takasbank bünyesinde gerçekleştireceği, satışa konu hisse senetleri üzerinde devir veya satışı engelleyici rehin, haciz ve teminat benzeri herhangi bir kayıt bulunmadığı bildirildi. 
     
</TEXT>
</DOC>
