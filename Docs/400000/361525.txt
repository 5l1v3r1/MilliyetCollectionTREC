<DOC>
<DOCNO> 361525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/ekonomi/eko02.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mortgage'de faiz 1.30'un altında olur' 
</HEADLINE>
<TEXT>


Başbakan Yardımcısı Şener, mortgage sisteminde faizlerin konut kredilerinin altında olacağını söyledi 

SÜLEYMAN SAĞAT İzmir DHA 

Başbakan Yardımcısı Abdüllatif Şener, yasama yılı başlar başlamaz kira öder gibi konut satın alma olanağı sunan 'mortgage' sisteminin devreye gireceğini belirtti. 
Şener, "Sermaye Piyasası Kurumu'nun SPK çalışmaları tamamlandı. Daha önceki ön çalışmalara dayanarak Başbakanlık'ta müzakereler yapıldı. Mortgage sistemine son şeklini verip meclis açılmadan TBMM'ye kanun tasarısı olarak göndereceğiz" dedi. 
Ev sahibi olmak isteyen vatandaşların uzun vadeli kredilerle bu amaçlarına ulaşabileceklerini söyleyen Şener, mortgage sisteminin şu anda bankaların verdiği uzun vadeli konut kredileriyle karıştırılmaması gerektiğini de belirtti. 
Şener, "Kamuoyu bunu kesinlikle karıştırmamaladır. Mortgage sisteminin şu anki banka kredileriyle hiçbir ilişkisi yoktur. Kredi vadesi itibariyle benzerlik varmış gibi görünse de sistemin işleyişi tamamen farklıdır. Mortgage sistemi daha güvenli bir yapıyı ifade eder. Mortgage sisteminde oluşacak kredilerdeki faiz oranlarının da daha düşük olacağını söyleyebiliriz. Kesinlikle 1.30'un altına iner" diye konuştu. 

'Saadet' sorusuna kızdı 
Şener gazetecilerin, ülkeye yabancı sermaye girişiyle ilgili hükümetle yaşadığı görüş ayrılığının devam edip etmediğiyle ilgili bir soru üzerine, konunun dört gün boyunca her yerde tartışıldığını beşinci güne taşınmasına gerek olmadığını söyledi. Bir gazetecinin Saadet Partisi'nin başına getirileceği yönündeki iddialar hakkındaki görüşlerini sorması üzerine ise "Bunlar palavra. Palavraların peşine takılmayın" dedi. 




</TEXT>
</DOC>
