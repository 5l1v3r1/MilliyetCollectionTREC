<DOC>
<DOCNO> 371647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sondun14.html </URL>
<DATE> 2005/08/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Papa 16. Benediktus, 1 milyon kişiye seslendi... 
</HEADLINE>
<TEXT>

     Papa 16. Benediktus, 20. Katolik Dünya Gençlik Günü'nün kapanış ayininde 1 milyon kişiye seslendi. 
     Köln yakınlarındaki Marienfeld kasabasında düzenlenen kapanış ayinine Cumhurbaşkanı Horst Köhler, Başbakan Gerhard Schröder ve eski Başbakan Helmut Kohl de katıldı. 
     Papa 16. Benediktus, burada yaptığı konuşmada, dünyanın iyiye gitmesinin sadece Tanrı'nın sevgisine inanmakla mümkün olacağını söyledi. 
     ''İnsanların dindarlıktan uzaklaşmasından'' yakınan 16. Benediktus, ''Günümüzde dünyanın büyük bir bölümünde garip şekilde Tanrı'yı unutmuşluk var. İnsanların büyük bir kısmının üzüntü ve mutsuzluk içinde olmasının en büyük nedeni bu'' dedi. 
     ''İnsanların bireysel olarak kendisine has bir din bulmasını'' da eleştiren 16. Benediktus, şunları söyledi 
     ''Bu, dinin bir pazar ürünü haline gelmesine yol açar. Bazıları sadece hoşlarına gideni alıyor. Bazıları da bundan kazanç elde ediyor. Ama netice itibiriyle kendimizin bulduğu din bize yardımcı olmaz. Böyle bir anlayış belki rahat ama, aynı anda bizi yalnız bırakır. Sadece Tanrı'ya olan inanç bize yardımcı olur.'' ''Hıristiyanlığın sevginin nefret üzerinde, yaşamın ölüm üzerinde zaferi anlamına geldiğini'' söyleyen Papa, konuşmasının sonunda, farklı dillerde gençlere ''İyi yoluculuklar'' dilerken, gençleri 2008'de Avustralya'nın Sydney kentinde yapılacak Dünya Gençlik Günü'ne davet etti. 
     Papa 16. Benediktus, Almanya'ya yaptığı dört günlük ziyareti tamamlayarak, bu akşam Roma'ya dönecek. 
     
</TEXT>
</DOC>
