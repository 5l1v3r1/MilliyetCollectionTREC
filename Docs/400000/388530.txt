<DOC>
<DOCNO> 388530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko08.html </URL>
<DATE> 2005/10/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Devlet, SSK'lı hastaya cimri davranıyor... 
</HEADLINE>
<TEXT>

     Gökçen Çamlıyurt 

Devletin sunduğu sağlık hizmetinden en düşük payı SSK'lılar alırken, en şanslı kesimi memur ve memur emeklilileri oluşturuyor. 
     Emekli Sandığı Genel Müdürlüğü'nün verilerine göre, geçen sene SSK'lı başına yapılan sağlık harcaması, kamu çalışanları ve memur emeklileri için ödenen miktarın ancak yarısı kadar oldu. 
     Devlet, 2004 yılında, SSK'lılar için 6 milyar 405 milyon 528 bin YTL sağlık harcamasında bulundu. Bu şekilde, SSK'lı sayısının 27 milyon 795 bin 128'e ulaştığı ülkemizde, SSK'lı başına yapılan ortalama sağlık harcaması 172 dolar 230.5 YTL düzeyinde kaldı. 
     Kamu çalışanı, memur emeklisi ve bunların yakınları için gerçekleştirilen sağlık harcaması tutarı ise 363 dolar 487.6 YTL olarak hesaplandı. Devletin geçen yıl 9 milyon 283 bin 596 kamu çalışanı ve emeklileri için yaptığı sağlık harcamalarının toplamı 4 milyar 527 milyon 259 bin YTL oldu. 
     Yakınlarıyla birlikte sayıları 9 milyon 780 bin 672'yi bulan Bağ-Kur'lular için de 2004 yılında 3 milyar 660 milyon 100 bin YTL harcandı. Böylece, Bağ-Kur'lu başına yapılan sağlık harcaması da 279 dolar 374.2 YTL olarak saptandı. 
     
     EN FAZLA PARA İLACA GİTTİ 
     Bu arada, son 3 yılda Emekli Sandığı'nın kasasından emekli, dul ve yetimlerinin sağlık giderleri için toplam 7 milyar 134 milyon YTL çıktı. 
     2002-2004 döneminde yaklaşık 2.5 milyon hak sahibine Emekli Sandığı tarafından yılda ortalama 650 dolar sağlık harcaması yapıldı. 
     Emekli Sandığı'nın sağlık giderleri içinde en büyük payı ilaç aldı. Kurumun sağlık için ödediği her 100 liranın 58 lirası ilaca gitti. Bunu, 37 lira ile hastanelerdeki tedavi hizmetleri izledi. Gözlük camı-çerçeve, diş tedavi-protez, işitme cihazı, sağlık yolluğu, vücut-organ protezi ile kaplıca tedavisi de kurumun diğer sağlık harcamalarını oluşturdu. 
     3 yıllık dönemde Sandığın karşıladığı sağlık giderleri içinde en büyük artış ise işitme cihazında görüldü. İşitme cihazları için 2002 yılında 2.17 milyon YTL ödeme yapılırken, bu rakam geçen yıl yaklaşık 4 kat artarak, 8.64 milyon YTL'ye ulaştı. Emekli Sandığı, 2005'in ilk 6 ayında da işitme cihazı için 5.67 milyon YTL ödemede bulundu. 
     
     TÜRKİYE, AB ÜLKELERİNİN GERİSİNDE KALDI 
     Öte yandan Dünya Sağlık Örgütü'nün DSÖ 2002 yılı verilerine göre, Türkiye, kişi başına düşen sağlık harcamaları bakımından 25 AB ülkesinin oldukça gerisinde kaldı. Türkiye, sağlık giderleri açısından AB'ye aday ülkelerden Hırvatistan'ı da yakalayamadı ancak, Romanya ve Bulgaristan'ı geride bıraktı. 
     
</TEXT>
</DOC>
