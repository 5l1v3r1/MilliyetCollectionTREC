<DOC>
<DOCNO> 373671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy10.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Ankara'yı eleştirmedim 
</HEADLINE>
<TEXT>


KKTC'nin 1. Cumhurbaşkanı Denktaş'tan Dışişleri Bakanı Abdullah Gül'e sert yanıt... 


KKTC 1. Cumhurbaşkanı Rauf Denktaş, "Türkiye'nin AB'ye alınmayacağı" yönündeki sözlerine, "Bunları konuşmak ona düşmez" diye karşılık veren Dışişleri Bakanı Abdullah Gül'e, sert yanıt gönderdi. 
Denktaş, "Gerçekleri haykırmakla ve haksızlığa boyun eğmeyeceğimizi duyurmakla Türkiye'nin Avrupa Birliği AB üyeliğine yardımcı oluyoruz" dedi. Türk makamlarının hassasiyetini anladığını, ancak konuyla ilgili bir soru üzerine yaptığı açıklamayla Türkiye'nin AB müracaatını veya Ankara'nın politikasını eleştirmediğini belirten Denktaş, AB'nin gayri samimi ve ikiyüzlü politikasını eleştirdiğini söyledi. AB'nin hiçbir ülkeye koymadığı ön şartları Türkiye'nin önüne koymasından ve özellikle Atatürk ilkeleriyle uğraşmalarından yakındığını kaydeden Denktaş, şöyle devam etti "Türkiye'yi bu ilkelerden uzaklaştırmanın Sevr Antlaşması'nı geri getirmeye yönelik olduğu değerlendirmesini yaptım. Türkiye'de söz ve düşünce özgürlüğü olduğu inancıyla hareket etmekteyim." 





</TEXT>
</DOC>
