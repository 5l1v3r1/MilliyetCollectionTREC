<DOC>
<DOCNO> 350016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy09.html </URL>
<DATE> 2005/06/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sahte paraların incelenmesinde Merkez Bankası yetkili olacak 
</HEADLINE>
<TEXT>

     Adalet Bakanlığı, Sahte Paraların İncelenmesi ve Değerlendirilmesinde Uyulacak Usul ve Esaslar Hakkında Yönetmelik taslağı hazırladı. 
     AA muhabirinin aldığı bilgiye göre, 5271 Sayılı Ceza Muhakemesi Kanunu CMK ile 20 Sayılı Ceza Muhakemesi Kanunu’nun Yürürlük ve Uygulama Şekli Hakkında Kanun’a dayanılarak hazırlanan taslak, görüş alınmak üzere Cumhuriyet başsavcılıklarına gönderildi. 
     Taslak, sahtecilik suçlarından dolayı el konulan paralar ve bunlara ilişkin bilgilerin incelenmesi ve değerlendirilmesinde uyulacak usul ve esasları düzenliyor. 
     Taslağa göre, kolluk birimleri tarafından ele geçirilen sahte paraların sayımı ve dökümü yapıldıktan sonra derhal Cumhuriyet başsavcılıklarına tevdi edilecek. 
     Sahte paralar hakkında gecikmesinde sakınca bulunan hallerde, Cumhuriyet savcısının yazılı veya sözlü emri üzerine ya da ilgili kolluk birimlerince doğrudan paraların özellikleri hakkında uzmanından veya kriminal laboratuvarlardan en seri şekilde görüş alınabilecek. 
     Sahte paraların, Merkez Bankası’nın, merkez veya taşra birimlerince inceleme ve değerlendirme yapılmak üzere gönderilmesine, hakim veya mahkeme tarafından karar verilecek, soruşturma evresinde ise Cumhuriyet savcısı karar alabilecek. 
     Soruşturma ve kovuşturma evresinde ele geçirilen sahte paraları inceleme ve değerlendirmeye Merkez Bankası’nın merkez ve taşra birimleri yetkili olacak. Taslakta, yabancı devletlerin paraları hakkında da bu birimler yetkilendiriliyor. 
     Merkez Bankası taşra birimleri tarafından verilen inceleme ve değerlendirme raporları, ayrıca Merkez Bankası’nın merkez birimine de gönderilecek. 
     Sahte paraları inceleme ve değerlendirmeye yetkili kılınan taşra birimleri, Merkez Bankası tarafından belirlenerek, Resmi Gazete’de yayımlanacak. 
     Devlet tarafından çıkarılan tahvil ve Hazine bonosu gibi değerler üzerinde işlenen sahtecilik suçlarında, el konulan değerlerin hepsi, bunları tedavüle çıkaran kurumların merkez ve taşra birimlerine incelettirilecek. 
     Merkez Bankası’nın merkez ve taşra birimlerine sahte paraların hepsi gönderilmek suretiyle, inceleme ve değerlendirilmesinin yapılması istenecek. 
     
</TEXT>
</DOC>
