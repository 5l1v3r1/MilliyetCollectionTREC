<DOC>
<DOCNO> 392122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas03.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelli çocuk, yanan otomobilden çıkamadı 
</HEADLINE>
<TEXT>


Tamirci baba Bahri Yiğitsoy, zihinsel engelli oğlu Ömer'i üşümesin diye otomobilde bıraktı. Ancak Ömer, araçta çıkan yangında öldü 

GÖKHAN KARAKAŞ İstanbul 

Bayramın ilk günü babasıyla işe giden 11 yaşındaki zihinsel engelli Ömer Yiğitsoy, babasını otomobilde beklerken çıkan yangında yaşamını yitirdi. 
Olay, dün saat 12.00 sıralarında Sarıgazi Mimar Sinan Bulvarı Ufuk Caddesi'ndeki oto tamirhanesinin önünde meydana geldi. Bahri Yiğitsoy 11 yaşındaki zihinsel engelli oğlu Ömer ile balata problemi olan bir otobüsü tamir etmek üzere işyerine gitti. Üşümemesi için oğlunu araçta bırakan baba Yiğitsoy, çalışmak için dükk na girdi. 
Konuşma engelli olduğu ve Küçükbakkalköy'deki Metin Sabancı Spastik Çocuklar Eğitim Merkezi'nde öğrenim gördüğü belirtilen Ömer'in içinde oyun oynadığı otomobil, bir süre sonra henüz belirlenemeyen nedenle alev aldı. 
Baba Yiğitsoy oğlunu kurtarmak istedi, ancak çabaları sonuç vermedi. Ömer Yiğitsoy yanarak hayatını kaybetti. Baba Yiğitsoy'un el ve kollarında yanıklar oluşurken, yangına itfaiyenin geç müdahale ettiğini öne süren mahalle sakinleri, ekiplere saldırdı. 


</TEXT>
</DOC>
