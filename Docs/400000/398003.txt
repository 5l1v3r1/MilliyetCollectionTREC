<DOC>
<DOCNO> 398003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo28.html </URL>
<DATE> 2005/11/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Trabzonspor - Çaykur Rizespor 3-1 maç sonucu 
</HEADLINE>
<TEXT>

     Turkcell Süper Ligi'nde Trabzonspor-Çaykur Rizespor karşılaşmasının ilk yarısı, evsahibi ekibin 2-0 üstünlüğüyle sona erdi. 
     Hüseyin Avni Aker Stadı'nda 75 gündür 3 puana hasret Trabzonspor, sahasındaki galibiyet özlemini gidermek istediği karşılaşmanın ilk yarısını istediği sonuçla kapamayı başardı. 
     Savunmasını kalabalık tutan ve sahaya tek forvetle çıkan Çaykur Rizespor karşısında baskılı bir futbol ortaya koyan bordo-mavililer, sakatlığının ardından 75 gün sonra sahalara dönen Szymkowiak'ın 2 gol asistini Yattara ve Fatih Tekke ile değerlendirerek devreyi 2-0 önde kapadı. 
     İkinci yarıda istediği oyunu bir türlü sahaya yansıtamayan Trabzonspor, 60. dakikada Ufukhan'ın kendi kalesine attığı golle fark 1'e indi. 
     İlerleyen dakikalarda özellikle Mehmet Yılmaz'ın kaçırdığı net gol pozisyonları, taraftarı adeta çılgına çevirdi. 
     Maçın uzatma dakikalarında kale önünde oluşan pozisyonu değerlendiremeyene Çaykur Rizespor, bu hatasının bedelini ağır ödedi ve devam eden pozisyonda savunmasında açık verdi. Bu açığı iyi değerlendiren Erdinç zor pozisyonda topu ağlara göndermesini bildi. 
     İlerleyen dakikalarda gol olmayınca Trabzonspor haftayı 3 puanla kapayan taraf oldu. 
     
     İLK YARI 

     11. dakikada Adem Koçak'ın pasında, Fatih Tekke'nin müdahalesiyle topu önünde bulan Yattara, yerden sert vurdu. Meşin yuvarlak, yandan auta gitti. 
     15. dakikada Fahri'nin ceza alanı dışından yerden şutunda, top direğin yanından az farkla auta çıktı. 
     18. dakikada Szymkowiak'ın ara pasında, sağdan ceza alanı son çizgisine inerek iki rakibinden sıyrılan Yattara'nın yerden pasında, uygun durumdaki Fatih Tekke topa dokunamayınca bordo-mavililer mutlak bir golden oldu. 
     20. dakikada Fatih Tekke'nin kafa pasında, Szymkowiak ara pasıyla topu Yattara'ya aktardı. Bu futbolcu da kaleciyle karşı karşıya kaldığı pozisyonda topu kalecinin sağından filelere gönderdi 1-0. 
     35. dakikada savunmanın uzaklaştıramadığı topa ceza alanı içindeki Okan'ın rövaşata vuruşunda, meşin yuvarlak az farkla yandan auta gitti. 
     41. dakikada Szymkowiak, Yattara'dan aldığı pası Fatih Tekke'ye doğru çıkardı. Bu futbolcu da kaleciyle karşı karşıya kaldığı pozisyonda topu filelerle buluşturdu 2-0. 
     42. dakikada Lee Yong'un soldan ortasına, ceza alanı içinde iyi yükselen Fatih Tekke'nin kafa vuruşunda, kaleci Zdravkov tehlikeyi önlemeyi başardı. 
     Karşılaşmanın ilk yarısı Trabzonspor'un 2-0 üstünlüğüyle sona erdi. 
     
     İKİNCİ YARI 

     52. dakikada Douglas, ceza alanına girer girmez yerden bir vuruşla topu kaleye gönderdi. Kaleci Jefferson iki hamlede topu kontrol etti. 
     58. dakikada Fatih'in ara pasında savunmanın arkasında topla buluşan Yattara, açısı daralmasına karşın topa vurdu. Kaleci Zdravkov meşin yuvarlağı kornere çeldi. 
     59. dakikada gelişen Çaykur Rizespor atağında soldan ceza alanına giren Cem Baki'nin yerden sert şutunu önlemek isteyen Ufukhan, topu kendi ağlarına gönderdi 2-1. 
     67. dakikada Serkan'ın soldan ortasında ceza alanı içinde iyi yükselen Okan'ın kafa vuruşunda top üstten auta gitti. 
     70. dakikada Yattara'nın sağdan ortasında ceza alanı içindeki Fatih topa sert vurdu. Kaleci Zdravkov'dan dönen topu altı pas içinde Mehmet Yılmaz kötü bir vuruşla üstten auta gönderdi. 
     80. dakikada Cem Baki'nin sağdan kullandığı korner atışında, ceza alanı içindeki Saffet'in kafa vuruşunda, top kaleci Jefferson'da kaldı. 
     88. dakikada Yattara'nın yakın mesafeden vuruşunda, kaleci Zdravkov köşeye giden topu kornere çeldi. 
     89. dakikada Hasan Üçüncü'nün pasında ceza alanı içinde uygun durumda bulunan Mehmet Yılmaz, kötü bir vuruşla topu üstten auta gönderdi. 
     Karşılaşmanın son dakikasında Jun'un sağdan ortasında, Hasan Üçüncü'nün çıkardığı topu Erdinç yakın mesafede kalecinin solundan filelere gönderdi ve Trabzonspor sahadan 3-1 galibiyetle ayrıldı. 
     
</TEXT>
</DOC>
