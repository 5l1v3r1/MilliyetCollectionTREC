<DOC>
<DOCNO> 382972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas07.html </URL>
<DATE> 2005/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yıldırım düşeceğini nasıl anlarsınız 
</HEADLINE>
<TEXT>

     Yıldırım düşecek bölgede, kişilerin saçlarının yoğun elektriklenme sonucu dikleştiği, "vızıltıyı" andıran seslerin duyulduğu bildirildi. 
     Meteoroloji Konya Bölge Müdürü Ertuğrul Şen, AA muhabirine yaptığı açıklamada, ilkbahar ve sonbahar aylarında toprak ile hava arasındaki sıcaklık farkının en yüksek seviyeye çıktığı anda yüksek miktardaki elektrik yüklü olan bulutların oluştuğunu söyledi. 
     İçinde dikey ve yatay sert hareketlerin gerçekleştiği bulutta toplanan elektrik yükünün bir başka buluta temas etmesiyle şimşeğin, buluttan yere boşalmasıyla ise yıldırımın oluştuğunu anlatan Şen, "Tahrip edici elektrik içeren yıldırım, ölümlere, yangınlara ya da çeşitli hasarlara neden olabilmektedir" dedi. 
     Alınacak bazı önlemlerle yıldırımın yol açacağı risklerin en aza indirilebileceğini anlatan Şen, "Yıldırıma neden olan elektrik yüklü bulutlar, gün içinde yeryüzü ile hava arasındaki sıcaklık farkının en yüksek olduğu, öğleden sonra, akşama doğru veya akşam saatlerinde görülür. Genelde de birkaç saat içinde etkinliğini yitirir" diye konuştu. 
     
     YILDIRIMDAN ÖNCE SAÇLAR DİKLEŞİYOR 
     Şen, yıldırımın zararlı etkilerinden korunmaya ilişkin toplumun yeterli bilgiye sahip olmadığını vurgulayarak, şunları kaydetti 
     "Yıldırım düşecek bölgede, kişilerin saçları yoğun elektriklenme sonucu dikleşir, vızıltıyı andıran sesler gelir. Bu sesler, adeta kendisine bulutlarda oluşan zıt kutup elektriği çağıran, yoğun elektrik yükü taşımaya başlayan kaya parçaları ya da çit gibi nesnelerden gelir. Bu durum genellikle şiddeti çok yüksek olan yıldırımlar için geçerlidir. Bu tür yıldırım belirtileri görülen yer hemen terk edilmelidir. Ayrıca, üstü açık araba kullanmak, ata ya da bisiklete binmek, şemsiye açmak, uzun metal nesneler taşımak yıldırım riskini artırıyor." 
     
     AÇIK ARAZİDE ÇÖMELİN VE BEKLEYİN 
     Gök gürültüsünün duyulmasının ardından açık arazide durulmaması, sağlam ve dayanıklı tavana sahip binalar ile sert metal tavana sahip araçlara sığınılması gerektiğini ifade eden Şen, "Açık arazilerde, küçük yapılardan, çadırlardan, üzeri tenteli araçlardan, küçük gruplar halindeki çalılık ve koruluklardan uzak durulması, yıldırım riskini azaltacaktır. Yıldırım riskiyle arazide karşılaşan ancak sığınacak güvenli bir yer bulamayan kişiler ise yükseltisi az olan bir yere, ayaklarını birleştirip çömelerek, seri gök gürültüleri kesilinceye kadar beklemelidir" diye konuştu. 
     Şen, yıldırımın ev ve apartmanlarda da başta televizyon olmak üzere elektrikli ev eşyalarını çalışmaz hale getirip yangına neden olabildiğini, bu nedenle özellikle yüksek katlı binalara mutlaka paratoner takılması, paratoner olmayan evlerde ise yıldırım riski bulunan zamanlarda elektrikli ev aletlerinin kapalı konuma getirilmesi gerektiğini sözlerine ekledi. 
     
</TEXT>
</DOC>
