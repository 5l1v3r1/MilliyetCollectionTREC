<DOC>
<DOCNO> 364411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy18.html </URL>
<DATE> 2005/07/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fassino Teröristler medeniyetler çatışması istiyor 
</HEADLINE>
<TEXT>

     İtalya’nın ana muhalefet partisi, Solun Demokratları Partisi’nin Genel Başkanı Piero Fassino, "Teröristler medeniyetler çatışması istiyor. Bizim görevimiz ise tam tersine medeniyetleri bir araya getirip birlikte yaşatmak" dedi. 
     Fassino, TBMM Dışişleri Komisyonu Başkanı Mehmet Dülger ile görüşmesinin ardından gazetecilerin sorularını yanıtladı. Pierro Fassino, bir gazetecinin, "İtalya’da Müslümanların çoğunlukta olduğu mahallelere ve Müslüman ibadethanelerine savcı izni olmadan baskın düzenlenmesi yönünde kararlar alındığına" ilişkin haberleri anımsatarak, "Bu anti demokratik değil mi Orada yaşayan Müslümanları sıkıntıya sokmaz mı " yönündeki sorusuna şu yanıtı verdi 
     "Terör tehdidi karşısında tüm ülkelerin ortak görevi, terörle mücadele etmek ve kendi vatandaşlarının güvenliğini sağlamaktır. Bunu yaparken de Avrupa’da yaşayan Müslüman toplulukların da yardımını almalıyız. Onlara karşı bir ayrımcılık değil, tam tersine onların desteği ve katılımını sağlayarak bu mücadeleyi yapmalıyız. 
     Terörün artık sadece Batılı dünyayı vurmadığını görüyoruz. Aynı terör, Müslümanların çoğunlukta olduğu ülkeleri de vuruyor. Şarm El Şeyh, İstanbul, Kazablanka gibi yerlerde de saldırılar oluyor. 
     Teröristler medeniyetler çatışması istiyor. Bizim görevimiz ise tam tersine medeniyetleri bir araya getirip birlikte yaşatmak." 
     
     "IRAK SAVAŞI SEBEBİYET VERMEMİŞTİR" 

     Fassino, son terör saldırılarını Irak’taki işgale bağlayanlar olduğu yönündeki bir soru üzerine de şunları söyledi 
     "Terör, Irak savaşından önce ortaya çıktı. Bildiğiniz gibi İkiz Kulelere saldırı Irak savaşından 2-3 sene önce olmuştur. Terörizme Irak savaşı sebebiyet vermemiştir. 
     Öte yandan Irak savaşı birçok Müslüman ülke tarafından batının Müslüman ülkelere karşı yürüttüğü bir savaş olarak algılandı. 
     Irak’taki savaşın, işgalin sona erdirilmesi belki bu anlayışın ortadan kalkmasını ve doğu ile batı dünyasının teröre karşı müşterek bir işbirliğine imkan tanıyabilir." İtalya’nın ana muhalefet partisi, Solun Demokratları Partisi’nin Genel Başkanı Piero Fassino, Türkiye’nin AB üyeliğine tam destek verdiklerini söyledi. 
     Fassino, TBMM İnsan Haklarını İnceleme Komisyonu Başkanı Mehmet Elkatmış ile kahvaltıda bir araya geldi. Fassino daha sonra, Dışişleri Komisyonu Başkanı Mehmet Dülger ile de Meclis’te görüştü. 
     Görüşme sonrasında açıklamalarda bulunan Fassino, "Türkiye’ye yapmış olduğum ziyaretin amacı İtalya’daki merkez sol partilerin de Türkiye’nin AB üyeliğine tam destek verdiğini teyit etmektir" dedi. 
     Kültürlerin ve medeniyetlerin teröre karşı ortak mücadele etmesinde Türkiye’nin çok büyük ve etkin bir rolü olabileceğini ifade eden Fassino, "Kafkaslar, Irak, İran, Ortadoğu’yu düşünecek olursak Türkiye, konum itibariyle bölgede çok önemli bir denge unsuru olarak rol oynayabilir" diye konuştu. 
     Türkiye’nin katılımı ile AB’nin Akdeniz boyutunda çok büyük bir güç kazanacağını ifade eden Fassino, bu inançla da Türkiye ile müzakerelerin 3 Ekim’de başlamasına destek verdiklerini bildirdi. 
     TBMM Dışişleri Komisyonu Başkanı Dülger de konuk parlamenterin Türkiye’nin AB üyeliğine destek verdiklerini kendilerine de aktardığını söyledi. Dülger, görüşmede, kendisinin de Türkiye’nin AB açısından önemini dile getirdiğini ifade ettiğini vurguladı. Dülger, ayrıca AB’nin Kıbrıs konusunda yanlış politika izlediğini kaydettiğini belirtti. 
     Mehmet Dülger, gazetecilerin sorusu üzerine, Gümrük Birliği Anlaşması’nı Kıbrıs Rum Kesimi de dahil 10 yeni AB ülkesini kapsayacak şekilde genişletecek Ek Protokol’ün 3 Ekim’den önce TBMM’de onaylanacağını bildirdi. TBMM tatile girmeden önce milletvekillerinden olağanüstü toplantı için 4 ayrı imza toplandığını ifade eden Dülger, Meclis’in olağanüstü toplanarak ek protokolü zamanında onaylayacağını söyledi 
     
</TEXT>
</DOC>
