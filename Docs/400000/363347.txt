<DOC>
<DOCNO> 363347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun29.html </URL>
<DATE> 2005/07/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ETA'dan bir inşaat firmasına bombalı saldırı 
</HEADLINE>
<TEXT>

     İspanya'nın kuzeyindeki Bask Bölgesi'nin bağımsızlığı için mücadele eden terör örgütü ETA, kuzeydeki Guernica kentindeki bir inşaat firmasına bombalı saldırı düzenledi. 
     Belediyeye ait olduğu belirtilen firmada saat 02.00 civarında patlayan bombanın, maddi hasara yol açtığı bildirildi. 
     Patlamada, bina yanındaki bir evin de hasar gördüğü kaydediliyor. 
     Terörizmle mücadele ekipleri, bombanın binanın dışına yerleştirildiğini ve firmanın daha önce ETA tarafından tehdit edildiğini söyledi. 
     Öte yandan, ETA üyesi olduğu belirtilen Imanol Gomez adlı kişinin Fransa'nın güneyinde polis kontrolünden kaçarken trafik kazası geçirerek ölmesi üzerine, ETA'nın sokaklarda eylem yapan ''Kale Borroka'' denilen grubu, Bilbao ve San Sebastian kentlerinde gösteriler düzenledi. 
     Grubun bazı konteynerleri ateşe vermesi, bir turist otobüsünü durdurup yolcuları inmeye zorlaması ve molotofkokteyli ile otobüsü ateşe vermesi, bir otobüs durağına taş ve molotofkokteyli atması, çevredeki araçlara zarar vermesi ve son olarak Elorrio kasabasında BBVA bankasının bir şubesine molotofkokteyli atması bölgede gerginliğe yol açtı. 
     Bask Bölgesi yönetimi, ''Siyasi durumun normalleşmesi çok partili diyaloglarla sağlanacak, problemler asla bombalarla çözüme kavuşamaz'' derken, özerk yönetimin İçişleri Bakanlığı'nın güvenlik önlemlerini artırdığı duyuruldu. 
     
</TEXT>
</DOC>
