<DOC>
<DOCNO> 372106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun19.html </URL>
<DATE> 2005/08/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Schulz Türkiye'nin seçim malzemesi olması siyasi ahlaksızlık 
</HEADLINE>
<TEXT>

     Alman Sosyal Demokrat Parti SPD Avrupa ParlAmentosu milletvekili Martin Schulz, Türkiye'nin Almanya'da seçim malzemesi olmasının ''siyasi ahlaksızlığın acı örneği'' olduğunu söyledi. 
     Schulz, SPD Berlin milletvekili adayı Ditmar Staffelt ile birlikte Berlin'de katıldığı seçim kampanyasında yaptığı konuşmada, ''Türkiye'nin seçim malzemesi olması siyasi ahlaksızlığın acı bir örneği'' dedi. 
     Türkiye'nin AB'ye girişi konusunda 1997 yılında dönemin Almanya Başbakanı Helmut Kohl'ün açık destek verdiğini hatırlatan Schulz, ''Kohl hükümetinin Türkiye'nin AB'ye alınması yönünde aldığı kararlara bugün başbakan adayı olan dönemin Çevre Bakanı Angela Merkel de imza atmıştı. CDU'nun bugünkü tavrı iki yüzlülük'' dedi. 
     Schulz, AB'nin hoşgörü, hukukun üstünlüğü, din özgürlüğü, kadın- erkek eşitliği gibi değerleri olduğunu belirterek, ''Eğer Müslüman bir ülke bu değerlere sahip çıkıyorsa, bu, İslamcıların tezlerinin çürütülmesi anlamına gelir. Bu da Avrupa'nın güvenliği için çok önemli gelişmedir'' dedi. 
     Avrupa'nın değerlerine dahil olmak isteyen Türkiye'ye hayır diyenlerin büyük bir hata yaptığını vurgulayan Schulz, ''Bir de 40 yıl önce verdiğimiz bir söz var'' dedi. Schulz, AB'nin Doğu'ya doğru gelişlemesinden en fazla istifade eden ülkenin Almanya olduğunu, İspanya, Portekiz ve Yunanistan'ın AB'ye girmesinden de tüm AB ülkeleri olduğu gibi Almanya'nın da istifade ettiğini söyledi. 
     
</TEXT>
</DOC>
