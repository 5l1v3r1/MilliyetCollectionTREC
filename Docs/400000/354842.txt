<DOC>
<DOCNO> 354842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur18.html </URL>
<DATE> 2005/06/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
''İkinci Bahar'' finalistinin abisine sokakta dayak 
</HEADLINE>
<TEXT>

     Neşat DİŞKAYA DHA 

İZMİR'in Karşıyaka İlçesi'nde, özel bir televizyon kanalında yayınlanan İkinci Bahar’ adlı yarışmanın finalistlerinden Tamer Kokarca'nın ağabeyi Nejat Kokarca, kimliği belirsiz dört kişi tarafından dövüldü. Silahla hayava ateş eden saldırganlar kaçarken, Nejat Kokarca hastanede tedavi edildi. 
     Olay, saat 01.00 sıralarında Şemikler Semtinde 1681 Sokak'ta meydana geldi. Pazarlarda balık satan 44 yaşındaki Nejat Kokarca, aynı sokakta yalnız yaşadığı evine varmak üzereyken kimliği henüz belirlenemeyen dört kişi tarafından tekme ve yumruklarda dövüldü. Havaya dört kez de tabancayla ateş eden saldırganlar, olaydan sonra kaçtı. Silah sesleri üzerine dışarıya çıkan vatandaşlar, Nejat Kokarca'yı baygın halde görünce durumu polise bildirdi. Olay yerine gelen ekipler, aldığı darbeler sonucu başından yaralanan Kokarca'yı Karşıyaka Devlet Hastanesi'ne ambulansla kaldırdı. Görgü tanıklarının silah sesleri de duyduklarını belirtmeleri üzerine polis, olay yerinde yaptığı aramada dört adet boş kovan bulundu. 
     
     KARDEŞİM ÜNLÜ OLUNCA BENİ DÖVDÜLER 

     Darp edildikten sonra olay yerinde ambulans bekleyen Nejat Kokarca, Kanal D'de yayınlanan İkinci Bahar’ adlı yarışmanın finalistlerinden Tamer Kokarca'nın ağabeyi olduğunu söyledi. Kokarca, Kardeşim Tamer ünlü olduktan sonra başkaları da ünlü olmak için sanırım beni dövdüler. Yarışmayı sunan Ebru Akel, beni ve ablamı yarın, yarışmayı izlememiz için İstanbul'a davet etti. Ama ben bu halde nasıl gideceğim'' dedi. Alkollü olduğu belirlenen Nejat Korkarca, tedavisi yapıldıktan sonra taburcu edildi. İfade veren Nejat Kokarca, tanımadığı üç dört kişiyle tartışıp, kavga ettiklerini söyleyerek, kimseden şikayetçi olmadığını söyledi. 

     
</TEXT>
</DOC>
