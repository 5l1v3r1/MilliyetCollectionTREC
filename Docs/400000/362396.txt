<DOC>
<DOCNO> 362396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko19.html </URL>
<DATE> 2005/07/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Türkiye'de 11 bin 773 kişiye bir banka şubesi düşüyor... 
</HEADLINE>
<TEXT>

     Türkiye genelinde, 2004 yılı sonu itibariyle ortalama her 11 bin 773 kişiye bir banka şubesi düşüyor. 
     Türkiye Bankalar Birliği'nin TBB ''Türk Bankacılık Sistemi Banka, Şube, Mevduat ve Kredilerin İl, İlçe ve Nüfus Bazında Dağılımı Raporu''na göre, Türkiye'de 2004 sonu itibariyle 48 banka, yurtiçinde 6 bin 56 şube ile faaliyet gösteriyor. 
     Bankaların 81 il ve 830 ilçede şubesi bulunurken, mevduat bankalarının sayısı 35 oldu. Bu bankaların 3'ü kamu, 18'i özel, 13'ü yabancı sermayeli. Mevduat bankalarının yurtiçinde faaliyet gösteren şube sayısı ise 6 bin 39. 
     Türkiye'de 2004 sonunda en fazla banka şubesinin bulunduğu ilçe, 338 şube ile Ankara Çankaya oldu. Sıralamada daha sonra ise 264 şube ile İstanbul Kadıköy ve 204 şube ile İzmir Konak ilçeleri geldi. 
     Toplam 425 ilçede tek bir banka şubesi faaliyet gösterirken, İstanbul, Ankara ve İzmir'deki 2 bin 837 adet şube, toplamın yüzde 47'sini oluşturdu. 
     Ziraat Bankası, Halkbank, Vakıfbank ve İş Bankası 81 ilin tamamında faaliyet gösteriyor. Ziraat Bankası 830 ilçede, İş Bankası 405 ilçede, Halkbank 349 ilçede faaliyette bulunuyor. 50'den fazla ilde faaliyet gösteren banka sayısı 90 olurken toplam 48 bankadan 19'u ise sadece bir ilde ilçede çalışıyor. 
     
     ŞUBE BAŞINA EN FAZLA NÜFUS MUŞ'TA... 
     İstanbul'da 46, Ankara'da 30 ve İzmir'de 27 banka faaliyet gösterirken, Gümüşhane ve Kilis'te sadece 4 banka bulunuyor, 35 ilde faaliyet gösteren banka sayısı ise 10'un altında. 
     İstanbul'da bir banka ortalama 229 bin kişiye hizmet verirken, bu rakam Ankara'da 140 bin ve İzmir'de 131 bin kişi olarak gerçekleşti. 
     Buna karşın, Yalova'da bir banka ortalama 18 bin, Tunceli ve Bayburt'ta ise 20 bin kişiye hizmet veriyor. 
     İstanbul'da her 5 bin 949 kişiye bir şube düşüyor. Bu sayı Ankara için 7 bin 95, Muğla için 7 bin 375. Şube başına en fazla nüfusun düştüğü il bin 5 kişi ile Muş. Bu sayı Şanlıurfa'da 47 bin 433, Ağrı'da ise 39 bin 715 oldu. 
     
     3 BÜYÜK İL, TOPLAM MEVDUATIN YÜZDE 67'SİNİ KAPSIYOR 
     Türkiye nüfusunun yüzde 26'sına sahip olan üç büyük ilde, toplam mevduatın yüzde 67'si ve toplam kredilerin yüzde 63'ü bulunuyor. 
     Kişi başına en yüksek mevduat ortalama 8.4 bin YTL ile Ankara'da bulunuyor. Bu ili 7.5 bin YTL ile İstanbul ve 3.1 bin YTL ile İzmir izledi. Kişi başına mevduatın en düşük olduğu il ortalama 145 YTL ile Hakkari. Kişi başına düşen mevduat Ağrı'da 1 YTL, Siirt'te 177 YTL oldu. 
     Kişi başına en yüksek kredi ortalama 3.8 bin YTL ile İstanbul olurken, bu ili 3.5 bin YTL ile Kocaeli ve 3 bin YTL ile Giresun izledi. Kişi başına kredinin en düşük olduğu il, ortalama 73 YTL ile Muş olarak belirlendi. Ağrı'da kişi başına kredi 77 YTL, Bitlis'te ise 105 YTL. 
     
     ŞUBE BAŞINA EN YÜKSEK KREDİ 44.2 MİLYON YTL İLE GİRESUN'DA 
     Şube başına en yüksek mevduat da 59.7 milyon YTL ile Ankara'da belirlendi. Ankara'yı 44.4 milyon YTL ile İstanbul ve 37.7 milyon YTL ile Eskişehir izledi. 
     Şube başına mevduatın en düşük olduğu il 3.6 milyon YTL ile Hakkari. Şırnak ve Bitlis illerinde ise bu rakamlar sırasıyla 3.9 milyon YTL ve 5.6 milyon YTL. 
     Şube başına en yüksek kredi 44.2 milyon YTL ile Giresun olurken, bu ili 44.1 milyon YTL ile Kocaeli ve 22.5 milyon YTL ile İstanbul izledi. Şube başına kredinin en düşük olduğu il ise 2.4 milyon YTL ile Hakkari. 
     2004 sonu itibariyle Türkiye genelinde ortalama kişi başına 2.6 bin YTL mevduat ile 1.2 bin YTL kredi, her 11 bin 773 kişiye bir banka şubesi düşüyor. 
     
</TEXT>
</DOC>
