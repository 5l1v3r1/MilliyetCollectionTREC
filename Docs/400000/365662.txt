<DOC>
<DOCNO> 365662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun23.html </URL>
<DATE> 2005/07/30/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Kahire'de "Kifaye hareketi" gösteri, çok sayıda kişiyi gözaltına alındı 
</HEADLINE>
<TEXT>

     Mısır’ın başkenti Kahire’de, Cumhurbaşkanı Hüsnü Mübarek karşıtı gösteri yapmak isteyen Kifaye Hareketi’nin gösterisine, polis müdahale etti. 
     Mısır polisinin, Kifaye Hareketi yanlılarının, gösterinin yapılması planlanan Tahrir Meydanı’na çıkmasını engellemesi üzerine, polisle göstericiler arasında çatışma çıktı. Çatışma sırasında göstericilere sert biçimde müdahale eden polis, çok sayıda kişiyi gözaltına aldı. 
     Gözaltına alınan göstericiler, polis araçlarıyla götürülürken, slogan attılar. 
     Sivil polisler ise olayı takip etmeye çalışan yabancı gazetecilere, "Buraya niçin geldiniz. Ülkenize dönün, sizi istemiyoruz" diye tepki gösterdi. Polis, tartakladığı bir gazetecinin filmlerine de el koydu. 
     Bu arada, Reuters ajansının haberine göre, polisin gözaltına aldığı kişiler arasında Kifaye Hareketi’nin önde gelenlerinden Kemal Halil, George İshak ve Emin İskender de bulunuyor. 
     Adını açıklamayan bir polis yetkilisi, göstericilerden 27 kişinin gözaltına alındığını söylerken, sivil giyimli kişilerin Kemal Halil’i bir polis aracına soktuğu belirtildi. Halil, gazetecilere dönerek "Mübarek rejimine hoşgeldiniz" diye bağırdı. 
     ABD Dışişleri Bakanı Condoleezza Rice, Kahire ziyareti sırasında olağanüstü hal yasalarını, keyfi yargılamaları ve barışçıl gösteriler karşı şiddet kullanılmasını eleştirmişti. 
     
</TEXT>
</DOC>
