<DOC>
<DOCNO> 351906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo36.html </URL>
<DATE> 2005/06/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Tuttosport Emre yine bir teklif aldı ancak reddetti... 
</HEADLINE>
<TEXT>

     İtalya Birinci Futbol Ligi Serie A takımlarından FC İnter'de top koşturan milli oyuncumuz Emre Belözoğlu'nun kariyerini İngiltere'de sürdürme ihtimali giderek güçleniyor. 
     Bugün kısa bir tatil için Türkiye'ye giden Emre, yarın gece Milano'da Giuseppe Meazza Stadı'da AS Roma ile oynanacak İtalya Kupası Finali'nde sahada olmayacak. İtalyan spor basınındaki haberlerde, Emre'nin 2007 Haziran'ına dek sözleşmesinin bulunduğu FC İnter'le yollarını ayırması durumunda İngiliz takımlarını yeğleyeceği belirtiliyor. 
     Tuttosport gazetesi bugünkü sayısında Siyah-mavili kulüp yetkililerinin FC İnterli oyunculardan Andy Van Der Meyde ve Emre konusunda Newcastle ile görüşmekte olduklarını yazdı. Emre'ye dün itibarıyla Olympic Marsiglia'dan da teklif geldiğini belirten gazete, konuya ilişkin haberinde şu ifadelere yer verdi 
     ''Emre, dün yine bir teklif aldı. Ancak bu kez Olympic Marsiglia'dan gelen teklifi reddetti. Zira Türk oyuncu sadece İngiltere ligiyle ilgileniyor. Netice itibarıyla da ya Everton'a ya da Newcastle'a gidecek.'' Corriere dello Sport gazetesi de dünkü nüshasında Emre'nin transferi konusunda FC İnter ile Newcastle arasında anlaşma sağlandığını yazmıştı. 
     La Gazzetta dello Sport ise Emre'nin FC İnter'den diğer arkadaşlarıyla eşit bir şekilde forma giyme hakkının kendisine sağlanması durumunda Milano'dan ayrılmayı düşünmediğini ileri sürmüştü. 
     FC İnter'li oyuncular için yarınki İtalya Kupası finali sonrasında kısa bir tatile girecekler. 9-10 Temmuz tarihlerinde Milano'da buluşmaları gerekecek olan Siyah-mavili oyuncular Sardunya adasına giderek, kamp için 4-5 günlük bir önhazırlık yapacaklar. Önümüzdeki sezona hazırlık için asıl kamp çalışması ise 14 Temmuz'da İtalya'nın kuzeyindeki Riscone di Brunico'da başlayacak. 

     
</TEXT>
</DOC>
