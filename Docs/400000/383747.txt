<DOC>
<DOCNO> 383747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/aspo.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede bu federasyon 
</HEADLINE>
<TEXT>


Fenerbahçe uyarıyı dinlemiyor, pankartla sahaya çıkıyor. Beşiktaş, "Maçı oynatmayız" tehdidine "Sahadan çekilirim" yanıtını veriyor. Galatasaray-Trabzonspor kulak bile asmıyor. Futboldaki otorite boşluğu giderek artıyor 

HABER YORUM 


Futbolda yaşanan "pankart isyanları", federasyonun özellikle dört büyük kulüp karşısında ne kadar etkisiz, inisiyatifsiz ve ciddiye alınmadığının göstergesi oldu. Fenerbahçe, Galatasaray, Beşiktaş ve Trabzon, "Çıkamazsınız" uyarısını kulak arkası ederken, bu davranış açıkça federasyonun talimatlarına, yöneticilerine ve sahadaki temsilcilerine ayak direme, karşı çıkma, kurumu hiçe sayma, cezalardan çekinmeme anlamına da geliyordu. 
Oysa talimatlar son derece açıktı. Takımlar sahaya çıkarken, ancak federasyonun izin vereceği pankartları taşıyabilirdi. Hatta kulüpler taraftarlarının tribünlere astığı pankartlardan bile sorumlu olacaklardı. 

Sembolik ceza 
"Spor ahlakına ters, tahrik edici, aşağılayıcı, dil, din, ırk, mezhep, cinsiyet, etnik ve siyasi ayrımcılığa yönelik afiş veya pankartların müsabaka alanı ve yakın çevresine asılması yasaktır" hükmüne karşın, öngörülen cezaların neredeyse sembolik olması kulüplerin cesaretlenmesine de neden oldu. "Talimatlara aykırı hareket" başlıklı 24. maddede yer alan "Federasyonun, yasa ve talimatlarına aykırı hareket eden kişi ve kuruluşlar, bu hususta ayrıca bir ceza hükmü bulunmadığı taktirde, ihtar, para cezası ve müsabakadan men veya hak mahrumiyeti cezası ile cezalandırılır" ifadesinin bugüne dek uygulanamaması ya da para cezası ile geçiştirilmesi de kulüplerin yolunu açtı. Beşiktaş-Samsun maçında, Başkanvekili Şekip Mosturoğlu'nun "Maçı oynatmam" çıkışına karşın, Siyah-Beyazlı yöneticilerin "Biz de sahaya çıkmayız" restini çekmesi, gelinen noktanın ne kadar tehlikeli boyutlara ulaştığının kanıtı oldu. 
Süper Lig'de iki sezondur LÜTFEN kampanyası ile fair-play bayraktarlığı yapan federasyonun, "protesto, hakaret ve kışkırtıcı" içerikler taşıyan pankartların kullanılması karşısında, elinde bulunan Disiplin Talimatı'nın "hakaret" başlıklı 25. maddesini bu kez de yürürlüğe koymaması, otorite boşluğunun son örneği olacak. 

Şan Umarım samimidirler 

Konyaspor Başkanı Ahmet Şan, "Fenerbahçe dışındaki 3 büyüklerin, sahaya 'El Değmemiş Temiz Bir Lig İstiyoruz' pankartıyla çıkma düşünceleri umarım samimidir" dedi. Şan, "Fenerbahçe gibi bir kulüpte oynayan önemli bir futbolcunun golü eliyle attığını itiraf etmesi ona ne kaybettirirdi Bu haksızlık milat olmalı. Protestoyu yapan kulüplerin benzer bir olayı kendi maçlarında yaşamaları halinde de aynı fair - play düşüncesiyle hareket etmelerini bekliyoruz" dedi. 

ŞEKİP MOSTUROĞLU Futbol Federasyonu Başkanvekili 
'Sağduyu olamaz' 
"İnsanları ve kuruluşları cezayla doğru yola çekemezsiniz. Eğer bu kulüplerimiz taşıdıkları pankartların yaratacağı sonuçları kestiremiyorsa, sizin vereceğiniz cezanın ne yaptırımı olabilir ki Ben kulüp yöneticisine 'taşımayın maçı oynatmam' diyorum, onlar da bana 'biz de maça çıkmayız' diyor. Bu tamamen yönetim anlayışıyla ilgili. Yapılan işin futbola verdiği zararı düşünmek gerek. Spesifik bir hakem hatası futbolun kirlendiğine işaret ediyor deniyorsa düşünmek gerek. Fanatizmi körüklemek, taraftarı bu yola yönlendirmek sağduyulu yöneticilik anlayışıyla bağdaşmaz. Eğer müdahale etmeseydim bu kez 'sessiz kaldı' diyeceklerdi. Göz yumduğumuz söylenip bu kez farklı bir şekilde eleştirilecektik. 

ATA AKSU Futbol Federasyonu eski Başkanvekili 
Otorite zaafiyeti 
"Konyaspor maçında atılan gol bu ülkedeki elle atılan ilk gol değil. Tepkiler aslında Futbol Federasyonu'ndaki otorite zaafiyetini gösteriyor. Mevcut federasyon yönetimi temiz bir futbol, kurumsallaşma, otoriteyi temin gibi söylemlerle ortaya çıktı. Sanki bunların hiçbiri eskiden yoktu. Yani siz yetmiş küsur yıllık bir federasyonun otuza aşkın başkanını hiçe sayıyorsunuz. Böyle kabadayı söylemleriyle gündem belirleyip arkasında duramıyorsunuz. Talimatta hükümler belli, müsabakadan men cezasına dek gidebilirsiniz. Ama bunu uygulamak önemli. Siyasi iktidarın gücünü almak ve bunu kullanmak bulunmaz bir fırsat. Ancak siz siyasallaşırsanız bu büyük bir tehlikedir. 

ERCAN GÜVEN 
Acemilik bitti 
Federasyonumuzun sessiz kalması iki anlama gelir. Ya adresin kendileri olduğunu anlamadılar, ya da ne yapacaklarını düşünüyorlar. Anlamadılarsa, bu federasyonun değil futbolu, orta boy bir koyun sürüsünü bile idare etmesi mümkün değildir. Bekliyorlarsa, o makam otobüs durağı değil. Ortada bir süper lig takımına karşı, süper ligin diğer önde gelen takımları arasında dayanışma söz konusudur her şeyden önce. İnanılmaz tehlikeli bir olaydır bu. Hemen frene basacak bir otorite bulunamazsa kan gövdeyi götürecek günler yakındır. Artık acemilik devresi geride kalmış olmalıdır ve her futbol sorununda siyasetin arkasına saklanmak yerine becerilerini göstermelidirler. Veya beceriksizliklerini. 

</TEXT>
</DOC>
