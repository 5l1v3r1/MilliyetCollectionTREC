<DOC>
<DOCNO> 377956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo10.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa-Antalya süper 
</HEADLINE>
<TEXT>


Süper Lig adayları Bursaspor ve Antalyaspor 3'te 3 yaparak zirveye iyice yerleşti. Yozgat'ta farka koşan Orduspor ile deplasmanda Elazığspor'u deviren Çanakkale Dardanel haftanın flaş sonuçlarına imza attı 

TUNÇ KAYACI 


Ligin zirvesinde tanıdık takımlar var. Bursaspor ve Antalyaspor ilk 3 haftayı kayıpsız geçirdi. Timsahlar evinde Mersin'i 3-0'la geçerken goller bu defa orta alan değil forvetten geldi. Teknik direktör Raşit Çetiner'in hedefi ilk 5 haftada puan kaybetmemekti. Şu ana kadar hesaplar tutuyor. Antalyaspor'da ise Yılmaz Vural her ne kadar, "Bu yarışı uzaktan takip ediyoruz" dese de alınan sonuçlar ortada. Antalyaspor tecrübeli isimlerle yarışı götürüyor. Özellikle dolu tribünler ilerisi için ümit verici. Yönetim krizi yaşamazlarsa Antalyaspor lige ağırlığını koyar. Ligin yenisi Uşakspor karşısında da 90 dakikayı kazasız atlatmayı başardılar. Bir başka Süper Lig adayı Sakaryaspor ise evinde yine ligin yenilerinden Gaziantep Belediye'yi ağırladı. Sakaryaspor, futbol olarak göz doldurmasa da güzel gollerle 'Tatangalar'ın gönlünü almayı başardı. Konuk ekip ise iyi futbolunun karşılığını alamadı. Karadeniz'den olaylı bir sezon yaşayarak yükselen Orduspor tam bir deplasman canavarı Sebat'tan sonra Yozgat'ı da deviren Mor - Beyazlılar bu defa dış saha olmasına rağmen farka koştu. Yozgat'ta ise iç sahadaki başarısızlık bu sezon da devam ediyor. 

Dardanel geri döndü 
İzmir'in efesi Altay doludizgin gidiyor. İstanbul Belediye gibi güçlü bir rakibi hem de kendi evinde yendi. Belki futbol olarak çok iyi olmasalar da kalede Cenk ve ileride Ufuk üç puanın mimarıydı. İzmir'de ise bu defa İstanbulspor'un gövde gösterisi vardı. Sarı - Siyahlılar, Karşıkaya karşısında adeta coştular. 5 gollü bir hezimet Karşıyaka için şoktu. Evindeki ikinci maçından da puansız ayrılan Kaf Kaf'ı zor günler bekliyor. Anlaşılan bir şeyler iyi gitmiyor ve acilen bu kan kaybının durdurulması lazım. Süper Lig'e çıkmayı kafasına koyan Güneydoğu temsilcisi Mardinspor, Akçaabat karşısında yenik duruma düşmesine rağmen penaltı golüyle bir puanı kurtardı. Süper Lig'den bu sezon düşen Sebatspor yeni kadrosuyla lige alışma sürecini en az kayıpla geçirme peşinde. Mardin maçı da bunlardan biriydi. Haftanın sürprizini Dardanelspor yaptı. Çanakkale ekibi, Elazığspor'un bir penaltıdan yararlanamadığı 90 dakikadan 3 puanı tek golle aldı. Ancak iki kırmızı kart konuk ekip için önemli bir yara. Ama bu mağlubiyet ev sahibi ekipte yönetimin istifasını da beraberinde getirdi. Başkent'te ise nefes kesen bir karşılaşma oynandı. 
Kocaelispor iki kere yenik duruma düşmesine rağmen Türk Telekom karşısında 2-2'lik beraberlik aldı. Bu puan Kocalesipor için teselli olabilir ama her şeyin çaresi değil. Telekom'un ise zorlu fikstürü geride bırakıp lige ağırlığını koymasını bekliyorum. 

HAFTANIN KARMASI 
Cenk Altay 
Ömer Bursaspor 
Cevat Mardinspor 
Bülent Orduspor 
Volkan Sakarya 
Selçuk Ç.Dardanel 
Serhat Kocaeil 
Aytekin İst.Spor 
Ufuk Altay 
Barış İst.Spor 
Yunus Bursaspor 

HAFTANIN TAKIMI 
Çanakkale Dardanel 

HAFTANIN FUTBOLCUSU 
Yunus Bursaspor 

HAFTANIN TEKNİK DİREKTÖRÜ 
Hayrettin Gümüşdağ Çanakkale Dardanel 


</TEXT>
</DOC>
