<DOC>
<DOCNO> 376992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun12.html </URL>
<DATE> 2005/09/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Japonya'da Koizumi açık arayla önde 
</HEADLINE>
<TEXT>

     Japonya'da pazar günü yapılacak genel seçimler öncesinde gazetelerde yer alan çeşitli kamuoyu yoklamalarında, Başbakan Juniçiro Koizumi'nin partisi Liberal Demokratik Parti LDP açık arayla önde görünüyor. 
     Asahi gazetesinde yayınlanan kamuoyu yoklamasında, 480 sandalyeli mecliste LDP'nin basit çoğunluğu temsil eden 241 sandalyeyi alabileceği ve seçimi rahatça kazanabileceği belirtildi. 
     Mainiçi gazetesinde yayınlanan yoklamada, ankete katılanların yüzde 41'i LDP'ye, yüzde 26'si ise Demokratlara oy vereceğini kaydetti. Nihon Keizai gazetesinin internet üzerinden yaptığı yoklamada da, LDP'ye yüzde 47, Demokratlara yüzde 30 oy çıktı. 
     Başbakan Koizumi, partisi LDP'nin ve küçük ortağı Yeni Komeito Partisi'nin mecliste büyük çoğunluğu elde edeceğinden umutlu olduğunu açıkladı. 
     Japon meclisinin 480 sandalyeli alt kanadı, geçen ay başında posta hizmetlerinin özelleştirilmesine ilişkin yasayı kabul etmeyince seçim kararı alınmış ve meclis feshedilmişti. Japonya'da 11 Eylül Pazar günü yapılacak seçim için 1130 aday yarışıyor. 
     Meclis feshedilmeden önce LDP'nin 249, Demokratların 175, koalisyonun küçük ortağı Komeioto'nun ise 34 sandalyesi bulunuyordu. 
     
</TEXT>
</DOC>
