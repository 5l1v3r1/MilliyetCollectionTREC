<DOC>
<DOCNO> 388753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yazar/guclu.html </URL>
<DATE> 2005/10/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sağduyu, sağduyu, sağduyu 
</HEADLINE>
<TEXT>


Van, bir anda Türkiye'nin ilgi odağı haline geldi. Sadece o kadar mı Bugün ve yarın uluslararası haber ajanslarının gözü kulağı da Van'da olacak. 
Umarız tüm söylentiler boşa çıkar. Ziyaret de amacının dışına taşmaz. Provoke etmeye ve başka noktalara çekmeye çalışanlar, mutlaka çıkacaktır. Ama ne YÖK Başkanı Teziç'in, ne Üniversitelerarası Kurul Başkanı Emin Alıcı'nın ne de rektörlerin buna prim verebileceklerini sanıyoruz. 
Peki ya Van Valisiyle, belediye başkanıyla, yargı organlarının temsilcileri ve kentin diğer ileri gelenleriyle onlar ne yapacak Eminim ki Anadolu konukseverliğinin en güzel örneklerini vereceklerdir. Yıllar önce yine rektörlerle üniversitelerarası kurul toplantısı için Van'a gitmiş ve çok güzel anılarla dönmüştük. Umarız bu ziyaret de aynı şekilde noktalanır. 
Gönül isterdi ki bu kadar rektörü, ev sahibi olarak Milli Eğitim Bakanı Çelik ağırlasın. Ama kılıçlar çekilmiş durumda. Tansiyon da giderek yükseliyor. İşin garip tarafı, bireysel olarak konuştuğunuzda herkes sağduyudan söz ederken, grup halinde hareket edildiğinde tam tersi bir tablonun sergilenmesi. Ortada çok bilinmeyenli bir denklem var. Çözülmesi de adeta imk nsız. Çünkü herkes bir tarafından çekiştiriyor. 
Gelinen noktayı bir cümle ile özetledikten sonra, neden sağduyu gerektiğini madde madde ele alalım. 
Rektörlerin Van ziyareti sırasında güvenlik açısından sıkıntı yaşayabileceklerini, bu yüzden gelişlerinin ertelenmesi yönünde telkinlerin bulunduğunu bize gelen duyumlar çerçevesinde dün dile getirmiştik. Bugün gelen bilgilerse, güvenlik konusunda polisin yanı sıra askerin de devrede olacağı yönünde. En büyük temennimiz hiçbirine gerek kalmaması... 
YÖK, hükümet ve yargı arasındaki gerginlik öylesine bir noktaya geldi ki ortaya çıkacak karar ne yönde olursa olsun herkes kaybedecek. Tek tek ele alalım 
Rektör Aşkın'ın kısa sürede özgürlüğüne kavuşması, yargıyı zor durumda bırakır. "Madem suçsuzdu neden hapse atıldı .. Baskı oldu da çıkartıldı..." söylentilerini beraberinde getirir. İşte bu yüzden bırakılmak istense bile geciktirilir söylentileri var. Tutukluluğunun devamı ise yargıyı yıpratma sürecini olanca hızıyla devam ettirecek. Cumhuriyet'in temel direği olan kurumlar, Cumhuriyet'in bir başka temel direği olan yargıya karşı eleştiri bombardımanına devam edecek. Bu da bir sonraki güvenirlik anketinde, üniversiteyi de, yargıyı da en alt sıralara çekecek. 
Medyada, politikada, iş ve yaşam dünyasında bunun çok örneklerini gördük. Güvenirliklerinin azalmasının en önemli nedeni, kendi içlerindeki çatışmalar ya da birbirleriyle sürtüşmeler oldu. Şimdi aynı yanlışın içerisine iktidarın da gazıyla yargı ve üniversiteler düştü. Hayret ki hayret .. 
Ömer Dinçer, sadece Başbakanlık Müsteşarı değil. Aynı zamanda, Başbakan Erdoğan'a en yakın isimlerden biri. Resmi görevi bir yana, bakanlar üzeri bir konumu olduğunu başkent kulislerini yakından izleyenler iyi bilir. YÖK, dün, Dinçer'in tüm akademik unvanlarını intihal yaptığı gerekçesiyle iptal etti. Onunla da yetinmedi, tüm üniversitelerin kapısını kendisine kapattı. Yargıya gitme sırası şimdi Dinçer'de. O da önce Türkiye'de, bu olmazsa Avrupa İnsan Hakları Mahkemesi'nde hakkını arayacak. Bu da yeni gerginlikleri beraberinde getirecek. 
Şimdi bu kararı, Van'a tepki olarak değerlendirenler olabilir. Ama bu karar çok önce alınmıştı. Dün sonuçlanması ise tamamen bir tesadüf. Rektörün hapse atılmasıyla Dinçer'in unvanlarının alınmasını karşılıklı gövde gösterisi olarak değerlendirenler mutlaka çıkacaktır. Oysa şimdi yangına körükle gitme zamanı değil. Ama atılan her yanlış adım diğerlerini beraberinde getiriyor. 
Özetin özeti Gergin bir hafta sonu olacak. Başta iktidar, YÖK ve yargı olmak üzere tüm kurumlar, camialarına yeterince zarar verdi. Daha fazlasına da kimsenin hakkı yok. 



</TEXT>
</DOC>
