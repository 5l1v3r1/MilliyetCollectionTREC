<DOC>
<DOCNO> 382476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yasam/yas02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı, tek başına kasırga gibi 
</HEADLINE>
<TEXT>


Kasırgalar sonrası halka 'Az benzin harcayın' diyen ABD Başkanı Bush, her gezisinde 'dünyayı yakıyor' 


Katrina ve Rita kasırgalarının petrol üretimini sekteye uğratması üzerine, ABD halkından yakıt tasarrufu yapmalarını isteyen Başkan George W. Bush'un, bizzat 'en çok yakıt harcayan kişi' olduğu rakamlarla ortaya konuldu. 
Reuters'ın haberine göre, Başkan Bush'un havayoluyla seyahatlerinde kullandığı başkanlık uçağı olan 4 motorlu Boeing 747-200B tipi 'Air Force One'ın deposu 202 bin 608 litre yakıt alıyor. Ordu fiyatlarına göre uçak yakıtının 1 galonu 3.78 litre 1.57 dolar olduğu için, başkanlık uçağının deposu şu anda tam 84 bin 152 dolara doluyor. Bush, ayrıca havalimanlarından gideceği yere helikopterle uçuyor. 

Tam yakıt canavarı 
Başkan Bush'un karayolu seyahatlerinde oluşan onlarca arabalık ve çoğu çok benzin tüketen dev ciplerden oluşan konvoylar da yakıt açısından hayli masraflı. Başkan Bush, karayolu seyahatlerinde General Motors yapımı 2006 model bir Cadillac DTS limuzine biniyor. Zırhı ve büyük boyutları nedeniyle, Bush'un aracının 1 litre yakıtla aldığı mesafe, standart modellere göre çok az. Ayrıca çoğu gezide, güvenlik açısından bu limuzinden 3 adet birden kullanılıyor. 




</TEXT>
</DOC>
