<DOC>
<DOCNO> 384778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko13.html </URL>
<DATE> 2005/10/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye'nin tam üye olabileceği en erken tarih 2014 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye’nin AB’ye tam üye olabileceği en erken tarihin 2014 olduğunu belirterek, "2014’de tam üye olabilmek için de 2012 itibariyle, 35 paragrafı bitirmemiz lazım" dedi. 
     Dün akşam önce Dışişleri Bakanı ve Başbakan Yardımcısı Abdullah Gül’ün AB Komisyonunun Genişlemeden Sorumlu Üyesi Olli Rehn için verdiği akşam yemeğine katılan, ardından da AB Orta Doğu Barış Süreci Özel Temsilcisi Mark Otte ile Hilton Oteli’nde bir yemek yiyen Hisarcıklıoğlu, gazetecilerin sorularını yanıtladı. 
     Rehn ile bir iftar yemeğinde biraraya geldiklerini belirten TOBB Başkanı, "İftarla bebareber yemek yemiş olmak ayrı bir kültürün Avrupa’ya katacağı güzel bir örnek. Türkiye’nin 3 Ekim’den sonraki süreci çok farklı olacak. Bundan sonra bu tip gelişmeleri daha çok göreceğiz" dedi. 
     Rehn’in bugün Kayseri’yi ziyaret edeceğini hatırlatan Hisarcıklıoğlu, Kayseri gibi Türk sanayinin orta sınıfının bulunduğu marka bir şehrin ziyaret edilmesinin ve oradaki AB projelerinin görülecek olmasının da aslında çok anlamlı olduğunu söyledi. 
     
     MARK OTTO İLE YEMEK 

     Otto ile yedikleri yemekte TOBB’un Filistin Organize Sanayi Bölgesi’nin yeniden hayata geçirilmesi projesi üzerinde konuştuklarını anlatan Hisarcıklıoğlu, bu projenin AB’nin dikkatini çektiği kadar, ABD ve BM’de dikkatini çektiğini kaydetti. 
     TOBB’un odaları vasıtasıyla organize sanayi bölgeleri konusunda büyük bir deneyime sahip olduğunu anlatan Hisarcıklıoğlu, şöyle konuştu 
     "Filistin Organize Sanayi Bölgesi, hayata geçirildiğinde minimum 5 bin Filistinli iş sahibi olacak. Bu proje, Türk sanayisinin Çin, 
     Hindistan gibi ülkeler nedeniyle uluslararası rekabette daraldığı noktada da bir atlama taşı olacaktır. Türk sanayisi için bir atlama tahtası olacaktır. Bu projeye siyasi olarak dünyanın her ülkesinden destek geliyor. Projeye Türkiye Başbakanı’nın, İsrail tarafından gerek Şaron gerek Perez’in, Filistin tarafından Mahmud Abbas’ın çok büyük katkıları var. Siyasi desteklerle beraber inşallah bununla ilgili iyi niyet anlaşmalarını imzaladıktan sonra arkasından proje yapımı ve finansman destek gelecek." Ortadoğuda yapılacak projelerin AB, G-8 ve ABD aracılığı ile ortak bir fon oluşturduğunu ve bu fona yaklaşık 3 milyar dolar bağış toplandığını belirten TOBB Başkanı, Türk müteahhitlerine bir çağrıda bulunarak, "Filistinli müteahhitlerle derhal ortak olarak bu bağışlardan faydalanıp, Filistin’in yeniden yapılanmasına katkıda bulunsunlar" dedi. 
     
     TOBB’DAN AB’YE DESTEK 

     Bir basın mensubunun "TOBB, AB müzakerelerinin neresinde olacak" şeklindeki sorusu üzerine Hisarcıklıoğlu, "Nerede olduğumuz çok önemli değil. Bu bir ülke meselesi. Bizden istenen neyse her türlü yardımı yaparız" dedi. 
     Türkiye’nin AB’ye gireceği en erken tarihin 2014 olduğunu ifade eden Hisarcıklıoğlu, 2014’de tam üye olabilmek için de 35 paragrafın 2012 itibariyle bitirilmesi gerektiğine işaret etti. 
     Aslında AB’ye girmekten çok uluslararası normlarda iş yapıyor olmanın daha önemli olduğunu ifade eden TOBB Başkanı, "Uluslararası normlarda iş yapabilme kapasitesini elde ettikten sonra tam üye olmuşuz ya da olmamışız çok da önemli değil açıkcası" diye konuştu. 
     Hisarcıklıoğlu, meselelerin büyük çoğunluğunun ekonomi üzerine olduğu düşünüldüğü zaman, AB müzakereleri için önümüzdeki dönemde Türkiye’nin en büyük gücünün Türk sanayisi ve Türk iş alemi olacağını sözlerine ekledi. 
     
</TEXT>
</DOC>
