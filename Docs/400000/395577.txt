<DOC>
<DOCNO> 395577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur46.html </URL>
<DATE> 2005/11/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Muğla Üniversitesi'nde bir grup öğretim üyesi kavgayı protesto etti 
</HEADLINE>
<TEXT>

     Muğla Üniversitesi’nde yaşanan kavgayı protesto eden bir grup öğretim elemanı, üniversite kampusunda basın açıklaması yaptı. 
     Eğitim-Sen üyesi öğretim elemanları adına konuşan Muğla Üniversitesi Öğretim Üyesi Yrd. Doç.Dr. Ramazan Günlü, "Büyük gerginlikler ve olayların yaşanmadığı bir kentte ve üniversitede, bu tür olaylarla ilgili bir tedirginlik ve gerginlik yaratılmakta, öğrenciler yapay bir saflaşmaya itilmektedir. Bu da daha demokratik, katılımcı, eşitlikçi, bir üniversite ortamının önünde önemli bir engel oluşturmaktadır" dedi. 
     Günlü, sözlerini şöyle sürdürdü 
     "Bu çerçevede, basında etnik bir çatışmayı körükleyecek bir biçimde yansıtılan haberlerle, Muğla Üniversitesi’nin yıpratılmaya çalışılması üzüntü vericidir. Üniversite yönetiminin bu konuyu hassasiyetle ele alması kadar, basının ve Muğla kamuoyunun sağduyulu davranması üniversitede eğitim ve öğretim ortamının güvenliği açısından büyük bir önem taşımaktadır." 
     
     SİVİL TOPLUM ÖRGÜTLERİNDEN AÇIKLAMA 
     Muğla Üniversitesi’nde yaşanan olaylar ile ilgili olarak kentte bulunan 13 sivil toplum örgütü de ortak basın açıklaması yayınladı. 
     Eğitim-Sen Muğla Şube binasında düzenlenen basın açıklamasını 13 sivil örgüt adına İHD Muğla Şube Başkanı Şadi Arslan yaptı. 
     Arslan açıklamada Muğla’da yaşanan olayların her kesimi rahatsız ettiğini belirterek şunları söyledi 
     "Muğla Üniversitesi’nde dün yaşanan olaylar tüm kamuoyunu ve öğrenci velilerini haklı olarak huzursuz etmiştir. Bu çatışma ortamından medet uman belirli çevreler, bu olayları kamuoyuna gerçek dışı bir biçimde Kürt-Türk çatışması olarak yansıtmakta, bu da tedirginliği daha da körüklemektedir. Özellikle bazı basın kuruluşlarının olaylara yaklaşımının şiddeti özendirici ve olayları etnik bir takım nedenlere dayandırarak meşrulaştırılmasına dönük olduğu, üzüntüyle tespit edilmiştir." Önceki gün Üniversite’de meydana gelen kavgada 14 öğrenci yaralanmıştı. 
     
</TEXT>
</DOC>
