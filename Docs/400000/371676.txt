<DOC>
<DOCNO> 371676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo08.html </URL>
<DATE> 2005/08/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
FISU Başkanı Muhteşem bir UNIVERSIADE yaşadık... 
</HEADLINE>
<TEXT>

     Uluslararası Üniversiteler Spor Federasyonu FISU Başkanı George Killian, UNIVERSIADE 2005'in muhteşem geçtiğini söyledi. 
     UNIVERSIADE 2005'in son gününde düzenlenen basın toplantısında konuşan Killian, oyunları 610 basın mensubunun takip ettiğini, 131 ülkeden 7 bin 805 sporcunun yarıştığını belirtti. 
     Diğer oyunlarla kıyaslandığında bunun bir rekor olduğunu vurgulayan Killian, ''Oyunların internet sitesini her 30 saniyede 1 kişi ziyaret ediyor. Bu rakamlar gösteriyor ki, İzmir'i herkes seviyor. Muhteşem bir UNIVERSIADE yaşadık. Yüzmede 16 oyunlar rekoru kırıldı. Bunun da önemi büyük. Organizasyon komitesi gurur duyabilir'' dedi. 
     İzmir Büyükşehir Belediye Başkanı Aziz Kocaoğlu da özellikle İzmirlilerin tribünleri ve meydanları doldurmasının takdire değer olduğunu ifade ederek, ''Bugüne kadar yapılmış en büyük organizasyondu. Başarı sağlayarak önümüze yeni ufuklar açtık. Türkiye, daha büyük organizasyonlar yapabileceğini kanıtladı'' diye konuştu. 
     
     ATATÜRK'E AÇILIŞTA YER VERİLMEDİĞİNE İLİŞKİN ELEŞTİRİLER 
     Oyunlar Genel Koordinatörü Taha Aksoy, bir gazetecinin açılışta Atatürk'e yer verilmemesi yönünde yapılan eleştirilere ilişkin sorusu üzerine, şöyle dedi 
     ''Hazırlık ve düzenleme kurulunun geçen yıl yapılan toplantısında 3 değişik şirketin senaryosu ele alındı. Bunlardan birinde Atatürk vardı. Sayın Togay Bayatlı olimpiyatlarda simgeleşmiş siyasi kimliklerin, şovenist, milliyetçi çağrışım unsurların kullanılmadığını söyledi. Bu görüş kurulda benimsendi. Bilgiyi eksik alarak, biraz da duygulara kapılarak bir eleştiri bombardımanına uğradık. Bunu hak ettiğimizi düşünmüyorum. Ben de milletin ortak değerini, milleti ayırmada kullanmayı kınıyorum.'' Aksoy, güreşte dünya ve olimpiyat şampiyonlukları bulunan eski Güreş Federasyonu Başkanı Ahmet Ayık'ın açılış töreni için tebrik mesajı ilettiğini belirterek, ''Ancak Atatürk'e yer verilmemesini kınayan bir metni de imzaladığını söyledi. Kendisine daha önce katıldığı bir çok organizasyonda böyle unsurları görüp görmediğini sordum. Cevabı hayır oldu'' diye konuştu. 
     Aziz Kocaoğlu, burada art niyet aramanın yanlış olacağını, kapanış töreninde seyircilere Atatürk posterleri dağıtılacağını kaydetti. 
     
     KANADA ADINA YARIŞAN TÜRK SPORCUYA ÖDÜL 
     Toplantıda, öğrenimini Kanada'da sürdüren ve oyunlara bu ülke adına katılan Türk güreşçi Yasin Kaya'ya FISU Başkanı Killian tarafından özel ödül verildi. Törende duygulandığı ve gözlerinin dolduğu dikkati çeken Kaya'yı babası Ömer, annesi Leyla, kız kardeşleri Tuba ve Esra ile kız arkadaşı Marla Buist yalnız bırakmadı. 
     
</TEXT>
</DOC>
