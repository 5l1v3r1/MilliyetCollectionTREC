<DOC>
<DOCNO> 397128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonyas02.html </URL>
<DATE> 2005/11/22/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de internetten yapılan reklamların hacmi 3.1 milyar doları buldu 
</HEADLINE>
<TEXT>

     ABD'de internet üzerinden verilen reklam miktarının 2005 yılının üçüncü çeyreğinde bir rekor kırarak 3 milyar doları aştığı bildirildi. 
     Amerikan İnteraktif Reklam Bürosu tarafından yapılan açıklamada, ABD'de Internet üzerinden yapılan reklamların 2005 yılının üçüncü çeyreğinde geçen yılın aynı dönemine göre yüzde 34'lük bir artış göstererek 3,1 milyar doları bulduğu kaydedildi. Yılın ikinci çeyreğinde ise internet üzerinden verilen reklamların değerinin 3 milyar doların altında bulunduğuna dikkat çekildi. 
     İnternet üzerinden geçen yıl yapılan reklamların gelirinin 9.6 milyar dolar olduğu belirtilirken, bu yıl ise bu rakamın 12 milyar doları aşması bekleniyor. Bu arada, internet üzerinden reklam verenlerin daha çok internette anahtar sözcük arama esnasında çıkan reklamları tercih ettikleri belirtiliyor. 
     Sanal ortamda yaşanan reklam patlamasına rağmen internetteki reklamların hala 2005 yılının ilk yarısında 71 milyar dolarlık bir hacme ulaşan ABD reklam piyasasının çok küçük bir bölümünü teşkil ettiğine dikkat çekiliyor. 
     
</TEXT>
</DOC>
