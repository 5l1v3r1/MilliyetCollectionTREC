<DOC>
<DOCNO> 396482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun02.html </URL>
<DATE> 2005/11/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ermeni öğretim üyesi saçmaladı... 
</HEADLINE>
<TEXT>

     Ermeniler Atatürk’ün Ermeni tehciri karşısındaki tavrı konusunda çelişkiye düştü. 
     İsveç’in başkenti Stockholm’de düzenlenen ve Ermeni ve Süryani soykırımı iddialarının ele alındığı seminerde konuşan Cambridge Massachusetts Üniversitesi öğretim üyesi Vahak Dadriyan, "Cumhuriyet’in 1923 yılında kurulmasının ardından Mustafa Kemal’in emriyle soykırımın tamamen inkar edildiğini" öne sürdü. 
     
     HANGİSİ DOĞRU 

     Oysa Ermeniler Atatürk’ün 22 Haziran 1926 yılında Los Angeles Times gazetesine Ermeni soykırım iddiasını destekleyici açıklamalar yaptığını da öne sürüyorlardı. 
     Atatürk’ün bir kez, bir restoranda orada gördüğü eski bir ittihatçının üzerine yürüyüp onu dövmeye çalıştığı, bağırarak "Siz Ermenileri tehcir ederken biz Çanakkale’de vatan için çarpışıyorduk" yolunda sözler sözler söylediği, çevresindekilerce yatıştırıldığı Falih Rıfkı Atay’ın anılarında yer alıyordu. 
     Atatürk’ün Ermeni tehcirindeki ölüm olaylarından üzüntü duyduğu gerçeği de birçok tarihsel belgede de yeralıyor. 
     Ermeni öğretim üyesinin tezi, "Ermenilerin hangi tezi doğru " sorusunu gündeme getirdi. 
     
     TÜRK GAZETECİLER ALINMADI 

     İsveç’in başkenti Stockholm’de düzenlenen ve Ermeni ve Süryani soykırımı iddialarının ele alındığı seminerde Türk gazetecilerin çekim yapmasına izin verilmezken Roj TV’ye çekim hakkı tanınması dikkat çekti. 
     Türkiye’nin terör örgütü PKK’nın yayın organı olduğu gerekçesiyle uzun süredir kapatılması için baskı kurduğu, Başbakan Recep Tayyip Erdoğan’ın Danimarka ziyaretinde de kriz nedeni olan Roj TV bir başka İskandinav ülkesinde tekrar sahneye çıktı. 
     İsveç’in başkenti Stockholm’de düzenlenen ve sözde Ermeni ve Süryani soykırımının ele alındığı seminerde Türk gazetecilerin çekim yapmasına izin verilmedi ancak Roj TV rahatlıkla çalışabildi. 
     Türk gazetecilerin yanına polis kokartlı kişilerin dikilmesi ise gazeteciler tarafından tepkiyle karşılandı. 
     
     EŞİT SÜRE TANINMADI 

     Danimarka’da yayınlanan "Haber" gazetesinin haberine göre, Stockholm’de yapılan sözde Ermeni Seminerinde dünyanın çeşitli üniversitelerinden öğretim elemanları davetli iken konuşmacılara eşit süre tanınmaması ve sözde soykırımın olduğunu iddia eden konuşmacılara daha fazla konuşma olanağı verilmesi tepki çekti. 
     Seminerde Türk tezini savunan Prof. Dr. Kemal Çiçek’e 30 dakika konuşma fırsatı sunulurken Cambridge Massachusetts Üniversitesi öğretim üyesi Vahak Dadriyan’a, herhangi bir belge sunmayıp çelişkili ifadeler kullandığı konuşması için 1 saat süre verildi. 
     
     "TÜRK OLDUĞUM VE TÜRKÇE KONUŞTUĞUM İÇİN UTANIYORUM" 

     Seminerde söz alan ve "Türk olduğu ve Türkçe konuştuğu için utanç duyduğunu" belirten Y.Ö. isimli bir bayan, sözde Ermeni ve Süryani soykırımı için herkesten özür diledi. 
     Ö. ayrıca Türkiye’nin Kıbrıs’ta işgalci olduğunu iddia etti ev Türkiye’nin bir an önce adadan çıkması gerektiğini iddia etti. 

ANKA 
     
</TEXT>
</DOC>
