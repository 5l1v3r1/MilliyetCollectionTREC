<DOC>
<DOCNO> 353080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur57.html </URL>
<DATE> 2005/06/17/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
ABD’nin 229. Bağımsızlık Günü nedeniyle, resepsiyon verildi... 
</HEADLINE>
<TEXT>

     ABD’nin 229. Bağımsızlık Günü nedeniyle, İstanbul Başkonsolosluğu’nda resepsiyon verildi. 
     İstinye’deki Başkonsolosluğun bahçesinde düzenlenen resepsiyon, Amerikan deniz piyadelerinin taşıdığı Amerikan bayrağının getirilmesi, bir ABD subayının ülkesinin milli marşını okuması ve İstiklal Marşı’nın 52. Zırhlı Tümen Komutanlığı Bandosu’nca çalınmasıyla başladı. 
     Daha sonra davetlilere hitap eden ABD’nin Ankara Büyükelçisi Eric Edelman, 1776’da Philedelphia Kongresi’nde İnsan Hakları Beyannamesi’nin ve bağımsızlığın deklarasyonuyla demokratik, bağımsız ABD’nin kurulduğunu belirterek, ülkesinin bugün de demokratik yapısıyla bütün dünyada demokrasinin yerleşmesi için çalıştığını ifade etti. 
     11 Eylül olaylarının ardından ABD’nin yeni bir mücadeleyle karşı 
     karşıya kaldığını anlatan Edelman, bu olaydan sonra başlayan yeni dönemde ABD Başkanı George Bush’un terörizmle başlattığı mücadelenin, 150 yıl önce Lincoln’un köleliğe karşı verdiği mücadeleden farksız olduğunu dile getirdi. Edelman, Türkiye ve ABD’nin bağımsızlık yolunda verdikleri mücadelenin benzerlikler taşıdığına işaret ederek, iki ülkenin terörizmle mücadelede her dönem birbirlerini desteklediklerini ve ülkesinin Türkiye’nin modernleşmesinde her zaman elinden gelen desteği sağladığını anlattı. İki ülke işbirliğinin bundan sonra da devam edeceğine inandığını belirten Edelman, konuşmasını "Tanrı, ABD ve Türkiye’yi korusun" sözleriyle bitirdi. ABD’nin İstanbul Başkonsolosu David Arnett da görev süresinin dolması nedeniyle yakında emekliye ayrılacağını ifade ederek, İngilizce ve Türkçe yaptığı konuşmada şunları söyledi "ABD ve Türkiye’ye duyduğum sevgiyi burada ifade etme imkanı bulduğum için çok mutluyum. ’Gönülden gönüle bir yol vardır’ diye bir Türk atasözü var. Yüreğimde taşıdığım iki ülkenin arasında 3 kez gidip geldiğim için bu yolu çok iyi biliyorum. Eşim ve ben gönüllerimizi burada bırakıp bir kez daha gidiyoruz. Ve biliyoruz ki bir gün mutlaka geri geleceğiz. Çünkü gönülden gönüle bir yol vardır." Resepsiyonda ayrıca, geçen yıl yapılan NATO Zirvesi için Türkiye’ye gelen ABD Başkanı Bush’un, gösterdikleri performans nedeniyle ABD Başkonsolosluğu’na verdiği "Yüksek Onur Ödülü" de Edelman tarafından Arnett’a sunuldu. Bu arada, yaklaşık bin 800 davetlinin katıldığı resepsiyonda, önümüzdeki günlerde Pentagon’da başlayacak yeni görevi için Türkiye’den ayrılacak olan Eric Edelman ve emekliliği nedeniyle ülkesine dönecek olan David Arnett davetlilerle vedalaştı. Bazı ünlü Amerikan gıda markalarının kurdukları standlarda ikramda bulunduğu resepsiyona, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, emekli Orgeneral Çevik Bir, Fener Rum Patriği Bartholomeos, Vatikan Temsilcisi George Marovich ve Süryani Ortodoks Metropoliti Yusuf Çetin de katıldı. 
     
</TEXT>
</DOC>
