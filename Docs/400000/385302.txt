<DOC>
<DOCNO> 385302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo15.html </URL>
<DATE> 2005/10/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Teniste Davenport, Almanya'da şampiyon oldu... 
</HEADLINE>
<TEXT>

     Teniste dünyanın 2 numaralı raketi ABD'li Lindsay Davenport, Almanya'da yapılan Filderstadt Grand Prix'sinde şampiyon oldu. 
     Almanya'nın Filderstadt kentinde yapılan şampiyonanın bayanlar finalinde Fransız Amelie Mauresmo ile karşılaşan Davenport, korttan 6-2 ve 6-4'lük setlerle 2-0 galip ayrılarak, bu turnuvada 2001 ve geçen yılın ardından bu yıl da şampiyonluğunu ilan etti. 
     Kariyerinin 50. şampiyonluğuna ulaşan Davenport, geçen yılda aynı turnuvanın finalinde karşılaşmış ve final maçında Mauresmo ilk setin ardından sakatlanarak kortu terk etmişti. 
     Bu yıl Dubai, Amelia Adaları, New Haven ve Bali turnuvalarının ardından 5. kez finalden galibiyetle ayrılan ABD'li tenisçi, Avustralya ve Wimbledon Açık Tenis Turnuvaları'nı ise finalde kaybetmişti. 
     1978 yılından bu yana Filderstadt'ta yapılan tenis turnuvası, gelecek yıldan itibaren Stuttgart'ta bulunan arenaya taşınacak. 
     
</TEXT>
</DOC>
