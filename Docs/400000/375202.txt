<DOC>
<DOCNO> 375202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur57.html </URL>
<DATE> 2005/09/02/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Tarihi eser kaçakçılığına yönelik operasyon... 
</HEADLINE>
<TEXT>

     İstanbul ve Çanakkale jandarma ekiplerinin ortak operasyonunda 84 parça tarihi eserin ele geçirildiği ve 2 kişinin gözaltına alındığı bildirildi. 
     İstanbul Valiliği’nden yapılan açıklamada, kaçakçılık olaylarına karşı başlatılan uzun süreli çalışmaların ilk aşamasında, çok miktarda tarihi eseri Çanakkale’den İstanbul’a getirerek satmayı planlayan kişilerin izlenmesine başlandığı belirtildi. 
     Açıklamada, İstanbul İl Jandarma Komutanlığı’nca yapılan istihbarat çalışmaları sonucunda, Çanakkale’de tarihi eser kaçakçılığı yaptığı belirlenen 3 kişinin ellerinde bulunan çok miktarda tarihi eseri İstanbul’a getirip satacaklarının belirlendiği kaydedildi. 
     Yapılan takipte satış işinde pürüz çıktığı bilgisine ulaşıldığı ve İstanbul İl Jandarma Komutanlığı ile Çanakkale İl Jandarma Komutanlığı’nın ortak operasyon yapma kararı aldığı ifade edilen açıklamada, 28 Ağustos günü K.D. ve K.A’nın 84 parça tarihi eserle suçüstü yakalandığı, bir kişinin ise aranmasına devam edildiği bildirildi. 
     Açıklamada, ele geçirilen tarihi eserler şöyle sıralandı 
     "1 adet içi sıvı dolu cam küre, 1 adet figürlü çömlek, 45 adet figürlü sikke, 1 adet altın üzeri aslan figürlü sikke, 7 adet resimli yüzük taşı, 4 adet toprak yağdanlık, 1 adet çift kulplu testi, 1 adet altın künye ve toplam 23 adet metal küpe, ok ucu ve haç işareti." 
     
</TEXT>
</DOC>
