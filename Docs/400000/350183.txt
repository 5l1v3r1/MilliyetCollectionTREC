<DOC>
<DOCNO> 350183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/gun14.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler kadından anlıyor' 
</HEADLINE>
<TEXT>


PINAR AKTAŞ 

Resmi temaslarda bulunmak için Türkiye'ye gelen Ukrayna Devlet Başkanı Viktor Yuşçenko, eşi Katerina Yuşçenko ile dün İstanbul'da Boğaz turuna çıktı. 45 dakika süren tekne turunun ardından Yuşçenko çifti, Süleymaniye Camii'ne geçti. Yuşçenko, ziyaret ettiği Kanuni Sultan Süleyman ile Slav asıllı olduğu öne sürülen ancak Ukraynalılarca 'Ukraynalı Roxelana" olduğu iddia edilen eşi Hürrem Sultan'ın türbelerinin de fotoğraflarını çekti. Rehberlik yapan Devlet Bakanı Kürşad Tüzmen'in, türbe girişindeki tabelada Hürrem Sultan'ın 'Ukrayna asıllı' olduğunun belirtildiğini söylemesi üzerine Yuşçenko, "Bravo, Rus değil. Türk erkekleri kadınlardan anlıyor" diye espri yaptı. Fener Rum Patrikhanesi'ni de ziyaret edip kilisede mum yakan Yuşçenko, görüştüğü Patrik Bartholomeos'nun elini öptü. 



</TEXT>
</DOC>
