<DOC>
<DOCNO> 379171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/cemal.html </URL>
<DATE> 2005/09/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye nereye demir atacak 
</HEADLINE>
<TEXT>


Bu belki iki yüzyıllık soru. Ama güncelliğini hiç yitirmiyor. Çünkü bu ülkedeki siyaset kavgaları onca zamandır bu soruda düğümleniyor. 
Türkiye nereye demir atacak 
Gerçekte, Osmanlı'daki modernleşme hareketlerinden beri bu sorunun yanıtı verilmiş durumda 
Türkiye, Batı'ya demir atacak 
Ama bunu demek yetmiyor. 
Bunun için çok iş lazım. 
Bu çok iş için kollar asıl Ulusal Kurtuluş Savaşı'ndan sonra sıvandı. Atatürk ve dava arkadaşları, 'muasır medeniyet' diyerek Türkiye'nin yüzünü kararlılıkla Batı'ya çevirdiler. Cumhuriyet reformlarını bunun için yaptılar. 
Demokrasiye geçiş bu yüzdendi. 
NATO, Avrupa Konseyi, OECD, Avrupa Topluluğu, pazar ekonomisi reformları, AB'ye uyumun gerektirdiği demokratik hukuk devleti adımları, bunların tümü, Türkiye nereye demir atacak sorusunun yanıtları... 
Gerçekte demir atıldı 
Ama tartışması sürüyor. 
Tuttu mu, tutmadı mı demir 
Kimileri de demirin taraması için ellerinden geleni yapıyorlar. Cephe kurmuş durumdalar. İçlerinde radikal İslamcısı da var, Turancısı da, faşisti de, radikal milliyetçisi de, Kemalisti de. Hatta kendine h l solcu diyenleri de bu cephede... 
Kısacası, Kızılelma koalisyonu 
Demirin taraması için ellerinden gelen kışkırtmayı, provokasyonu arkalarına koymuyorlar. 
PKK da yanlarında sayılır 
Çünkü şiddet politikasıyla, terör eylemleriyle, sokağı ateşe vermek isteyen oyunlarıyla Kızılelma'nın değirmenine su taşıyor PKK da... 
3 Ekim savaşları bunun için... 
Türkiye'ye demir taratmak isteyenler yalnız içeride yok tabii. 
Dışarıda, Avrupa'da da var. 
Avrupa Birliği'yle müzakere tarihimiz olan 3 Ekim yaklaştıkça, dışarısı da Kızılelma'nın değirmenine nasıl daha çok su taşırımın sinsi hesaplarını yapıyor. 
İngiliz Dışişleri Bakanı Jack Straw geçenlerde çıkan bir yazısında bu çevreleri uyarıyordu 
"Türkiye'nin nereye demir atması gerektiğine uzun zaman önce karar verdik. 1952'de, Türkiye'yi NATO'ya çağırdık. 1963'te, Türkiye'yle bir ortaklık anlaşması yaptık ki bu, sonradan Gümrük Birliği'yle sonuçlandı. Bu ortaklık anlaşması, Türkiye'nin tam üyeliğini öngörüyordu. 1987'de, üyelik başvurusunu yaptı Türkiye. 1999'da, aday ülke statüsünü kazandı. 2002'de, AB Konseyi, gereken kriterleri yerine getirirse, Türkiye'yle üyelik müzakerelerine başlamayı kabul etti. 
Şimdi önümüzde iki seçenek var 
Ya içine kapanan bir Avrupa, ya da yüzünü dünyanın geri kalan yanına dönen bir Avrupa... 
Seçim yapmak gibi bir lüksümüz yok Avrupa olarak. Küresel meydan okumalarla, küresel rekabetle dolu bir dünyada yaşıyoruz. Durgun, içine kapanık bir Avrupa ikisiyle de baş edemez. İçine kapanık bir Avrupa, yükselen Asya ekonomileriyle rekabet gücünü zayıflatır. 
Türkiye'nin üyeliğini gerektiren siyasal gerekçeler, ekonomik nedenlerden daha da güçlü. Türkiye'nin AB üyeliği, AB'de kültür ve din çeşitliliğinin mümkün olabildiğini de kanıtlayacak. İstikrarlı ve refah içinde bir Türkiye'nin, büyük çoğunluğu Müslüman olan laik bir ülkenin AB'ye girmesi, çok güçlü bir sembol olacaktır." Herald Tribune, 8 Eylül 05 
Evet öyle. 
Türkiye'nin AB üyeliği, yalnız kendisi için değil, hiç kuşkusuz Avrupa'nın istikrar ve barışı için de hayırlı olacak. 
Bu nedenle, 3 Ekim'de üyelik treninin istasyondan ağır ağır hareket etmesini aklı başında herkesin desteklemesi gerekiyor. 



</TEXT>
</DOC>
