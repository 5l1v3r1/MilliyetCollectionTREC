<DOC>
<DOCNO> 380658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur12.html </URL>
<DATE> 2005/09/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Silahla yaraladığı yengesini, tabanca tutukluk yapınca bıçakla öldürdü 
</HEADLINE>
<TEXT>

     
     Bülent CİVANOĞLU BURSA, DHA 
     
BURSA’da psikolojik tedavi gördüğü belirtilen 3 çocuk babası 46 yaşındaki Recep Akkaya, yengesini 45 yaşındaki Sevdiye Akkaya'yı tabancayla yaraladı. Bir el ateş ettikten sonra tabancanın tutukluk yapması üzerine yanındaki avcı bıçağını çıkaran katil zanlısı, yengesini 7 ayrı yerinden bıçakladı. Olayın ardından polisi arayan zanlı teslim olurken yaralı kadın kaldırıldığı hastanede yaşamını yitirdi. 
     Merkez Yıldırım İlçesi’ne bağlı Zafer Mahallesi Ankara Caddesi’nde meydana gelen olay iddiaya göre şöyle gelişti. Bir süredir psikolojik tedavi gördüğü belirlenen ve adam yaralamak’ suçundan kaydı bulunan Recep Akkaya, dün akşam saat 19.30 sıralarında öğretmen olan ağabeyi Selim Akkaya’nın evinin önünde beklemeye başladı. Bu sırada pazardan dönen ağabeyinin eşi bir çocuk annesi Sevdiye Akkaya ile karşılaşan Recep Akkaya, bilinmeyen bir nedenle yanında taşıdığı ruhsatsız tabancasını çıkarıp ateşledi. Karnından yaraladığı yengesine birkaç el daha ateş etmek isteyen Recep Akkaya, silah tutukluk yapınca yanındaki avcı bıçağını çıkardı. Çılgına dönen Akkaya, kanlar içinde yere yığılan yengesini omuzlarından, sırtından ve kalçasından 7 bıçak darbesiyle ağır yaraladı. Daha sonra cep telefonundan polisi arayan katil zanlısı, Namusumu temizlemek için cinayet işledim. Gelin beni alın'' dedi. 
     Yaralı kadın vatandaşların haber vermesi üzerine olay yerine gelen 112 Acil Servis ambulansı ile kaldırıldığı Devlet Hastanesi’nde tüm müdahalelere rağmen kurtarılamadı. Olay yerinde bekleyen Recep Akkaya ise polis tarafından gözaltına alındı. Emniyet Müdürlüğü’nde sorgulaması tamamlanan Akkaya, rapor almak için doktora getirilirken, Namusumu temizledim. Pişman değilim'' dedi. 
     Yengesini öldüren Recep Akkaya, Kasten adam öldürmek’ suçundan adliyeye çıkartıldı. 
     
</TEXT>
</DOC>
