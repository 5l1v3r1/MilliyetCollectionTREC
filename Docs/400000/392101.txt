<DOC>
<DOCNO> 392101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/spo01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek hedef Zenit 
</HEADLINE>
<TEXT>


Asbaşkan ve Futbol Şube Sorumlusu Kıvanç Oktay, bu gruptan çıkabilmek için Zenit maçını kazanmak zorunda olduklarını söyledi 

CENGİZ MALGIR 


Sevilla yenilgisinin ardından Beşiktaş, gözünü Zenit maçına dikti. Asbaşkan ve Futbol Şube Sorumlusu Kıvanç Oktay, "Sevilla zaten bu grubun favori takımı" derken, Zenit ile 30 Kasım'da İstanbul'da oynayacakları karşılaşmayı kazanmak zorunda olduklarını söyledi, "Üç puan alamazsak gruptan çıkamayız" dedi. 
Okan, "Şiir gibi oynadık ama arka arkaya iki gol yiyince bir anda oyunun şekli değişti" diye konuşurken, kaleci Cordoba ise şunları söyledi "Rakip, ikinci devre inanılmaz bir baskı kurdu. Buna dayanamayınca farklı yenilgi geldi." 
Sevilla'nın Avrupa'daki yayın haklarını verdiği kuruluşla mahkemelik olması, futbolseverleri kahretti. İspanyol kulübünün iki farklı şirketle sözleşme imzalaması nedeniyle, dünkü karşılaşma yayınlanamadı. Siyah - beyazlılar bu nedenle maçı, eski günlerde olduğu gibi sadece radyodan dinleyebildi. Türkiye'de olduğu gibi İspanya'da da karşılaşma izlenemedi. 

Fizikten çaktı 

Beşiktaş'ın hocası Tigana, ilk maçında futbolcularını fiziksel olarak yeterli bulmadı, "Bir saat başa baş oynadık, yarım saat dayanamadık. Bazı oyuncularımın ayaklarına kramp girdi" dedi 

Siyah - beyazlıların yeni Teknik Direktörü Jean Tigana, farklı yenilginin faturasını, kendinden önce görev yapan teknik heyete çıkardı. Futbolcularının, elinden gelen mücadeleyi verdiğini öne süren Fransız hoca, fiziki düşüşün farkı getirdiğini ifade etti. 
Sevilla karşısına, Ankaragücü maçından farklı bir kadro çıkarmasını, "Benim tercihim" diye açıklayan Tigana, şunları söyledi "Bir saat boyunca oyunu başa baş götürdük, son yarım saatte dayanamadık. İkinci devrenin başında da bunu yapmak istedik. Ama bazı oyuncularımın ayağına kramp girdi, maçın sonunu getiremedi. Çıkmak isteyen oyuncularım vardı. Kimseyi yargılayamam." 
Okan'ı kırmızı kart görmemesi için çıkaran Tigana'nın kastettiği yorgun futbolcunun Kleberson olduğu ifade edildi. 
Sevilla Teknik Direktörü Ramos da, "Grubun bana göre bir numaralı takımını yendik. Beşiktaş'ın bu gruptan çıkacağına eminim" yorumunu yaptı. 

Bolton'un yağmur dansı 

Gruptaki diğer maçta İngiliz ekibi, Rus Zenit önünde Nolan'ın golüyle galibiyete uzandı 


UEFA Kupası'nda Beşiktaş'ın yer aldığı H Grubu'ndaki diğer karşılaşmada Bolton Wanderers, konuk ettiği Rus ekibi Zenit St Petersburg önünde üç puanı tek golle çıkardı. 
Yağmur nedeniyle balçığa dönen ağır bir zeminde oynanan karşılaşmada ev sahibine galibiyeti getiren golü 24. dakikada kaptan Nolan kaydetti. 
Zenit'in beraberlik çabalarına, Bolton kalecisi Jaaskelainen başarılı kurtarışlarıyla engel oldu. Beşiktaş beraberliğinin ardından Zenit galibiyetiyle puanını dörde çıkaran Bolton, grupta liderlik koltuğuna oturdu. 
UEFA Kupası'nın son sahibi CSKA Moskova ise Heerenveen ile golsüz berabere kalarak ikinci maçında da galibiyet alamadı. 


</TEXT>
</DOC>
