<DOC>
<DOCNO> 355191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur15.html </URL>
<DATE> 2005/06/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yaz aylarında nasıl beslenmeli, neleri yemeli İşte dosya... 
</HEADLINE>
<TEXT>

     Sağlık Bakanlığı, vatandaşları yaz aylarında dengeli ve yeterli beslenme konusunda uyararak, kızartma ve aşırı yağlı besinler yerine hafif ve sulu gıdaların tüketilmesi gerektiğini bildirdi. 
     Sağlık Bakanlığı Temel Sağlık Hizmetleri Genel Müdürlüğü'nden yapılan yazılı açıklamada, yaz aylarında artan sıcaklıklarla birlikte bebek, çocuk, yaşlı ve hamileler ile tansiyon, kalp, şeker gibi kronik hastalıkları bulunan kişiler başta olmak üzere herkesin birtakım sağlık sorunlarının ortaya çıktığını bildirildi. 
     Bu sorunların başında güneş çarpmaları, gıda zehirlenmeleri ve sıvı kaybının neden olduğu rahatsızlıkların geldiği belirtilen açıklamada, sıcak yaz aylarında besinler seçilirken hafif ve sulu gıdalar ile taze sebze ve meyvelerin tercih edilmesi, kızartma ve aşırı yağlı besinlerden uzak durulması gerektiği belirtildi. 
     Açıklamada, ''Yaz aylarında vücut direncini artırmak ve vücudun yeterli miktarda vitamin ve mineral alımını sağlamak için her gün birkaç porsiyon meyve ve sebze tüketilmeli, mercimek, nohut gibi besinlere sofrada yer verilmelidir. Fırında pişirme, ızgara ve haşlama yöntemleri ile hazırlanan besinler tercih edilmelidir'' denildi. 
     
     GÜNDE EN AZ 2.5 LİTRE SU İÇİN 
     Sıcaklarda aşırı terleme sonucu vücuttan suyla beraber, sodyum, potasyum gibi minerallerin de atıldığı, bu durumun halsizlik, nabız zayıflığı, yorgunluk ve dolaşım bozukluklarına yol açtığı bildirildi. 
     Sıvı kaybını önlemek için günde en az 2-2,5 litre su içilmesi gerektiği vurgulanarak şöyle denildi 
     ''Asitli ve gazlı içecekler yerine süt, ayran, taze sıkılmış meyve suları, bitki ve meyve çayları tercih edilmelidir. Bebekler ve çocuklar sıvı kayıplarını ifade edemeyecekleri için ebeveynleri dikkatli olmalıdır. İshal, bebek ve çocuklarda özellikle yaz aylarında vücuttan önemli ölçüde su, tuz ve mineral kaybına yol açar. Yenidoğan ve süt çocuklarında ishal daha kolay oluşur ve daha ağır bir seyir izler. 
     Şiddetli ishallerde, kaybedilen sıvı ve minerallerin yerine konması amacıyla ana Çocuk Sağlığı Merkezleri'nden ücretsiz tuz-şeker çözeltisini evinizde bir litre suda eriterek bebeğinize içirin. Bu çözelti normal sudan daha iyi emildiğinden vücudun sıvı ve mineral kaybını telafi etmesi daha etkili olmaktadır.'' 
     
     YAZ AYLARINDA DA KAHVALTI ÖNEMLİ 
     Kahvaltının, özellikle yaz aylarında günün en önemli öğünü olduğuna dikkat çekilerek, kahvaltıda şekersiz ürünler, az yağlı peynirler, kafein içeren içecekler yerine süt, meyve suyu, ıhlamur ve kuşburnu tercih edilmesi gerektiği bildirildi. 
     Balık, et, yumurta, fındık, fıstık ve ceviz tüketiminin, sıcaklarda bunalan vücudun direnç düzeyini yükselteceği belirtilerek, ''Şeker ve şekerleme gibi basit şekerlerin yerine, kuru üzüm, erik ya da A ve C vitaminlerinin zengin olduğu taze meyve ve sebze gibi besinler tercih edilmelidir. Pek çok zararı bilinen alkol tüketiminden, vücudun enerji kaynağı olan şekeri tükettiği için uzak durulmalıdır'' uyarısında bulundu. 
     Açıklamada ayrıca, dışarıda ve açıkta satılan yiyeceklerin tüketilmemesi, et, süt ve sütlü ürünler gibi potansiyel riskli besinler için güvenilir mekanlar seçilmesinin önemine de işaret edildi. 
     
</TEXT>
</DOC>
