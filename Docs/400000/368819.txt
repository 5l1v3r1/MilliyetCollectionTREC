<DOC>
<DOCNO> 368819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/siyaset/siy01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy'dan PKK'ya Başbakan güvence verdi, eylemi durdurun 
</HEADLINE>
<TEXT>


Başbakan'la görüşen aydınların sözcülüğünü yapan Prof. Gürsoy, "Demokratik açılım işaretleri verildi. PKK eylemlerine son vermeli" dedi 

ANKARA Milliyet 


Aydınların sözcülüğünü üstlenen İstanbul Tabip Odası Başkanı Prof. Dr. Gençay Gürsoy, Başbakan Erdoğan'ın demokratik zeminde çözüm güvencesi verdiğini belirterek, terör örgütü PKK'ya silahlı eylemleri durdurma çağrısı yaptı. 
Toplantı öncesinde, hiçbir kimse, oluşum ve eyleme "aracı" olmadıklarını vurgulayan Gürsoy, sorunun sadece askeri önlemlerle çözülemeyeceğini, sivil otoritenin iradesini net olarak ortaya koyması ihtiyacı olduğunu söyledi. 

Anadolu kardeşliği 
"Başbakan'ın yarın Diyarbakır'a Anadolu kardeşliğinin yeniden yeşertilmesi mesajını götürmesinin çok önemli" olduğunu vurgulayan Gürsoy, Erdoğan'a şunları söyledi 
"Terörle Mücadele, OHAL Yasası'nın, teknik olarak kaçınılmaz bazı tashihler dışında kalıcı bir çözüm getirmeye yetmeyeceği, sorunun demokrasi daraltılarak çözülemeyeceği konusunda yaptığınız vurguya katılıyoruz. Yıllar önce Diyarbakır'da üniversitede bir Kürdoloji Enstitüsü açılabilseydi, bu tek olay bile birçok şeyin farklı gelişmesine yol açabilirdi. Bunlar için vakit geçmiş değil." 
"Kürt sorununu ekonomik, sosyal ve bir kimlik sorunu olarak ele almak gerektiğini, sizin de bu yola doğru adım atmak istediğinizi anlıyorum" diyen Gürsoy, terör örgütünün eylemleri durdurabileceği tahminini, "Sayın Başbakan'ın Diyarbakır'da bu kanlı eylemlerin durması halinde demokratik çerçevenin genişletilebileceği konusunda bir mesaj vermesinin, çok şeyleri değiştirebileceği izlenimini alıyoruz" sözleriyle dile getirdi. 
Gürsoy, görüşmeden sonra da şu açıklamayı yaptı 
"Başbakan, Kürt sorununun demokratik platformlarda, demokrasiden taviz verilmeden çözüleceği konusunda bir teminat verdi. Bu yüzden PKK'ya bu vesileyle sesleniyoruz silahlı eylemlere derhal ve önkoşulsuz son verilmelidir. Çünkü, demokratik açılımın işaretleri verilmiştir. Bu değerli bir ipucudur. Diyarbakır'da bir sıcak mesajın verileceğinden eminiz. Demokrasiden taviz verilmeden problemlerin çözüleceği ifade edildi. Olayın sadece bir asayiş sorunu olmadığı konusuna Sayın Başbakan da katıldı. Bir diyalog platformu konusunda karşılıklı olumlu temenniler ifade edildi. Umarız gerçekleşir." 

Mehmet Bekaroğlu imzasını geri çekti 

ANKARA Milliyet 

SP'li eski Rize Milletvekili Mehmet Bekaroğlu, aydınların terör örgütü PKK'ya "silah bırakma" çağrısını içeren bildirideki imzasını geri çektiğini belirterek, "Başbakan Recep Tayyip Erdoğan ile bir grup aydının görüşme girişimi amaç dışı" dedi. 
Bekaroğlu, dün yaptığı açıklamada, 150 aydının yayımladığı bildiriyi "ülke barışına yardımcı olur" düşüncesiyle imzaladığını, taleplerin yerinde olduğuna h l inandığını kaydetti. Erdoğan ile bir grup aydının görüşme girişiminin bu amacın dışına çıktığını savunan Bekaroğlu, şunları kaydetti 
"Öncelikle 150 aydın adına Başbakan ile görüşmeye giden kişiler, imzacı aydınlardan onay almamışlardır. Özellikle Başbakan'ın talebiyle bazı kişilerin temsilciler heyetine alınması hiç de doğru olmamıştır. Bütün bunlar bir yana bu görüşmenin Başbakan'ın Diyarbakır'a yapacağı gezinin öncesine alınması ve günlerce medyada önemli bir iş yapılıyor olarak takdim edilmesi, olayı Başbakan'ın halkla ilişkiler çalışmasına dönüştürmüştür. Kürt meselesinin çözümüne böylesine çalışmalarla katkı sağlanamaz." 


</TEXT>
</DOC>
