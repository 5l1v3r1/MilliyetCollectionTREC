<DOC>
<DOCNO> 383859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko15.html </URL>
<DATE> 2005/10/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İTO Başkanı Yabancı yatırımcıların önü daha da açılmıştır 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Türkiye'nin AB ile üyelik müzakerelerine başlamasının önemine dikkat çekerek, ''Özel sektör olarak bizim de önümüzde dikkatle aşılması gereken, önceliklerin yeniden belirlenmesini gerektiren bir süreç var'' dedi. 
     Yalçıntaş, müzakerelere başlanmasına yönelik çalışmaları nedeniyle hükümet ve bürokrasiyi tebrik etmek gerektiğini vurguladı. 
     Bundan sonraki süreçte özel sektöre de önemli iş düştüğünü dile getiren Yalçıntaş, şunları söyledi 
     ''Çünkü 35 tane konu başlığımız var. Bu başlıklarda ana tema Türkiye'nin standartlarını yükseltmesi. Bizim özel sektör olarak çevre, sosyal güvenceler, iş güvenliği gibi kendi standartlarımızı yükseltmemiz gerekiyor. 
     Özel sektör olarak bizim de önümüzde dikkatle aşılması gereken, önceliklerin yeniden belirlenmesini gerektiren bir süreç var. Uyum sürecinde rekabetçiliğimizi kaybetmememiz için, katma değeri yüksek, marka ürünler sunacak altyapıyı oluşturmamızı sağlayacak vizyonu ortaya koymamız gerekiyor. Özel sektör ve sivil toplum kuruluşları olarak bizler ve devletin ortak hareket etmesi lazım.'' 
     
     ''YABANCI YATIRIMCILARIN ÖNÜ DAHA DA AÇILMIŞTIR'' 
     Yalçıntaş, müzakerelere ilişkin gelişmelerin piyasalara olan etkisinin dün görüldüğünü ifade ederek, şöyle dedi 
     ''AB sürecinin artık bir manada resmileşmesi, Türkiye'nin yurtdışındaki hem siyasi hem ekonomik alandaki güvenilirliğini daha da artıran bir unsurdur. 
     Yabancı yatırımcıların, Türkiye'ye yönelik ilgisinin önü daha da açılmıştır. Bu bizim için bir avantaj. 
     Ayrıca, bu süreç bir bütündür, burada biz de kendi standartlarımızı yükselteceğiz. Özel sektör olarak bazı sıkıntılar yaşayabiliriz ama orta vadede bizim rekabetçi gücümüz artacaktır.'' 
     
</TEXT>
</DOC>
