<DOC>
<DOCNO> 370067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur37.html </URL>
<DATE> 2005/08/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Makam aracıyla kaza yapan belediye başkanının ehliyetine el konuldu 
</HEADLINE>
<TEXT>

     Çanakkale’nin merkeze bağlı İntepe Belde Belediye Başkanı Alaaddin Özkurnaz, kullandığı makam aracıyla kaza yaptı. Alkollü araç kullandığı için ehliyetine el konulan Özkurnaz hakkında, "makam aracını özel amaçla kullandığı" gerekçesiyle de işlem başlatılacağı bildirildi. 
     AA muhabirinin edindiği bilgiye göre, gece Truva Caddesi Havaalanı Kavşağı’nda Özkurnaz’ın kullandığı 17 DT 114 plakalı makam otomobili, yol kenarındaki trafik levhalarına çarptıktan sonra, bir evin bahçesinden içeri girdi. 
     Makam aracında maddi hasarın meydana geldiği kazada, Özkurnaz, yara almadan kurtuldu. Trafik ekipleri, alkollü araç kullandığı tespit edilen Özkurnaz’ın ehliyetine el koydu. 
     Çanakkale Valisi Süleyman Kamçı, gazetecilerin konuyla ilgili sorusu üzerine, "Belediye başkanının, makam aracını özel amaçlı olarak kullanması yasal değil, hakkında işlem başlatılacak" dedi. 
     Belediye Başkanı Özkurnaz ise AA muhabirine yaptığı açıklamada, bir tanıdığının düğününden evine döndüğünü, aracın kontrolünü kaybetmesi sonucu kaza yaptığını söyledi. 
     
</TEXT>
</DOC>
