<DOC>
<DOCNO> 354740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko23.html </URL>
<DATE> 2005/06/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Motorola Türkiye bizim için çok büyük öneme sahip 
</HEADLINE>
<TEXT>

     Mustafa Seven AA 

Motorola Kıdemli Başkan Yardımcısı ve İsrail Elektronik ve Bilgi Sanayii Derneği Başkanı Elisha Yanai, İsrail'in, Türkiye'de, yüksek teknoloji alanında büyük potansiyel gördüğünü belirterek, bu alanda Türkiye ile işbirliği yapmak istediklerini söyledi. 
     Aynı zamanda Motorola İsrail'in de Başkanlığını yürüten Yanai, yüksek teknolojinin, yüksek katma değer yarattığını belirterek, Türkiye'nin de bu alanda önemli bir girişim içinde bulunduğunu, İsrail'in bu alanda Türkiye'ye yardım yapabileceğini söyledi. 
     İsrail'deki yüksek teknoloji sanayisi konusunda bilgi vermek için Türkiye'de bulunan Yanai, A.A muhabirinin sorularını yanıtladı. 
     Yüksek teknoloji yatırımında eğitimli insan faktörünün en önemli koşul olduğunu, bu eğitimde de matematik ile fizik eğitiminin zorunlu olduğunun altını çizen Yanai, Türkiye'deki eğitim sistemi konusunda detaylı bir bilgiye sahip olmamasına karşın, genç bir nüfusa sahip Türkiye'nin, yüksek teknoloji potansiyelini arttırmak için matematik ve fizik ağırlıklı bir eğitime yönelebileceğini kaydetti. 
     
     MATEMATİK VE FİZİK AĞIRLIKLI EĞİTİM... 
     İsrail'in, matematik ve fizik ağırlıklı bir eğitime önem vererek yüksek teknolojiye altyapı oluşturan ''beyinleri'' yarattığını, ayrıca bu beyinlerin yurtiçinde kalması için gerekli ortamı oluşturduğunu vurgulayan Yanai, Türkiye'nin de istemesi halinde, yüksek teknolojiye dayalı eğitim konusunda tecrübelerini Türkiye ile paylaşabileceklerini ifade etti. 
     
     ''BEYİN GÖÇÜ''NÜN ÖNLENMESİ... 
     ''Beyin Göçü''nün önlenmesinin de, bir ülkenin yüksek teknolojisinin gelişmesinde önemli bir unsur olduğunun altını çizen Yanai, yüksek teknoloji konusunda yetişmiş beyinlerin ülkede kalmasını sağlamak, ayrıca yurtdışına göçenlerin geri dönmesini sağlamak için cazip önlemlerin alınmasını önerdi. 
     
     MOTOROLA VE TÜRKİYE PAZARI... 
     Elisha Yanai, Motorola açısından Türkiye pazarının çok büyük bir öneme sahip olduğunu söyledi. 
     Türkiye'nin, yönünü Batı'ya çevirmiş modern bir ülke olduğunun altını çizen Yanai, ekonomik potansiyelindeki artış paralelinde, telekomünikasyonun her alanında Motorola ürünlerine olan talebin de artış gösterdiğini kaydetti. 
     Yanai, Motorola'nın, telekomünikasyon açısından hızla gelişen ve özellikle de cep telefonunda önemli bir müşteri potansiyeli bulunan Türkiye'deki ilgisinin de artan bir şekilde devam ettiğini bildirdi. 
     
</TEXT>
</DOC>
