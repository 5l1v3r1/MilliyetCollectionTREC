<DOC>
<DOCNO> 357475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur53.html </URL>
<DATE> 2005/07/01/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Yorgo Papandreu, İstanbul'da... 
</HEADLINE>
<TEXT>

     Yunanistan ana muhalefet partisi PASOK’un Genel Başkanı ve eski Dışişleri Bakanı Yorgo Papandreu, Türkiye’nin AB’ye alınmasının, dünyaya, "Müslümanlar’dan oluşan modern bir ülkenin AB’ye girebileceğini" gösteren bir mesaj olacağını söyledi. 
     Papandreu, Sabancı Üniversitesi mezunlarının daveti üzerine Tuzla’daki yerleşkede düzenlenen "2004-2005 Akademik Yılı Kapanış Konferansı"nda "Avrupa Birliği’ne Giden Yol" konulu bir konuşma yaptı. 
     Papandreu, Türkiye’ye gelirken Ege Denizi üzerinden geçtiğini, denizin ve adaların güzelliğinin kendisine hep "barış hissi" verdiğini anlatarak, oysa bu bölgede tarihten bu yana çok sayıda savaş yapıldığını hatırlattı. 
     Homeros’un İlyada’da Truva Savaşı’nı, Odessia’da da bu savaşa katılan askerlerin evlerine itekaya dönüş yollarını aramasını anlattığını kaydeden Papandreu, mezun olan öğrencilerin de çıkacakları yolu "iteka"ya benzetti. 
     AB’nin hedefinin de bir "iteka" yolculuğu olduğunu ve değerler topluluğu AB’nin, savaşlardan sonra bu değerleri bir araya getirdiğini dile getiren Papandreu, "Temel değerler üzerine kurulu bir Avrupa bizim için önemli. Barış, sınırlara saygı gösterilmesi, insan haklarına ve hukuka saygı gösterilmesi, ekonomilerin birleşmesi, açık ve özgür piyasa çok önemli. Yani sosyal eşitliğin olduğu bir Avrupa, vizyonumuz. Bu değerlere daha çok yatırım yapmamız gerekiyor" dedi. 
     Papandreu, AB’de bugün bir "güvensizlik ve korku" olduğunu, oysa Avrupa’nın, "büyüdüğü ölçüde güçlü olacağını" vurgulayarak, "Avrupa’da pek çok ülke var. Bu çeşitliliği zaaf olarak değil, güç olarak görmeliyiz. Farklı etnik ve dini grupları, yaratıcı bir özelliğe dönüştürebiliriz. Avrupa, dışlayan değil, kucaklayan bir toplum olmalı" diye konuştu. 
     Güneydoğu Avrupa’da, halen, "şiddet ve geçmişin sorunlarının" bulunduğunu dile getiren Papandreu, şunları söyledi 
     "Ama bütün bunlar, genişlemeye engel değildir. Biz, genişlemeden vazgeçmemeliyiz. Demokrasinin gelişmesi ve istikrar için bu önemli. 
     Ben, Türkiye’nin Avrupa’ya ihtiyacı olduğuna inanıyorum. Ama Avrupa’nın da Türkiye’ye ihtiyacı var. Türkiye’nin AB’ye alınması, dünyaya bir mesajdır. Müslümanlar’dan oluşan modern bir ülkenin AB’ye girebileceğini gösteren mesajdır. Hıristiyanlık ile Müslümanlık arasındaki bu ilişki, aynı zamanda Türkiye’nin Avrupa’ya entegrasyonu, köktendinciliğe karşı da aşırılığa karşı da bir cevap olacaktır. Bu, bütün dünyaya bir model olacaktır." 
     
     PATRİKHANE 
     Türkiye’de yaşayan az sayıda Yunan asıllının bulunduğuna ve bunların Türkiye için bir tehdit oluşturmadığına işaret eden Papandreu, Fener Rum Patrikhanesi’ne de değinerek, "Patriklik, Türkiye’nin AB üyeliğini bütün gücüyle desteklemektedir. Türkiye’nin ’ekümenik patrikliği’ kabul etmesi ve Heybeliada’daki ruhban okulunun açılması, AB’ye doğru bir adım olacaktır. Müslüman bir ülkede Ortodoks Hıristiyanlığı’nın Mekkesi’nin bulunması, bu şekilde önemli bir etken oluşturacaktır" diye konuştu. 
     Türkiye-Yunanistan dostluğunun Balkanlar için çok önemli olduğunu kaydeden Papandreu, "Avrupalı bir Türkiye, bölgesinde istikrarı sağlayan bir güç olacaktır. Türkiye, askeri gücün dışında, aha da büyüklüğü olan bir güç olacaktır" dedi. 
     
     "SANAL DEĞİL GERÇEK ADAYLIK" 
     Papandreu, görevde olduğu dönemde Türkiye’nin AB üyeliğini desteklediklerini, Türkiye-AB ilişkilerinin iyi olması için çalıştıklarını vurgulayarak, Türkiye’ye karşı dürüst olunmasını, "sanal değil gerçek bir adaylığı" savunduklarını bildirdi. 
     Türkiye’nin AB üyeliğini, uzun süreden beri kendisini hissettiren sorunların yeni bir çerçevede çözülebilmesi amacıyla desteklediklerini anlatan Papandreu, "Sorunların çözümünde sıfır çözüm değil, ’win-win’ kazan-kazan , yani iki tarafın da kazandığı çözümlerden bahsediyorum" diye konuştu. 
     Kıbrıs konusunda, Başbakan Recep Tayyip Erdoğan ile Güney Kıbrıs Rum Yönetimi lideri Papadopulos’un görüşmesinin, AB çerçevesinde yeni bir çözüm olabileceğini anlatan Papandreu, Kıbrıs, kıta sahanlığı, "it dalaşı" konularının bir an önce ele alınmasının, iki tarafın da kazancına olduğu görüşünü dile getirdi. 
     Papandreu, Türkiye’nin, muazzam bir enerjiyle reformları gerçekleştirdiğini de kaydederek,"Türkiye’nin üyeliği, AB’yi güçlendirecektir. Avrupa’nın Türkiye’yi almaması, en önemli özelliği olan çeşitliliği ortadan kaldırmak anlamına gelir. Avrupa için Türkiye, fakir bir akrabadan çok, bir değerdir" dedi. 
     
     "TÜRKİYE’NİN YOLCULUĞU ’İTEKA" 
     Türkiye’nin AB yolculuğunu "iteka" yolculuğuna benzeten Papandreu, Türkiye’nin izlemesi gereken yolu anlatırken, "Size karşı çıkanları perişan etmek, en şüpheci olana karşı bile Türkiye’yi ispat etmek, Türkiye’nin, isterse gökyüzüne dahi ulaşabileceğini göstermek gerekir. Bu krizde bile AB’ye inandığınızı göstererek, AB’ye yeni bir güven getirebilirsiniz" diye konuştu. 
     Eski Dışişleri Bakanı İsmail Cem ile kurdukları olumlu diyaloga da değinen Papandreu, pazar günü iki ülkenin başbakanlarının katılımıyla açılacak doğalgaz boru hattının, Cem ile yaptıkları çalışmaların sonucu olduğunu söyledi. 
     
     SABANCI’YA ZEYTİN DALI 
     Yorgo Papandreu, konuşmasının ardından Sabancı Üniversitesi Mütevelli Heyeti Başkanı Güler Sabancı’ya "iteka"ya giden yolu sembolize eden zeytin dalı sundu. 
     Papandreu daha sonra, üniversitede düzenlenen resepsiyona katıldı ve mezunlarla fotoğraf çektirdi. 
     Konferansı, Vehbi Koç Vakfı Yönetim Kurulu Başkanı Semahat Arsel ile işadamları Halis Komili ve Şarık Tara da izledi. 
     Bu arada, Papandreu, konferanstan önce Fener Rum Patrikhanesi’ni ziyaret ederek, Patrik Bartholomeos ile görüştü. 
     
</TEXT>
</DOC>
