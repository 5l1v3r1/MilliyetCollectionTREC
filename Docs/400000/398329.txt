<DOC>
<DOCNO> 398329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/spo05.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada çiçek açtı 
</HEADLINE>
<TEXT>


Türk sporunun üzerine, üst üste alınan kötü sonuçlar ve skandallarla bir k bus gibi çöken kara bulutlar, basketbolda dağıldı. FIBA, Türkiye'yi Japonya'da yapılacak olan 2006 Dünya Şampiyonası'na dahil etti 


Türk sporunda birçok branşta üst üste alınan kötü sonuçlar ve başarısızlıkların ardından, yüreklere su serpen haber basketboldan geldi. 
Dünya Basketbol Federasyonları Birliği FIBA , 2006 Dünya Şampiyonası'na katılacak son dört ülke arasına kendi kontenjanından Türkiye'yi de dahil etti. 
FIBA'nın, İtalya'nın başkenti Roma'da yapılan Genel Kurul toplantısında, Türkiye ile birlikte Avrupa'dan Sırbistan Karadağ ve İtalya ile Güney Amerika kıtasından da Porto Riko, 19 Ağustos-3 Eylül 2006 tarihleri arasında Japonya'da yapılacak Dünya Şampiyonası'na katılmaya hak kazandılar. 

Baumann'ın projesi 
Dokuz ülkenin adının geçtiği toplantı öncesi, futbolda Türkiye-İsviçre maçında yaşanan olaylar nedeniyle oluşan öryargının yerini ılımlı bir hava aldı. İsviçreli FIBA Genel Sekreteri Patrick Baumann, beklentilerin aksine Türkiye'nin de içinde olduğu öneri paketiyle toplantıya girerek büyük sürpriz yaptı. Baumann'ın, "wildcard" için ismi geçen dokuz ülke arasından eleyerek oluşturduğu ve dört ülkenin adı geçen projesi, 20 üyeden de kabul görünce Türkiye'ye Japonya yolu açıldı. 

Şahin yüz yüze görüştü 
Spordan Sorumlu Devlet Bakanı Mehmet Ali Şahin'in toplantı öncesi Genel Sekreter Baumann ile bire bir görüşme yaptığı öğrenildi. Şahin'in, özellikle İsviçre ile Türkiye arasında oluşan gergin havanın da yumuşaması açısından çıkacak sonucun önemli olduğunu dile getirdiği bildirildi. Baumann da Şahin'e, Türk basketbolunun artık Dünya'nın önde gelen ülkeleri arasında yer aldığını, organizasyon açısından da son derece başarılı olduğunu ifade ettiği vurgulandı. 

Kura çekimi 15 Ocak'ta 

2006 Dünya Şampiyonası, tarihte ilk kez 24 ülkenin katılımıyla gerçekleştirilecek. Kura çekimi 15 Ocak'ta Tokyo'da yapılacak şampiyonaya katılacak ülkeler şöyle 

Angola 
Arjantin 
Avustralya 
Brezilya 
Çin 
Fransa 
Almanya 
Yunanistan 
İtalya 
Japonya 
Lübnan 
Litvanya 
Y.Zelanda 
Nijerya 
Panama 
Porto Riko 
Katar 
Senegal 
S.Karadağ 
Slovenya 
İspanya 
TÜRKİYE 
Venezüella 
ABD 

Beş yıl eleme yok 

2002 Dünya Şampiyonası'na katılarak tarihte bir ilki gerçekleştiren ay-yıldızlı ekibimiz, 2006 ve ev sahipliği yapacağımız 2010 Dünya Şampiyonaları'na da katılarak yine bir ilke imza atacak. Üst üste üç Dünya Şampiyonası'nda da yer alma başarısını gösteren millilerimiz, bu sayede statü gereği 2007 ve 2009 Avrupa Şampiyonaları'nın elemelerinde de yer almadan direkt şampiyonaya katılacak. 

Demirel 'Yerinde bir karar' 

Basketbol Federasyonu Başkanı Turgay Demirel de çıkan sonucun, Türk basketbolunun Dünya'daki yerini ve saygınlığını göstermesi açısından çok önemli olduğunu söyledi. 
Demirel, toplantıyı takip etmek ve lobi çalışmalarını hızlandırmak için önceki gün gittiği Roma'dan verdiği demeçte "Avrupa Şampiyonası'ndaki sürprizli sonuçlar yüzünden çok sayıda güçlü takım Dünya Şampiyonası'nın dışında kalmıştı. Böyle bir ortamda FIBA'nın, Türk basketbolunun dünya sahnesindeki önemini belirleyen bu kararı ülkemiz basketbolunun saha içindeki kapasitesinin yanında, organizasyon ve idari alandaki etkinliğimizden de kaynaklanmaktadır ve çok önemlidir. Ülkemizin 2006 Dünya Şampiyonası'na katılması için bize her türlü desteği veren Devlet Bakanı ve Başbakan Yardımcısı Mehmet Ali Şahin'e, bu başarıya ulaşmamızdaki önemli katkıları için tüm basketbol camiamız adına yürekten teşekkür ediyorum. 2006 Dünya Şampiyonası'na katılımımızın basketbol camiamız ve tüm ülkemiz için hayırlı olmasını diliyorum" diye konuştu. 


</TEXT>
</DOC>
