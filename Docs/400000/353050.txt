<DOC>
<DOCNO> 353050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur27.html </URL>
<DATE> 2005/06/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Terörist ailelerine ''şehit tazminatı'' davasına başlandı 
</HEADLINE>
<TEXT>

     Milli Savunma Bakanlığı tarafından şehit erin yakınlarına ödediği tazminatı, çatışmada ölen 5 teröristin ailelerinden almak için açılan davaya başlandı. 
     Diyarbakır’ın Lice İlçesi Sulh Hukuk Mahkemesi’nde yapılan duruşmaya davalı avukatı Fahrettin Kaya ile Milli Savunma Bakanlığı’nı temsilen Askerlik Şube Başkanı Ali Murat Ayşen katıldı. 
     Davalı Şahmettin ve Aliye Ergön’ün avukatı Kaya, açılan davanın usule aykırı olduğunu iddia etti. 
     Ölen kişinin mirasçılarının dava açabildiği halde, ölmüş kişilere dava açılamayacağını ifade eden Kaya, "Olayda kaç kişilik grupla çatışmaya girildiği, müvekillerimin çocuklarının kusurlarının hangi kriterlere göre yapıldığı hususu açık değildir. Kaldı ki çatışmada yaralanan asker Osman Altınsoy, hastaneye kaldırılırken kan kaybından ölmüştür. Müvekillerimin bu olaydan dolayı ruh sağlıkları bozulmuştur. 
     Açılan davanın usulen reddine ve müvekillerim yönünden 5 bin YTL manevi tazminat verilmesini talep ediyorum" dedi. 
     Avukat Kaya, Türkiye’yi Avrupa İnsan Hakları Mahkemesi’nde AİHM 
     milyonlarca avro zarara uğratanlara dava açılmazken, böyle bir durumda ölen kişiye dava açılmasını anlamadıklarını, sonuç alınmazsa davayı AİHM’ye götüreceklerini bildirdi. MSB’yi temsilen duruşmaya katılan Ayşen de, dosyayı inceledikten sonra savunma yapacaklarını, bunun için de kendilerine süre verilmesini talep etti. Mahkeme başkanı, kısa aradan sonra dosyadaki eksiklerin giderilmesine ve duruşmanın ertelenmesine karar verdi. 
     
     DAVANIN GEÇMİŞİ 

     Milli Savunma Bakanlığı MSB , Diyarbakır’ın Lice İlçesi kırsalında teröristlerle girdiği silahlı çatışmada 1 Ağustos 2002 günü şehit düşen Osman Altınsoy’un Samsun’un Havza İlçesi’nde oturan iki kardeşine ödenen 3 bin 502 YTL tazminatı tahsil etmek için, 22 Nisan 2005 günü Lice Sulh Hukuk Mahkemesi Hakimliği’ne başvurmuştu. 
     Bakanlık adına Lice Askerlik Şubesi Başkanlığı’nın verdiği dilekçede, dava gerekçesi şöyle açıklanmıştı 
     ’Osman Altınsoy’un şehit düştüğü Lice Atik Dere’deki çatışmada ölü ele geçirilen Tahir Belek ve Vedat Koç isimli örgüt mensuplarının olaya sebebiyet verdiği, ayrıca aynı çatışmada yer alan Mehmet Ergön, Mehmet Kadri Çiçek, Mehmet Kaplan’ın da Altınsoy’un vefat etmesine sebebiyet vererek, idarenin tazminat ödemesine neden olduğundan, ödenen toplam 3 bin 502 YTL’nin kendilerinden tahsiline...’ 
     
</TEXT>
</DOC>
