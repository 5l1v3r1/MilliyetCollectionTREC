<DOC>
<DOCNO> 368380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy13.html </URL>
<DATE> 2005/08/09/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Ağar "Bu hükümetin ekonomi politikası yok" 
</HEADLINE>
<TEXT>

     DYP Genel Başkanı Mehmet Ağar, Hükümetin ekonomi politikası olmadığını öne sürerek, "Bu politikalar üretimi arttıramıyor, istihdam sağlayamıyor. Burada ithalata dayalı büyüme modeli var. Türkiye burada duvara çarptı üç dört sefer" dedi. 
     İç Anadolu Sanayici ve İşadamları Dernekleri Federasyonu Yönetim Kurulu Başkanı Mehmet Akyürek ve beraberindeki yönetim kurulu üyeleri, Ağar’ı parti genel merkezinde ziyaret etti. 
     Akyürek, yaptığı konuşmada, İç Anadolu’daki işadamlarının geldiği noktanın, gücün önemine işaret etti. Bölgedeki 10 yerleşim yerinin temsilcisi olarak burada bulunduklarını ifade eden Akyürek, bölgesel kalkınmanın Türkiye için önemli olduğunu kaydetti. 
     Akyürek, yaşanan bir çok sıkıntıya rağmen işletmelerin ayakta durmaya çalıştıklarını söyledi. 
     Ağar da KOBİ’lerin, partisinin eskiden beri önem verdiği alanlar arasında yer aldığını belirtti. 
     "Kendi sanayisini koruyamayan bir ülkenin ayakta kalması düşünülemez" diyen Ağar, her türlü riski göze alıp, dünyanın en problemli coğrafyasında mal satmaya çalışarak, orada hayatlarını bile ortaya koyarak ülkeye döviz getirme çabasında olan bu işadamlarının namuslu çabalarını saygıyla karşılamak gerektiğini söyledi. 
     Enerji ve sigorta primleri başta olmak üzere her konuda ağır maliyetlerle karşı karşıya kalan bu işadamlarını hiçbir hükümetin kaderiyle başbaşa bırakamayacağını ifade eden Ağar, "Sadece nutuklarda söylenenler, icraatta bir türlü yerli yerini bulamamaktadır" diye konuştu. 
     Mehmet Ağar, ekonominin temelinin üretim, yatırım, ihracat ve istihdam olduğunu belirterek, bu sağlam dörtlü ayağa oturmayan bir ekonominin, kalıcı ve başarılı devam edebilmesinin söz konusu bile olamayacağını dile getirdi. Ağar, ithalata dayalı büyüme modelinin Türkiye’yi hiçbir yere taşımayacağını ve Türkiye’nin üretime ve ihracata dayalı büyümeyle bir yere gelebileceğini söyledi. Ağar şunları kaydetti 
     "Kimsenin, hiçbir şey yokmuş gibi davranabilme şansı yoktur. Bu alın terlerinin, bu gayretlerin, bu emeklerin sıcak para ithaline faiz yoluyla, dışarıya transferi yoluyla devamına da ne vicdan müsaade ediyor, ne akıl müsaade ediyor." DYP Genel Başkanı Ağar, "Hükümetin ekonomi politikalarını nasıl değerlendiriyorsunuz " sorusu üzerine, şunları söyledi 
     "Bu hükümetin ekonomi politikası yok. Bu politikalar üretimi arttıramıyor, istihdam sağlayamıyor. Burada ithalata dayalı büyüme modeli var. Türkiye burada duvara çarptı üç dört sefer. Bu bilinen bir şey. Bunu yeni baştan sahneye koymanın bir anlamı yok, söylemeye çalıştığımız o. Burada desteklemeye çalıştığımız üretimdir. Üretim ortadan kalktı Türkiye’de. Çok ağır şartlar altında insanlar geleceğe yönelik bir umutla yola devam etmeye çalışıyorlar." "Hükümetin Anayasa değişikliği planı" ile ilgili bir soru üzerine de Ağar, "hiç kimseyle uzlaşmadan, tartışmadan, konuşmadan, böyle bir sürpriz paket gibi Anayasa değişikliği çıkamayacağını" kaydetti. 
     Türkiye’nin bütün üretim sektörlerinin zorluk içinde olduğunu belirten Ağar, ülkede toplumsal iç çatışmayı tahrik eden bazı dış kaynaklı terör olaylarında da çok ciddi büyüme olduğuna dikkati çekti. 
     Ağar, Türkiye’nin bunun gibi bir çok acil meseleleri varken "yönetmelik değiştirir" gibi Anayasa değişikliği yapılamayacağını söyledi. 
     
</TEXT>
</DOC>
