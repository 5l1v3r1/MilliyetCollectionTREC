<DOC>
<DOCNO> 372396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/cemal.html </URL>
<DATE> 2005/08/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kürt sorunu 2 
</HEADLINE>
<TEXT>


Neden kızılıyor Başbakan Erdoğan'a .. Soruna adını koyduğu için, yani lafı eveleyip gevelemeden Kürt sorunu dediği için kızılıyor. Bir de, devletin geçmişteki 'hataları'nı bir Başbakan olarak ilgili kitlenin önünde itiraf ettiği için... 
Erdoğan'a kızanlara göre, Türkiye'de öteden beri Kürt değil, terör sorunu vardır kimlik sorunu yok, aş ve iş sorunu vardır. 
Eğer sen böyle düşünmüyorsan, hapı yuttun demektir. 
Kürt sözcüğünü ağzına alman, Kürt sorunu demen, hele bu açıdan devletin geçmiş yanlışlarından söz etmen affedilir bir davranış değildir onların gözünde. 
Kızılca kıyameti koparırlar. 
Vatan haini ilan edilirsin. 
Bir anda bölücü olursun. 
Adın 'şerefsiz'e çıkarılır. 
Öyle derler ama geçiniz 
Doğrusu, gerçeğin ipine sarılmaya devam etmektir. Çünkü, bu ülkenin ciddi sorunlarının başında Kürt sorunu gelir ve sorunun bugünlere taşınmasında Türkiye Cumhuriyeti Devleti'nin de yanlışları olmuştur. 
Hangi yanlışlar 
Kürtleri yok saydın. "Kürt yok, Türk var " dedin yıllar yılı. 
'Kürt dili'ni de yok saydın. Kamuya açık yerlerde konuşulmasını da yasakladın. Hatta bunun için yasalar çıkardın. 
Kürtçenin öğretilmesini de yasakladın. Kürtlerin yeni doğan çocuklarına Kürtçe isim koymalarına da izin vermedin. Nüfus k ğıtlarına kanun zoruyla Türkçe isimler de yazdın. Köylerin, kasabaların, yerleşim birimlerinin Kürtçe isimlerini de Türkçeye çevirdin. 
Kürtçe şarkı, türkü söylenmesini de yıllarca yasakladın. Kürtçe yayına da hiç izin vermedin. 
Hatta bir ara sarı, kırmızı, yeşil renklerini bile yasakladın insanların. Bu renklerin görüldüğü düğünlerin polis tarafından basıldığına bile tanık olundu. 
Özetle 
Devlet olarak Kürt kimliğini, kültürünü yok saydın, ink r ettin. 
Ama ne oldu 
Ne Kürt, ne Kürtçe, ne de Kürt kimliği yok oldu. 
Hepsi varlığını sürdürdü. 
Sorunu anlamak için büyük uzman ya da alim olmak da gerekmez. Bir uçağa atlayıp Diyarbakır'a gitmen, çarşıda esnafla sohbet etmen, kahvede oturup Kürt vatandaşlarla çay kahve içmen yeterli olabilir. 
Eğer bu zahmete katlanırsan, Kürt'ün de, Kürt dilinin de, Kürt kimliğinin de ne demek olduğunu, bu açılardan Kürt vatandaşların duyarlıklarının ne anlama geldiğini, tabii kendini bir an için onların yerine koyabilirsen, kolayca öğrenebilirsin. Kürt sorunu ne demek, hayatın içinde kavrarsın. 
Eğer bu zahmete de katlanamıyorsan, hiç olmazsa o zaman kendi kendine bazı sorular sor. 
De ki, bu topraklarda Cumhuriyet'in kuruluşundan beri irili ufaklı 28 Kürt isyanı olmuş, son yaşanan da "29'uncusu"ymuş Dokuzuncu Cumhurbaşkanı Demirel de öyle diyor , bir sorun yoksa bu yaşananlar nedir o zaman .. 
De ki, bir sorun yoksa, bunca yıl bunca kan ve gözyaşı neden döküldü o zaman .. 
De ki, bir sorun yoksa niye bunca yıl Kürtlerin dilini, edebiyatını, şarkısını, türküsünü yok saydık, kimliğini ink r ettik o zaman .. 
Eğer kendi kendine bu soruları da soramıyorsan, çek kuyruğunu gitsin. O zaman beynini birtakım klişeler esir almış demektir. Yani iflah olman çok zordur. Devekuşu gibi kafanı kuma sokup yaşamaya devam edebilirsin. 
Ama yine değişmez 
Konu, 'Kürt sorunu'dur. 
Konu, 'terör sorunu'dur. 
Aralarından bir çizgi geçen bu iki sorundan birincisinin çözümü, Başbakan Erdoğan'ın dediği gibi, daha çok demokrasi, daha çok vatandaşlık hukuku, daha çok refah, yani aş ve iştir. İkincisinin çözümü güvenlikle ilgilidir askeri nitelik taşır, polisiye nitelik taşır. 
Birinci yolda mesafe kaydetmek, ikinci yolda, yani terörle mücadelede bir yandan 'hedef küçültülmesi'ni sağlar, öte yandan içte ve dışta terörle mücadelenin 'demokratik meşruiyeti'ne katkıda bulunur. Yani mücadelenin haklılığı daha çok kabul görmeye başlar. 
Bu açılardan Başbakan Erdoğan ve yakın çevresi bugün için doğru yolda gözüküyor. 
Yarın ne olur Siyasal kararlılık ve iradesi nereye kadar gider Erdoğan'ın .. 
Başka sorular da var 
Daha çok demokrasi, daha çok hukuk, daha çok refah da olsa, sorun nereye kadar çözülür, nereye kadar çözülmez Terör nereye kadar biter, nereye kadar bitmez 
Üçüncü yazı yarın... 



</TEXT>
</DOC>
