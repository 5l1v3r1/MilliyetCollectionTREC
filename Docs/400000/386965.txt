<DOC>
<DOCNO> 386965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur04.html </URL>
<DATE> 2005/10/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ablasına özendi, dünya üçüncüsü oldu... 
</HEADLINE>
<TEXT>

     Kayseri'de uzakdoğu sporlarında birçok uluslararası başarıya imza atan ablası Hanife Altun'a özenerek spora başlayan genç, Rusya'da düzenlenen Kicboks Dünya Şampiyonası'nda üçüncü oldu. 
     Özel bir spor kulübü bünyesinde Uzakdoğu sporlarıyla uğraşan Mehmet Altun 18 , AA muhabirine yaptığı açıklamada, ablası Hanife Altun'un bu spor dallarında elde ettiği başarılara özenerek spora başlamaya karar verdiğini anlattı. 
     Kickboks, tekvando, karate, ve thai boks gibi Uzakdoğu sporlarında ablası kadar başarılı olmak istediğini ve bunun için çok çalıştığını ifade eden Altun, şunları söyledi 
     ''Ablam, uğraştığı spor dallarında birçok uluslararası başarı elde etti. Evimiz ve çalışmalarımızı sürdürdüğümüz spor salonu, ablamın kazandığı kupa ve madalyalarla dolu. Onun başarıları benim için ilham kaynağı oldu. Şu anda da en büyük destekçim ablam.'' Spora 1999'da başlayan Mehmet Altun, 2001'de tekvandoda dünya ikinciliği elde etti. Ayrıca kickboksta geçen yıl ve bu yıl, thai boksta 2003'te ve tekvandoda bu yıl Türkiye şampiyonu oldu. 
     Altun, son olarak 27 Eylül-2 Ekim tarihleri arasında Moskova'da düzenlenen Kickboks Dünya Şampiyonası'nda üçüncülük elde etti. 
     
     ABLASI MADALYAYA DOYMUYOR 
     Kardeşine her alanda destek veren Hanife Altun da 6 yıllık spor hayatına çok sayıda ulusal ve uluslararası başarı sığdırdı. 
     Kickboksda 3 kez, muay thaide 3 kez ve kung-fuda 2 kez Türkiye şampiyonluğu, tekvandoda 1 kez Türkiye üçüncülüğü elde eden Hanife Altun, uluslararası alanda ilk başarısını 2001 yılında Avusturya'da düzenlenen Kickboks Dünya Şampiyonası'nda ikinci olarak elde etti. 
     Kicboksda 2004'de İsviçre'de dünya şampiyonu muay thaide 2003'te Tayland'da dünya şampiyonu, 2004'de Çek Cumhuriyeti'nde Avrupa şampiyonu ve bu yıl Tayland'da dünya şampiyonu, geçen yıl Rusya'da düzenlenen Kung-fu Avrupa Şampiyonası'nda 1. olan Altun, 2 kez Avrupa ve 3 kez dünya şampiyonu oldu, ayrıca 3 spor dalında iki dünya ikinciliği, 2 dünya üçüncülüğü ve 2 dünya beşinciliği bulunuyor. 
     
</TEXT>
</DOC>
