<DOC>
<DOCNO> 387981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy09.html </URL>
<DATE> 2005/10/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"AKP'ye yakın bir işadamı tehdit edildi" 
</HEADLINE>
<TEXT>

     ANKARA Milliyet 

DYP Genel Başkanı Mehmet Ağar, AKP'ye yakın bir işadamının, can güvenliğinin tehdit edilmesi sonucu bazı kişilere para ödemek zorunda kaldığını öne sürdü. 
     DYP'nin eski milletvekillerinden Nazif Kurt'un, dün Anadolu Kulübü'nde verdiği iftar yemeğine katılan Ağar, yaptığı konuşmada, İstanbul'da yasa dışı çıkar gruplarının etkinliğini anlatırken ilginç bir iddiada bulundu. Ağar şunları söyledi "Hükümetin çok yakınında bulunan bir işadamı rica etti. 'Bir çay içebilirmiyiz' dedi. Gittik, oturduk, konuştuk. Bana, 'Hükümet yetkilileri ile yakınlığımı biliyorsunuz. Ben ciddi bir tehdit aldım. Bunu gereken yerlere yansıttım. Sonra çeşitli yerlere talimat verildi. Bir kısmı 'elimiz kolumuz bağlı, kanunun gücü yetmiyor' dedi. 4 - 5 gün sonra beni tehdit eden adamlar geldi. 'Bak' dedi, 'En büyüğüne kadar gittin, küçüklerine de gittin. 'Bak bizde buradayız. Canını almaya geldik' dediler. 'Parayı ver' dediler, verdim. Ben bir daha bu partiye oy vermem. Ve verdirirsem benden daha aşağılık kimse olmasın' dedi." 
     
     Nepotizmin eseri 
     Ağar, tehdit alan ve yasa dışı işlere para ödemek zorunda kalan bu işadamının kimliğini açıklamadı. Mevcut iktidar döneminde, İstanbul'daki güvenlik sorununun çok ciddi bir boyuta ulaştığını da kaydeden Ağar, şöyle devam etti "Türkiye ben yaptım oldu, hukuktan, eşitlikten nasibini almamış sadece kendi etraflarında korkunç bir nepotizmin eseri olmuş, eş-dost, yandaş, akraba, benden olan olmayan ayrımını en şiddetli yaparak, yeni zümreler oluşturma hedefi içinde olan bir iktidarı ibretle seyretmektedir." 
     
</TEXT>
</DOC>
