<DOC>
<DOCNO> 385307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur03.html </URL>
<DATE> 2005/10/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kızılay'dan deprem bölgesine yardım... 
</HEADLINE>
<TEXT>

     Türkiye Kızılay Derneği, Pakistan'daki depremin ardından bölgeye, gıda malzemesi, bebek maması, ceset torbası ile afet müdahale ve lojistik uzmanlarından oluşan 8 kişilik ekip gönderdi. 
     Kızılay'dan yapılan yazılı açıklamada, Kızılay'ın, depremin ardından Afet Operasyon Merkezi'nde oluşturulan kriz masasında gerekli hazırlıkları yaparak, bölgeye gönderilecek malzeme ve personel ile yardım çalışmalarını belirlediği belirtildi. 
     Açıklamada, Pakistan Kızılayı ile yapılan görüşmeler sonucunda, deprem bölgesine gıda malzemesi, bebek maması, ceset torbası ile afet müdahale ve lojistik uzmanlarından oluşan 8 kişilik ekip gönderilmesine karar verildiği kaydedildi. 
     Türk Kızılay ekibinin, beraberindeki malzeme ile bu sabah saat 08.15'te Etimesgut Askeri Havaalanı'ndan bölgeye hareket ettiği bildirilen açıklamada, ekibin TSİ ile 15.45'te İslamabad'da olmasının beklendiği ifade edildi. 
     Türk Kızılay ekibinin bölgede ihtiyaç tespiti yapacağı, lojistik ve psikososyal destekte bulunacağı belirtilen açıklamada, yardım operasyonunun, Pakistan Kızılayı ile işbirliği içinde yürütüleceği bildirildi. 
     Yapılacak ihtiyaç tespitinin ardından bölgeye gıda, ilaç, hijyen setleri gibi ek yardım malzemesi ve personel gönderilmesinin de gündeme geleceği ifade edilen açıklamada, Türk Kızılayı'nın, tüm hazırlıklarını yaptığı, bölgeden gelecek talepler doğrultusunda harekete geçmek üzere beklediği vurgulandı. 
     Açıklamada ayrıca, ''dost ve kardeş ülke Pakistan'ı'' zor günlerinde yalnız bırakmak istemeyenlerin, Türk Kızılayı'nın tüm bankalarda bulunan 2868 no'lu hesabına bağışta bulunabilecekleri veya GSM operatörlerinden 2868'e kısa mesaj atabilecekleri bildirildi. 
     
</TEXT>
</DOC>
