<DOC>
<DOCNO> 390105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun39.html </URL>
<DATE> 2005/10/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Şaron İran, BM'den çıkarılsın 
</HEADLINE>
<TEXT>

     İsrail, İran Cumhurbaşkanı Mahmud Ahmedinecad'ın ''İsrail'in haritadan silinmesi'' yönündeki sözlerine karşı, uluslararası alanda girişimlerde bulunacak. 
     İsrail Başbakanı Ariel Şaron, BM'deki İsrail Büyükelçisi Dani Gilerman'a, ''İran'ın uluslararası örgütten çıkarılması için harekete geçmesi'' talimatını verdi. 
     İsrail Başbakan Yardımcısı Şimon Peres de, Ahmedinecad'ın sözlerini ''soykırım'' olarak nitelendirdi. Peres, Başbakan Şaron ve Dışişleri Bakanı Silvan Şalom'a gönderdiği mektupta, ''Birleşmiş Milletler'in de üyesi olan bir devletin başı, soykırım çağrısı yapmıştır. Çağrısı, BM sözleşmesine aykırı ve insanlığa karşı bir suçtur'' ifadelerini kullandı. 
     Peres, İran Cumhurbaşkanı'nın sözlerinin, nükleer silahları geliştirme çabaları ve uzun menzilli füzelere sahip olmaları ışığında, ''sadece bir tehlikenin altını çizmek'' bakımından önemli olduğunu kaydetti. 
     İsrail Dışişleri Bakanlığı'nda da Ahmedinecad'ın sözlerinin değerlendirildiği bir toplantı yapıldı. Dışişleri Bakanlığı genel müdürlerinden Ron Prosor başkanlığında yapılan toplantıda, İsrail'in yabancı ülkelerdeki büyükelçilerinin, bulundukları ülkelerin dışişleri bakanlıkları nezdinde, İran'a karşı harekete geçmeleri yönünde karar alındı. 
     
</TEXT>
</DOC>
