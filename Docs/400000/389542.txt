<DOC>
<DOCNO> 389542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy21.html </URL>
<DATE> 2005/10/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gül Kıbrıs'ta kapsamlı çözüm için adım atma zamanıdır 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Kıbrıs konusunda kapsamlı bir çözüm için adım atma zamanı olduğunu söyledi. 
     Gül ve ABD ziyareti öncesinde istişarelerde bulunmak üzere Ankara’ya gelen KKTC Cumhurbaşkanı Mehmet Ali Talat, Başbakanlık’ta yaklaşık iki saat süren görüşmelerinin ardından basın toplantısı yaptılar. 
     Abdullah Gül, Talat’ın ABD Dışişleri Bakanı Condoleezza Rice’ın daveti üzerine ABD’ye gideceğini belirterek, Talat’ın bundan önce ABD’nin eski Dışişleri Bakanı Colin Powell, Rusya Dışişleri Bakanı Sergey Lavrov, İngiltere Dışişleri Bakanı Jack Straw ve Avrupa Parlamentosu Başkanı Jose Manuel Barosso ile görüşmüş olduğunu hatırlattı. 
     "Bu ziyaret önemli bir ziyarettir, ümit ederiz önemli gelişmeler olacaktır" diyen Gül, Kıbrıs Türk tarafının adada kapsamlı bir çözüme ulaşılması için elinden geleni yaptığını kaydetti. 
     Gül, Güney Kıbrıs Rum Yönetimi’nin Annan Planını referandumda reddetmesiyle önemli bir fırsatın kaçırıldığına da işaret ederek, "Şimdi kapsamlı çözüm için yeni adımlar atma zamanıdır" diye konuştu. 
     BM Genel Sekreteri’nin bu yöndeki adımlarının BM ve AB üyeleri tarafından desteklenmesi gerektiğini ifade eden Gül, "Yoksa bu konu kronik bir problem olarak durmaya devam edecektir ve birçok stratejik konuları gölgeleyen bir husus olacaktır. Ümit ediyoruz ki Sayın Cumhurbaşkanı’nın ziyareti bu konuda önemli adımların atılmasına vesile olacaktır" dedi. 
     
</TEXT>
</DOC>
