<DOC>
<DOCNO> 353888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/ayas.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolesterolü düzenli egzersizle düşürün 
</HEADLINE>
<TEXT>


Kolesterolünüz yüksekse sağlığınız tehdit altında... Bu durumdan kurtulmak için yapacağınız ilk şey, düzenli egzersize başlamak. Günde 1-2 kadeh kırmızı şarap da size yardımcı olacaktır 

TAYLAN KÜMELİ bir kibrit kutusu lezzet 

Kolesterol, yaşam için gerekli olan mum kıvamında yağımsı bir maddedir. Beyin, sinirler, kalp, bağırsaklar, kaslar ve karaciğer başta olmak üzere tüm vücutta yaygın olarak bulunur. 
Vücut, kolesterolü kullanarak hormon kortizon, seks hormonu , D vitamini ve yağları sindiren safra asitlerini üretir. Bu işlemler için kanda çok az miktarda kolesterol bulunması yeterlidir. Kanda fazla miktarda kolesterol varsa, bu damarlarda birikir sertleşme ve daralmaya yol açar. Kolesterol, hangi organın damarında birikirse o organa ait hastalıklar ortaya çıkar. 

Yükselmesi tehlikeli 
Kolesterol ile protein birleşimine lipoprotein adı verilir. HDL, LDL, VLDL gibi çeşitleri vardır. LDL düşük yoğunluklu lipoprotein genelde kolesterol içerir. Buna karşın HDL yüksek yoğunluklu lipoprotein , dokulardaki fazla kolesterolü atılmak için karaciğere gönderir. Bu yüzden iyi kolesterol adıyla bilinir. VLDL çok düşük yoğunluklu protein ise trigliserid taşır. Trigliserid de kolesterol gibi kanda çözünen bir yağdır. Alkoliklerde, obezlerde, böbrek hastalığı ve diabetiklerde trigliserit düzeyi genelde yüksektir. Kanda kolesterol ve LDL kolesterolün yüksek olması, hasta için risk taşır. HDL kolesterolün düşük olması da bir risktir. Bu riske sahip hastalarda, kalp krizi, felç, damar tıkanması, böbrek yetmezliği gibi hastalıkların ortaya çıkma olasılığı daha fazladır. 

İşte risk faktörleri 
GENLER Kalıtım, kolesterol seviyeleri üzerinde önemli bir etkendir. Ailede erken yaşlarda geçirilmiş kalp krizi veya kalp krizine bağlı ölüm öyküsü varsa yüksek kolesterol riski artar. 
YAĞLI YİYECEKLER Yağlı yiyecekleri fazla tüketiyorsanız kanınızdaki LDL seviyeleri yükselecektir. Kolesterol hayvansal gıdalarda ve hazır gıdalarda bol miktarda bulunur. 
HAREKETSİZ YAŞAM TARZI Fiziksel aktivitesi az olan kişilerde HDL düşük, LDL yüksektir ve koroner arterlerde plaklar oluşmaktadır. 
AŞIRI KİLO Şişman kişilerin kanlarında kolesterol ve trigliserid miktarları oldukça yüksektir. Bu da arterlerde plak oluşumunu garantiler. 
SİGARA Sigara içenlerin arterlerinin iç duvarlarının yüzeylerinde düzensizlikler oluşur ve bu düzensiz yüzey daha çok yağ tutar. Sigara içenlerde HDL miktarları yüzde 15 azalır. 
AŞIRI ALKOL TÜKETİMİ Ilımlı miktarlarda tüketilen alkolün özellikle günde 1 - 2 bardak kırmızı şarap yararı, aşırı miktarlarda tüketilen alkolün ise zararı vardır. Kolesterol ve trigliserid düzeylerini yükseltir. 
YAŞLANMA Yaşla beraber kolesterol düzeylerinde artış görülür. 
CİNSİYET Erkeklerde 45 yaş ve üzerinde yüksek LDL düzeyleri görülme sıklığı artar. Kadınlarda ise menapozu izleyen dönemlerde artış görülür. 
UZUN SÜRELİ HASTALIKLAR Çalışmalar diabet, böbrek hastalıkları, karaciğer hastalıkları ve hipotiroidizmin kandaki lipoprotein dengesini değiştirdiğini göstermiştir. 
YÜKSEK KAN BASINCI Hipertansiyon Damar yapılarında değişiklikler oluşmuştur ve risk artmıştır. 

Ne yapmak lazım 

Düzenli egzersiz, iyi huylu kolesterolü yükseltir ve kötü huylu kolesterolü azaltır. Haftada en az 3, tercihen 5 kez, 30 - 45 dakika süre ile yürüyüş, koşu, yüzme, bisiklete binme gibi sporlar yapılmalıdır. Sigara kesinlikle bırakılmalıdır. 
Alkol de HDL kolesterolü yükseltir. Ancak izin verilen etil alkol miktarı, erkeklerde günde 30 ml, kadınlarda günde 15 ml'dir. 30 ml etil alkol, 720 ml bira, 300 ml şarap, 60 ml 100 derece viski ve 60 ml rakıda bulunur. 
Kolesterolü dengelemek için katı yağlar yerine sıvı yağ kullanılmalı sebze, meyve ve hububata ağırlık verilmelidir. Ayrıca kızartma ve kırmızı etten kaçınmak gerekir. 

Haftanın besini 
YABANMERSİNİ 
C ve A vitamini yönünden zengin olan yabanmersini, gözün ışığa duyarlılığını artırır, gözün değişen ışık kaynaklarına adaptasyonunu sağlar ve gece şartlarında görüşü kuvvetlendirir. Ayrıca kabızlık ve mide bulantısını önler, adet kanamalarını düzenler, damar sertliğine neden olan kan hücrelerinin atardamar duvarlarına yapışmasını engeller, damar sertliğinden korur, cildi besler, kan şekerini düşürür ve kanseri önler. 


</TEXT>
</DOC>
