<DOC>
<DOCNO> 355421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy05.html </URL>
<DATE> 2005/06/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gül'den Türk dostu Edward Taşçı'nın ailesine başsağlığı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, çarşamba günü hayatını kaybeden Ermeni asıllı Türk dostu Edward Taşçı'nın eşi Mary Taşçı'ya başsağlığı mesajı gönderdi. 
     Gül, mesajında, Edward Taşçı'nın Türk ve Ermeni halklarının birbirlerini daha iyi anlamasına yönelik önemli katkılarının daima hatırlanacağını belirtti. 
     Taşçı'nın cesaretinin ve davasına bağlılığının Türk asıllı Amerikalılar için esin kaynağı olduğunu kaydeden Gül, onun Türk-Amerikan ilişkilerinin güçlendirilmesine ve Türk asıllı Amerikalılarca kurulan derneklerin çalışmalarına katkılarının da sevgiyle anılacağını ifade etti. 
     Ömrü boyunca Ermeni soykırımı iddialarına karşı Türklerin yanında yer alan Edward Taşçı, mart ayından bu yana yoğun bakımda bulunduğu New York'taki hastanede çarşamba günü hayatını kaybetmişti. 
     Son 20 yıldır Türk-Amerikan Dernekleri Federasyonu'nun TADF halkla ilişkilerinden sorumlu olan Taşçı, Osmanlı Ermenisi bir anne-babanın oğlu olarak Amerika'da dünyaya geldi. Bütün yaşamı Amerika'da geçmesine rağmen, kendi gayretleriyle Türkçe öğrenen Taşçı, ''vatanım'' dediği Türkiye ve Türk kültürü sevgisiyle tanınıyor. 
     
</TEXT>
</DOC>
