<DOC>
<DOCNO> 397661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy17.html </URL>
<DATE> 2005/11/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Arınç TSK'nın disiplinini bozmaya yönelik yorumlara üzülüyorum 
</HEADLINE>
<TEXT>

     TBMM Başkanı Bülent Arınç, "Türkiye ne zaman ayağa kalmak istese, ne zaman güçlense, halkıyla bütünleşse, ekonomik ve toplumsal kalkınma dönemine girse, terör ve benzeri olayların Türkiye’nin huzurunu kaçırmak, ülkenin bütünlüğünü sorgulamak ve kurumların yerinden oynamasını temin etmek için kullanılabildiğini" belirterek, "Türkiye’nin ileriye gitmesini önleme yolunda önümüze çıkan bu engellerin süratle bertaraf edilmesini istiyoruz" dedi. 
     Arınç, 5. Avrupa-Akdeniz Parlamento Başkanları Toplantısı için İspanya’ya hareketinden önce Atatürk Havalimanı Devlet Konukevi’nde basın toplantısı düzenledi. 
     Basın mensuplarının Hakkari, Şemdinli ve Yüksekova’da meydana gelen olayları araştırmak üzere Meclis Araştırma Komisyonu kurulmasıyla ilgili sorusunu yanıtlayan Arınç, "Bu daha önce açıklamadığımız düşüncelere uygun bir gelişmedir" diye konuştu. 
     Komisyonda AK Parti’den 8, CHP’den 3 ve Anavatan Partisi’nden de 1 üyenin görev yapacağını ifade eden Arınç, şöyle devam etti 
     "İnanıyorum ki, partiler adaylarını bildirdiklerinde Araştırma Komisyonu bir an önce kurulacak, görev taksimini yapacak ve ondan sonra yasal süresi içinde incelemelerini tamamlayarak meclisimize bu konuda raporunu sunmuş olacaktır. Meclisimizin bu olaya el koyması ve 3 partiden temsilcilerin komisyonda görev yapmasını meclisimiz açısından önemsiyorum. 
     Geçmişte de bu ve buna benzer olaylarla ilgili olarak araştırma komisyonları görev yapmıştı. Bugün bile bazı hadiseleri yorumlamak ihtiyacı duyanlar, geçmişte yapılan bu komisyon çalışmalarına temas etmektedirler. Bu da meclisin el koyduğu bir meselede olumlu sonuçlara ulaştığını ve Türkiye’de 70 milyon insanımızı ilgilendiren konularda halkla meclisin bütünleştiğini göstermektedir. 
     Dileriz ki, dünkü görüşmeler sırasında da görüldüğü üzere bütün siyasi partilerin üzerinde hassasiyet gösterdiği ve olayın araştırılacağı, sonuna kadar gidileceği, bütün sorumlular hakkında gerekli yasal işlemlerin yapılacağı, varsa kirli ilişkilerin su yüzüne çıkarılacağı konusundaki teminatlar gerçekleşmiş olsun. Biz bunları gerçekten bir teminat olarak kabul ediyoruz. Ve halkımızın bu konuda mutmain inanmış olmasını, gelişmeler sonunda gerçekten bu tür ilişkilerin varlığının artık Türkiye’de söz konusu olmamasını diliyoruz." 
     
     SUNİ GÜNDEM MADDELERİ 

     Arınç, geçmiş tecrübelerin de gösterdiği gibi Türkiye ne zaman ayağa kalmak istese, ne zaman güçlense, halkıyla bütünleşse, ekonomik ve toplumsal kalkınma dönemine girse, terör ve benzeri olayların, Türkiye’nin huzurunu kaçırmak, Türkiye’nin bütünlüğünü sorgulamak ve kurumların yerinden oynamasını temin etmek için kullanılabildiğini söyledi. 
     Bu olayların gelişigüzel olaylar olmadıklarını kaydeden Arınç, "Türkiye’nin ileriye gitmesini önleme yolunda önümüze çıkan bu engellerin süratle bertaraf edilmesini istiyoruz" dedi. 
     Geçmişte bu tür olayların üzerlerinin örtülebilmesi, bu tür olaylardan dikkatlerin başka taraflara çevrilmesi konusunda birtakım senaryoların yaşandığına dikkat çeken Arınç, şöyle devam etti 
     "Mesela bekliyor ve neyle karşılaşacağımızı doğrusu merak ediyorum. Bu olayla ilgili olarak tüm kamuoyunun dikkati Meclis Araştırma Komisyonu ile birlikte bölgede cereyan eden bu olaylar üzerine çevrilmişken acaba suni gündem maddeleriyle Türkiye’de başka açılara dikkatler çekilecek ve bu meseleler sulandırılmış olacak mıdır 
     Mesela bunlardan birisi, irtaca olayları veya irticaya giden yolda birtakım küçük hadiselerin büyütülmesi olabilir. Birkaç haftadan bu yana bazı gazetelerimizin manşetlerinde bu tür yapay gündem maddeleriyle kamuoyunun meşgul edildiğini ve dikkatlerin başka yönlere kaydırılmak istendiğini üzüntüyle görüyorum. 
     Türkiye, geçmiş siyasi tarihinde ve özellikle yakın tarihte bu tür toplumsal olayların en hassas olduğu olaylarda, başka konularda tartışma yapılmasını hep karşısında bulmuştur. Diliyorum bu sefer böyle olmasın. Masum halkın isteklerini birtakım suçlamalarla büyütülerek, köpürtülerek gazete ve medya gündemlerine taşınması bütün kurumların bunlarla meşgul edilmesini ilginç bir gelişme olarak görüyoruz. Bu geçmişte de olmuştur. Bugün de bu konuda eski görevlerini yerine getirmeye çalışanlar vardır. Kurumları, kuruluşları meşgul edecek birtakım suni yapay gündemlere ihtiyacımız yoktur." 
     
     SİLAHLI KUVVETLERE YÖNELİK YAYINLAR 

     Son günlerde Türk Silahlı Kuvvetleri’nin üst kademelerine yönelik birtakım yayınların yapıldığını da ifade eden Arınç, "Üst kademede TSK’nın geleneksel en büyük gücü olan disiplini bozmaya yönelik birtakım abartılı haberlerin, birtakım abartılı yorumların gündeme oturtulmak istendiğini üzüntüyle görüyorum" diye konuştu. 
     "Kahraman Türk Silahlı Kuvvetleri"nin Anayasa ve yasalarda kendisine verilmiş görevi en iyi şekilde yerine getirmeye çalıştığını anlatan Arınç, şunları söyledi 
     "Silahlı Kuvvetlerimizin üst kademesinde birbirlerine arkadaşlık ve dostluk bağlarının yanında Cumhuriyet ilkeleri ve rejim konusunda birbirinden farklı düşünmeyen, birbirinden kıymetli insanların arasına nifak koymaya çalışanların çok kötü bir şey yaptığını düşünüyorum. 
     Şüphesiz bu konularda çok daha hassas olmalıyız. Eskiden beri konuşulan şeylerden birisi de 3-4 tane camianın içerisine siyaset sokulmaması konusudur. Bunlardan birisi de şüphesiz TSK’dir. Bu Silahlı Kuvvetlerimizde görev değişikliğinin nasıl yapılacağı, hangi kademelerden geçileceği ve kendi içerisindeki hiyerarşik konumun nasıl muhafaza edileceği bellidir. Ve bugüne kadar bu kurallar hiçbir zaman şaşmamıştır. Dolayısıyla doğrudan doğruya bazı kişileri hedef almak suretiyle bu birliği, beraberliği, bağlılığı bozmaya yönelik yayınları hem kınıyor, hem de endişe ile karşılıyorum. Lütfen bunlardan vazgeçilsin. 
     Türkiye dostuyla, kardeşliğiyle, 70 milyonun bütünlüğü ile ilerlemek, güçlenmek, hukuk ve demokrasi standardını yükseltmek ve geçmişte yapılan ihmalleri bir an önce bir tarafa bırakıp, gerçekten çok büyük, çok güçlü bir devlet olmak istiyor. Araştırma komisyonumuzun süratle işe başlayacağı ve kendilerine Anayasa ve iç tüzükte tanınan yetkileri sonuna kadar kullanma konusunda imkanlar verileceğini söyleyebilirim. Arkadaşlarımızın çalışmalarına da her zaman yardımcı olacağımızı ifade ediyorum." 
     
     MECLİS İÇ TÜZÜĞÜNDE DEĞİŞİKLİK 

     Önümüzdeki günlerde TBMM iç tüzüğünün kapsamlı olarak değiştirilmesinin gündeme geleceğini ifade eden Bülent Arınç, İspanya dönüşünde siyasi parti genel başkanlarını ziyaret ederek yeni iç tüzüğü bilgilerine sunacağını ve görüşlerini alacağını söyledi. 
     İç tüzükteki değişikliklerden birinin de Meclis Araştırma Komisyonlarının daha fonksiyonel hale getirilmesi olduğunu vurgulayan Arınç, "Komisyonlar sadece olayları tespit etmekle kalmayacaktır. Bu tespitlerin yerine getirilmesi gereken konularda, yürütmeye düşen görevler konusunda neler yapılacağını da ayrıca meclis olarak takip etme imkanına kavuşacağız" dedi. 
     
</TEXT>
</DOC>
