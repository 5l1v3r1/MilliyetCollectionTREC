<DOC>
<DOCNO> 367678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur17.html </URL>
<DATE> 2005/08/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şehit cenazesinde konuşan Binbaşı herkesi ağlattı 
</HEADLINE>
<TEXT>

     
     Serdar ÖZGÜR KARAMAN Konya , DHA 

     
HAKKARİ Şemdinli'deki İlçe Jandarma Komutanlığı'na yönelik PKK teröristleri tarafından dün düzenlenen bombalı saldırıda şehit düşen Jandarma Kıdemli Uzman Çavuş 27 yaşındaki Durmuş Ali Uzun, memleketi Karaman'da gözyaşlarıyla toprağa verildi. Şehit Uzun'un cenaze töreninde konuşan Jandarma Binbaşı Özcan Çam'ın, Yumruklarımız sıkılmış, dişlerimiz kenetlenmiş, ağlamıyoruz. Başımız dik, anlımız açık. Zira şehitlik bizim için en büyük vuslattır. Teröristler kendi döktükleri kanda boğularak can vereceklerdir'' sözleriyle törene katılan herkesi ağlattı. 
     Şemdinli Jandarma Komutanlığı'nın arkasındaki askeri personelin kaldığı misafirhanenin bulunduğu sokakta düzenlenen bombalı soldarıda şehit düşen 5 askerden Jandarma Kıdemli Uzman Çavuş Durmuş Ali Uzun'un cenazesine Karaman Valisi Hasan Basri Güzeloğlu, Jandarma Komutanı Kıdemli Albay Mehmet Keser, İl Emniyet Müdürü Salim Akça, Belediye Başkanı Ali Kantürk, AKP Milletvekili Mevlüt Akgün, Yüksel Çavuşoğlu, CHP Konya Milletvekili Nezir Büyükcengiz, şehidin annesi Şerife Uzun'un ve 2 kardeşinin yanı sıra, yaklaşık 5 bin kişi katıldı. 
     Şehit Uzman Çavuş Uzun'un cenazesi, tören için gelen kalabalığın Askerlik Şubesi karşısındaki küçük meydana sığmaması nedeniyle, belediye binasının da bulunduğu Muammer Aksoy Meydanı'ndaki musalla taşına taşındı. Binlerce kişi cenazenin getirilişi sırasında teröre lanet okudu. Hakkını helal et şehidim’ yazılı pankartlar açılırken, Kahrolsun PKK, vur vur inlesin Apo piçi dinlesin, kahrolsun terör’ diye sloganlar atıldı. 
     Meydanda düzenlenen törende saygı duruşunun ardından İstiklal Marşı okundu. Burada konuşan Karaman İl Jandarma Komutanlığı'nda görevli Binbaşı Özcan Çam, teröristlerin kendi döktükleri kanın içinde boğulacaklarını söyleyerek, Yumruklarımız sıkılmış, dişlerimiz kenetlenmiş, ağlamıyoruz. Başımız dik, anlamız açık. Zira şehitlik bizim için en büyük vuslattır. Teröristler kendi döktükleri kanın içinde boğularak can vereceklerdir'' sözleri, törene katılanları ağlattı. 
     Müftü Mehmet Özlen cenaze namazını kıldıracağı sırada binlerce kişi hep bir ağızdan slogan attı. Kalabalığa sakin olmaları çağrısında bulunan Müftü Özlen, daha sonra cenaze namazına geçebildi. Namazın ardından omuzlara alınan Şehit Kıdemli Uzman Çavuş Uzun'un tabutu, Karaman Şehir Mezarlığı'nda toprağa verildi. 
     Şehit Uzun'un anne ve kardeşleri cenaze töreninde gözyaşlarını tutamadı. Geçen yıl babasını kalp krizinden kaybettiği anlaşılan Şehit Uzun'un annesi Şerife Uzun ile kardeşleri Fatma ve Ufuk Uzun yaşlı gözlerle törenin sona ermesini bekledi. 
     En büyük acı 
     Hakkari’nin Şemdinli İlçesi’nde teröristlerin bombalı saldırısı sonucu şehit olan Uzman Çavuş Evren Ayyarkın için Kocatepe Camiii’nde askeri tören düzenlendi. 
     Şehit Uzman Çavuş Ayyarkın’ın cenazesi, Cebeci Askeri Şehitliği’nde toprağa verildi. 
     Kocatepe Camii’ndeki törene, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, Kara Kuvvetleri Komutanı Orgeneral Yaşar Büyükanıt, Genelkurmay 2. Başkanı Orgeneral İlker Başbuğ, EDOK Komutanı Orgeneral İsmail Koçman, Kara Kuvvetleri Komutanlığı Kurmay Başkanı Orgeneral Fethi Tuncel, generaller, Ankara Emniyet Müdürü Ercüment Yılmaz, Emniyet Genel Müdürlüğü Sosyal Hizmetler Daire Başkanı Özkan Elgin, üst rütbeli subaylar, ailesi ve yakınları katıldı. 
     Törende, şehit Uzman Çavuş Evren Ayyarkın’ın 9 Temmuz 2005 tarihinde evlendiği eşi Gülse Ayyarkın, fenalık geçirerek sık sık bayıldı. 
     Şehit’in annesi Suzan Ayyarkın, "Ben ona Kenan Evren’den dolayı o adı vermiştim. Ağlamıyorum, çünkü şehitler ölmez" diyerek oğlunun fotoğrafını sürekli elinde taşıdı. 
     Şehitin yakınları sık sık fenalık geçirdiği için askeri personel, cenaze töreni sırasında annesi, kız kardeşi ve 28 günlük eşine sakinleştirici iğne vurdu. 
     Kara Kuvvetleri Komutanı Orgeneral Yaşar Büyükanıt’ın aileye taziye dilekleri sırasında şehidin bir yakını, "Paşam senin emrine birini daha gönderiyorum, gerekirse biz de geliriz" derken bir başka yakını ise "Bu iş daha ne kadar sürecek, biz bu teröristler için kaç şehit daha vereceğiz" dedi. 
     Dışişleri Bakanı ve Başbakan Yardımcısı Abdullah Gül’ün taziye dilekleri sırasında şehidin yakınları, çıkarılan yasaların PKK ve terörist kimlikli insan hakları savunucularına destek verdiğini söylediler. Uzman Çavuş Evren Ayyarkın'ın babası Mustafa Ayyarkın, Abdullah Gül'e sarılarak ağladı. Bir şehit yakını da "Biz 600 yıl Osmanlı’yı yönetenlerin torunlarıyız, yönetemiyorsanız bırakın biz yönetelim" diye tepki gösterdi. 
     Cenaze namazının kılınmasının ardından askerler tarafından taşınan tabutun ardından yürüyen şehit yakınları ve öğle namazı için camiye gelen bir grup vatandaş, "Şehitler ölmez vatan bölünmez", "Kahrolsun PKK", "Kahrolsun Amerika" diye slogan attılar. 
     Cenaze top arabasına konulduktan sonra, askeri kortej ve cenazeye katılanlar, bando eşliğinde top arabasının ardından yürüdüler. 
     Tabutun cenaze arabasına konulması sırasında da terör örgütü PKK aleyhine sloganlar atıldı. 
     Şehit Uzman Çavuş Evren Ayyarkın’ın cenazesi, Cebeci Askeri Şehitliği’nde toprağa verildi. 
     Şehit ağabeyin tabutundan kopmak istemediler 
     
     Turaç TOP İZMİR, DHA 


     HAKKARİ Şemdinli İlçe Jandarma Komutanlığı'na yapılan bombalı saldırıda şehit olan Jandarma Er 23 yaşındaki Ramazan Çakar, İzmir'de düzenlenen askeri törenle son yolculuğuna uğurlandı. Şehit Jandarma Er Çakar'ın tabutu törene katılan Kore gazileri tarafından da omuzlarda taşınırken, gözü yaşlı kardeşleri, arkasından tutundukları cenaze aracının uzun süre peşinden koşup bırakmak istemedi. 
     Terhisine üç gün kala Şemninli Jandarma Komutanlığı'nın arkasındaki misafirhanenin önünden geçen sokaktaki bombalı saldırıda şehit düşen Jandarma Er Ramazan Çakar için Karşıyaka İlçesi'ndeki Bostanlı Beşikçioğlu Camii'nde, öğlen namazının ardından askeri tören düzenlendi. 
     Törene, başta İzmir Valisi Oğuz Kağan Köksal olmak üzere Büyükşehir Belediyesi Başkan Vekili Yusuf Ali Karaman, Güney Deniz Saha Komutanı Oramiral Lütfi Sancar, CHP İzmir milletvekili Ali Rıza Bodur, üst düzey askeri yetkililer, kore gazileri, şehidin babası İkram, annesi İpek ve 6 kardeşiyle yakınları katıldı. 
     Törende Çakar ailesi gözyaşlarına boğulurken, Vali Köksal ve komutanlar tarafından teselli edilmeye çalışıldı. Cenaze namazının ardından Şehit Jandarma Er Çakar'ın bayrağa sarılı tabutu, tekbir getirilerek omuzlara alındı. Törene katılan Kore gazileri de tabutu omuzlarında taşıyıp ailenin acısına ortak olmaya çalıştı. 
     Tören mangası tarafından bir süre omuzlarda taşınan Şehit Jandarma Er Çakar'ın cenazesi daha sonra top arabasına konuldu. Saygı geçişi sırasında Abdullah Çakar kardeşinin fotoğrafını taşıdı. Çakar'ın tabutu Kadifekale Şehitliği'ne götürülmek üzere cenaze aracına konuldu. 
     Bu sırada gözyaşlarına boğulan Çakar'ın 14 yaşındaki kardeşi Barış Çakar ve diğer kardeşleriyle akrabaları, arkasından tutundukları cenaze aracının uzun süre peşinden koşup bırakmak istemedi. Şehit Jandarma Er Çakar'ın acılı yakınları, askerler tarafından güçlükle sakinleştirildi. Şehit Jandarma Er Çakar törenin ardından Kadifekale Şehitliği'nde toprağa verildi. 
     
     -ŞEHİT JANDARMA UZMAN ÇAVUŞ DURSUN ÇETİN, TOPRAĞA VERİLDİ 

     
     AA 



     Hakkari'nin Şemdinli İlçesi'nde meydana gelen patlamada şehit olan Jandarma Uzman Çavuş Dursun Çetin, Aksaray'da düzenlenen törenle toprağa verildi. 
     Şehit Jandarma Uzman Çavuş Dursun Çetin için, Aksaray'ın merkeze bağlı Yeşiltepe Beldesi'nde cenaze töreni düzenlendi. Yeşiltepe Merkez Camii'nin avlusuna getirilen Şehit Çetin'in cenazesi, kılınan namazın ardından, belde mezarlığına kadar törene katılanların omuzlarında taşındı. 
     Törene katılan çok sayıda vatandaş, terör örgütü PKK'yı lanetleyen sloganlar attı. Şehit Uzman Çavuş Dursun Çetin'in babası Ataullah, annesi Fadime, eşi Serpil ve bazı yakınları, törende sinir krizleri geçirdi. Şehit Çetin'in 5 yaşındaki kızı İrem'in ise güçlükle ayakta duran annesinin elini tören boyunca bırakmaması, çevrede bulunanları duygulandırdı. 
     Cenaze törenine, şehit Çetin'in ailesi ve yakınlarının yanı sıra Aksaray Valisi Hüseyin Avni Coş, Belediye Başkanı Nevzat Palta, AK Parti Aksaray milletvekilleri Ahmet Yaşar, Ali Rıza Alaboyun, Ruhi Açıkgöz, Jandarma Kurmay Yarbay Ertan Altınoluk, Aksaray Emniyet Müdürü Nihat Dündar ve vatandaşlar katıldı. 
     TERÖR ÖRGÜTÜNE LANET YAĞDI 
     Hakkari’nin Şemdinli İlçesi’nde teröristlerce konulan bombanın patlaması sonucu şehit olan Jandarma Er Hilmi Kağan Kayabaşı’nın cenazesi Çankırı’nın Çerkeş İlçesi’nde toprağa verildi. 
     Çerkeş Çarşı Camisi’nde düzenlenen törene, şehit erin babası Saffet, annesi Güldane Kayabaşı, yakınları, Çankırı Vali Yardımcısı Mehmet Büyüktaş, Çankırı Garnizon Komutanı Jandarma Albay Celal Coşkun, Çerkeş Kaymakamı Adem Esen, Çerkeş Belediye Başkanı Mehmet Kiraz ile çok sayıda vatandaş katıldı. 
     Törene katılan vatandaşlar terör örgütü PKK aleyhine çeşitli sloganlar atarken, şehit Kayabaşı’nın anne ve babası tabuta sarılarak ağladı. 
     Şehit er Kayabaşı’nın cenazesi daha sonra Çarşı Camisi’nde kılınan cenaze namazının ardından ilçeye bağlı Gelikovacık Köyü’ndeki aile mezarlığına defnedildi. 
     Şemdinli şehir merkezinde önceki gece İlçe Jandarma Komutanlığı ihata duvarı ile bölgede görev yapan personelin kaldığı misafirhanenin arasından geçen ilçenin işlek sokağına konulan bombanın patlaması sonucu 5 asker şehit olmuş, 7 asker de yaralanmıştı. 
     
</TEXT>
</DOC>
