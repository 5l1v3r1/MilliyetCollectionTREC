<DOC>
<DOCNO> 362935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/axspo02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Problem çözüldü 
</HEADLINE>
<TEXT>


Futbol Federasyonu Başkanı Bıçakcı, Fenerbahçe, Galatasaray ve Beşiktaş başkanlarıyla dün yaptığı toplantıda havuz kriterleri konusunda uzlaşmaya vardı. 4 büyüklere 2008'e kadar alacakları ücrette azalma olmayacağı garantisi verildi 

CEMAL ERSEN 


Naklen yayın kriterlerinin değiştirilmesiyle ilgili yaklaşık 2 aydır süren tartışma dün Futbol Federasyonu Başkanı Levent Bıçakcı'nın üç büyük kulüp başkanıyla yaptığı görüşme sonunda uzlaşmayla sonuçlandı. 
Başkan Bıçakcı, Fenerbahçe, Galatasaray, Beşiktaş kulüp başkanlarıyla yaklaşık beş saat süren temasları sonunda ortaya çıkan yeni paylaşımı bugünkü yönetim kurulu toplantısında gündeme getirecek ve büyük bir olasılıkla kriz sona erecek. 
Dört büyük kulübe 2008 yılına kadar havuz gelirlerinde herhangi bir azalma olmayacağı garantisi veren Levent Bıçakcı, performansa göre yapılacak dağıtım kriterleri sonunda 14 Anadolu kulübünün de zarara uğramayacağını ifade etti. 
Federasyon başkanı, "Bugün zorlu ama mutlu sonuçlanan bir trafik yaşadık. Havuz gelirlerinin dağılımı konusunda dört kulüp başkanıyla anlaşmaya vardık. Yarın bugün kriterleri yönetim kurulumuzda görüşüp gerekli açıklamayı yapacağız" diye konuştu. 
Türkiye Kupası ve Süper Lig'in isim haklarının Digitürk'e yapılan anlaşma gereği satışından elde edilecek yaklaşık 21 milyon dolarlık ek gelirle birlikte yaklaşık 152 milyon YTL'lik bir yayın pastası oluşturmayı hedefleyen federasyon, bu gelirin yüzde 49'unu katılım payı olarak dağıtacak. Bu dilimin yüzde 35'i, 18 kulübe dayanışma payı adı altında eşit olarak verilirken, yüzde 14'ü şampiyon olan dört kulübe dağıtılacak. 
Geri kalan yüzde 51'lik bölümün yüzde 44'ü ligde alınacak puana, yani performansa göre, yüzde 7'si ise sezon sonunda ilk altıya girecek takımlar tarafından alınacak. Yeni kriterler bugün federasyon tarafından kamuoyuna resmen açıklanacak. 


</TEXT>
</DOC>
