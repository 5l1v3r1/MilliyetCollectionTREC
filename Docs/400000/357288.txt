<DOC>
<DOCNO> 357288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun25.html </URL>
<DATE> 2005/07/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sarkozy’nin eşi Cecilia ’aşk tatili’nden döndü 
</HEADLINE>
<TEXT>

     SAADET ORUÇ Paris DHA 

FRANSA’nın en popüler ve en çok konuşulan siyasetçisi olan, Türkiye karşıtı UMP Başkanı ve İçişleri Bakanı Nicholas Sarkozy’nin eşi Cecilia Sarkozy, uğruna eşini terk ettiği Richard Attias ile çıktığı aşk gezisi’nden döndü. Le Parisien’in haberine göre, bir haftalığına ABD’de bulunan Cecilia Sarkozy, boşanmak için önümüzdeki günlerde girişimde bulunacak. 
     Cecilia Sarkozy’nin, Fransa’da cumhurbaşkanlığının en güçlü adayı olan eşini aşkı uğruna terk etmesinden bu yana yeni sevgilisinin ofislerinin bulunduğu ABD ve Fransa arasında mekik dokuduğu belirtiliyor. Cecilia Sarkozy’nin Fas kökenli Richard Attias ile Ürdün’de düzenlenen ekonomi forumuna beraber katıldığı da yine ikili hakkında yazılan haberler arasında. Sarkozy çiftinin boşanma prosedürünün de yakında başlamasına kesin gözüyle bakılıyor. 8 yaşındaki oğullarının kiminle kalacağı konusu ise belirsizliğini koruyor. 
     ATTIAS’LA, UMP TOPLANTISININ ORGANİZASYONUNDA TANIŞTI Sarkozy, 29 Mayıs’ta yapılan AB Anayasası için referandum kampanyası çerçevesinde Fransa’yı karış karış gezerken, Cecilia Sarkozy de bir UMP toplantısının organizasyonunda tanıştığı ve ’sırılsıklam’ aşık olduğu Attias için Sarkozy ile beraber yaşadıkları evden eşyalarını toplamıştı. 
     Bu gelişmenin yaşandığı günlerde Cecilia Sarkozy ile Attias’ın, başkentin lüks restoranlarından birinde görüldüğü konuşulurken, aynı saatlerde Sarkozy evinde ’sakinleşmeyi’ tercih etmişti. TF1 kanalında çıkacağı programı da son anda iptal eden Nicholas Sarkozy, kendisine yöneltilen soruları, "Aileme saygı gösterin" şeklinde yanıtlamıştı. 
     
     AŞKTA KAYBEDİP SİYASETTE KAZANIYOR 

     Öte yandan, özel hayatında bu çalkantılar yaşanan Nicholas Sarkozy’nin siyasi yıldızı parlamaya devam ediyor. 2007 cumhurbaşkanlığı seçimlerine kilitlenen UMP lideri, medyatik çıkışlar yaparak, hergün ekranlarda boy gösterme yolunu seçiyor. 
     LCI televizyonu için BVA kuruluşunun yaptığı araştırmaya göre Sarkozy, cumhurbaşkanlığı seçimlerinin bugün yapılması durumunda cumhurbaşkanı seçilebilecek. Eski başbakanlardan Lionel Jospin’in seçimlerde solu temsil etmesi durumunda, Cumhurbaşkanı Jacques Chirac yüzde 39 oyla, yüzde 61’lik Jospin karşısında zayıf durumda kalacak. Olası bir ikinci turdaki Sarkozy-Jospin çekişmesinde ise Sarkozy yüzde 57 oyla, yüzde 43’lük Jospin’i safdışı edecek. 
     

     
</TEXT>
</DOC>
