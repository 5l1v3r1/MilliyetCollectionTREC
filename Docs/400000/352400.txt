<DOC>
<DOCNO> 352400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/guncel/gun04.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanefi Avcı, 'mecburen' gitti 
</HEADLINE>
<TEXT>


TOLGA ŞARDAN ANKARA 

Emniyet Genel Müdürlüğü Kaçakçılık ve Organize Suçlarla Mücadele KOM Daire Başkanı iken, bir dizi atama operasyonu sonucunda görevden alınarak geçici görevle Edirne'ye ataması yapılan Hanefi Avcı, bugün görevine başlayacak. 
KOM Daire Başkanlığı'ndan ayrılmadan önce sağlık sorunu nedeniyle rapor alan ve dün rapor süresi dolan Avcı, İçişleri Bakanı Abdülkadir Aksu'nun onayı sonrasında yeni görevine başlamak için hazırlanan resmi yazıyı tebellüğ etti. 

Atama operasyonu 
Edirne'ye atamasının yapılmasının ardından Emniyet Genel Müdürü Gökhan Aydıner ile görüşerek görevi istemediği dile getirilen Avcı, sağlık raporunun dolmasının ardından 3 gün içinde göreve başlamadığı takdirde "müstafi" duruma düşecekti. Bu nedenle Avcı, teşkilattan ayrılmamak için zorunlu olarak vek leten görevlendirildiği Edirne İl Emniyet Müdürlüğü'ndeki görevine başlayacak. Bu görev, Avcı'nın ilk il emniyet müdürlüğü görevi olacak. Böylece, son yıllarda gerçekleştirilen en önemli atama operasyonu sonucunda Avcı, İçişleri Bakanlığı'nca "merkezden uzaklaştırılmış" oldu. 


</TEXT>
</DOC>
