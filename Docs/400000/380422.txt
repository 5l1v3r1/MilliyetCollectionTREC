<DOC>
<DOCNO> 380422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko10.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Yüzde 14.76'lık Tüpraş hissesi kimde bilinmiyor 
</HEADLINE>
<TEXT>


EKONOMİ SERVİSİ 

Özelleştirme İdaresi, Tüpraş'ın yüzde 14.76'nın İMKB'de yabancı fonlara satışıyla ilgili iddialara 5 sayfalık açıklamayla yanıt verdi. ÖİB, Özelleştirme Yüksek Kurulu'nun borsada satış limitlerini belirleyen kararının kamuoyuna açıklama zorunluluğu bulunmadığını belirtirken, SPK'nın daha önce aldığı bir kararı gerekçe gösterdi. 
Açıklamada, 1995 yılında benzer nitelikte bir kararın kamuoyuna açıklanması sonucunda ortaya çıkan gelişmeler üzerine SPK'nın "kararların açıklanmasına gerek olmadığı, ancak bir işlem tesis edilecekse kamuyona açıklama yapılması" gerektiği yönünde bir karar aldığı belirtildi. 
Alıcının Ofer Grubu olduğunu bilmediğini bildiren ÖİB, Global Menkul Değerler A.Ş'ye içerden bilgi sızdırıldığı iddialarını ise Ocak 2005'te satış için yapılan piyasa araştırmasıyla "diğer aracı kurumlar ve fonların da özelleştirme stratejisinden haberdar olduğu" savunmasıyla yanıtladı. 
Açıklamada, Tüpraş'ın borsada işlem gören hisselerinin "hamiline yazılı hisse senedi" olması nedeniyle kimlerin elinde olduğunun bilinmediği belirtildi. 
Açıklamada, "ÖİB, özelleştirme karşıtlığının saldırıya dönüştürülmesi ve kamuoyunun yanlış yönlendirilmeye çalışılması karşısında devlet sorumluluğunu kamu menfaatini ve haklarını hukuk zemininde korumaya devam edecektir" denildi. 


</TEXT>
</DOC>
