<DOC>
<DOCNO> 378992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo03.html </URL>
<DATE> 2005/09/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerbahçe'de ibre Rüştü'ye döndü... 
</HEADLINE>
<TEXT>

     Beşiktaş derbisine değişik bir 11’le çıkmayı düşünen Daum, eldivenleri Volkan’dan alarak tecrübesi nedeniyle Rüştü’ye vermeye hazırlanıyor. 
     
     Ondan vazgeçemiyor 

     Teknik direktör Christoph Daum, Rüştü Reçber’den bir türlü vazgeçemiyor. Alman hoca, pazar akşamı oynanacak Beşiktaş derbisinde büyük olasılıkla, ısrarla takımda kalmasını sağladığı milli kaleciye görev vermeye hazırlanıyor. Bugüne kadar gerek sakatlığı, gerekse antrenman eksiği nedeniyle Volkan’ı tercih eden teknik adamın, maçın zorluk derecesini dikkate alarak tecrübesi nedeniyle böyle bir değişikliğe sıcak baktığı ifade ediliyor. 
     
     Bir de Nobre sorunu 

     Bu arada Sarı Kanaryalar, İnönü deplasmanında cezası biten Tuncay Şanlı ile Milan karşısında etkili ve istekli gözüken Nicolas Anelka’yı vurucu güç olarak rakibinin üstüne salacak. Fransız golcü tek forvet olarak görev yaparken, Tuncay ile Alex de Souza kendisine destek verecek. Milan maçında ilk 11’de yer almayan ve iş işten geçtikten sonra son dakikada oyuna giren Nobre, idmanlarda yine yedek takımda yer aldı. 

     
</TEXT>
</DOC>
