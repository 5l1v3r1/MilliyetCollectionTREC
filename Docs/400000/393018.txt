<DOC>
<DOCNO> 393018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun19.html </URL>
<DATE> 2005/11/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ve Fransa'da sokağa çıkma yasağı uygulandı 
</HEADLINE>
<TEXT>

     Fransa'nın başkenti Paris'in yakınındaki Le Raincy kasabasında dün gece yaşı küçükler için "sokağa çıkma yasağı" uygulandı. 
     İktidardaki Halk Hareketi Birliği UMP milletvekili olan Le Raincy Belediye Başkanı Eric Raoult'un aldığı karar uyarınca, dün gece saat 22.00'den sabah saat 06.00'ya kadar sokaklarda gençlerin dolaşmasına izin verilmedi. 
     Olay yerindeki AA muhabiri, polisin, yasağa rağmen dışarıya çıkan gençleri ikaz ederek, evlerine gönderdiğini gözledi. 
     Bu arada, kasabadaki okullarda görevli öğretmenlerin de, protestocu gençlerin okullarını yakmalarını önlemek için nöbet tuttukları görüldü. 
     Sadece yaşı küçükler için sokağa çıkma yasağı uygulanmasına rağmen, büyüklerin de bu sınırlamaya uyduğu kasaba, dün adeta bir "hayalet şehir" havasına büründü. 
     Öte yandan, sosyal, kültürel ve sportif derneklerde çalışan gönüllü kasaba sakinlerinin de, yasağa uymayan küçükleri uyarmak ve gerektiğinde polise şikayet etmek için araçlarıyla sabaha kadar "devriye gezdikleri" bildirildi. 
     Belediye Başkanı Raoult, dün basına yaptığı açıklamada, "Bölgemizde felaket yaşanmasını istemiyoruz. Okullarda göz ardı edilemeyecek riskler var" demişti. 
     Raoult, 1995 ve 1997 yılları arasında Alain Juppe'nin başbakanlığı döneminde, entegrasyondan sorumlu bakan olarak görev yapmıştı. 
     Fransa, iki göçmenin polisten kaçarken cereyana kapılarak ölmesi üzerine başlayan ve son günlerde bütün ülkeye yayılan şiddet olaylarına sahne oluyor. 
     

     
</TEXT>
</DOC>
