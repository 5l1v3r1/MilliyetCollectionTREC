<DOC>
<DOCNO> 380673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur27.html </URL>
<DATE> 2005/09/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Cem Boyner'in fotoğraf sergisi açılıyor... 
</HEADLINE>
<TEXT>

     İşadamı Cem Boyner’in 2. kişisel fotoğraf sergisi olan "Yakındaki Uzak Uzaktaki Yakın", bu akşam Darphane-i Amire Binaları’nda açılacak. 
     Boyner, açılış öncesinde basın mensuplarına sergisini gezdirerek, fotoğraflarla ilgili bilgi verdi. 
     Toplam 126 eserin yer aldığı sergi 2 bölümden oluşuyor. 77 fotoğrafın yer aldığı Uzaktaki Yakın'' başlıklı bölüm daha çok Afrika’da çekilmiş görüntüler sunuyor. Bu bölümde daha çok ifadeler, yüzler öne çıkıyor. 49 fotoğrafın görülebileceği ikinci bölüm Yakındaki Uzak'' ise nü fotoğraflardan oluşuyor. 
     Burada soruları da yanıtlayan işadamı Boyner, sualtı fotoğrafları üzerine açtığı ilk sergisinden sonraki çalışmalarından oluşan bu serginin, 6 yıllık çalışmanın ürünü olduğunu söyledi. 
     Alanda 2 farklı sergiyi bir araya getirdiğini de anlatan Boyner, şunları kaydetti 
     "Aslında bu 2 sergi. İki çalışma aynı anda yetişti. İkisini ayrı ayrı yapmayı düşündüm, ama aralıklı yaptığım takdirde bir anlamı da olmayacaktı. Bu yüzden ikisinin aykırı noktalarını bulup 1 sergi içinde 2 sergi gibi değerlendirebildim. Biri, özellikle dünyanın uzak alemlerindeki ama ruhunu çok yakın hissedebileceğiniz insanların fotoğrafları. 
     Öbürü fiziki olarak çok yakın dursa bile aslında sizden çok uzaklarda, sadece güzel bedenin, formun, ışığın, gölgenin üzerine yapılan bir çalışma. Birinin insan, ruh paylaşımıyla öbürünün estetiği çelişiyor birbiriyle diye düşünüyorum. Onun için de aykırı isimlerle yan yana getirebildim. Uzun yıllar hep insan üzerine uğraştım, sonra bunları masaya yayınca bir benzerlik çıktı ortaya.". 
     Cem Boyner, biri stüdyo fotoğrafları, diğeri ise Afrika’da sıradan insanların anlık çekilmiş fotoğraflarından oluşan 2 çalışmadan ikincisindeki fotoğrafları daha çok sevdiğini de belirterek, "İnsanlar çok sıcak. Kolay tepki alıyorum. Oradan çok iyi ifadeler alabiliyorum" dedi. 
     Boyner’in 2 temada çektiği toplam 126 fotoğrafının yer aldığı sergi, 12 Ekim 2005 tarihine kadar ziyaret edilebilecek. 
     Öte yandan serginin kataloğundan elde edilecek gelirin bir bölümünün, çeşitli üniversitelerin fotoğrafçılık bölümlerine teknik donanımlarının zenginleştirilmesi amacıyla bağışlanacağı bildirildi. 
     
</TEXT>
</DOC>
