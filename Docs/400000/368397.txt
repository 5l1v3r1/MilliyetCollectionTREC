<DOC>
<DOCNO> 368397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo17.html </URL>
<DATE> 2005/08/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yıldıray, Hertha Berlin ile idmanlara başladı... 
</HEADLINE>
<TEXT>

     Almanya Birinci Ligi'ne Bundesliga hazırlık döneminde dizinden sakatlanan ve yeni sezonda takımı Hertha BSC Berlin'in deplasmanda 2-2 berabere kaldığı Hannover 98 karşılaşmasında oynayamayan milli futbolcu Yıldıray Baştürk, bu hafta sonunda takımının kendi sahasında Eintracht Frankfurt'a karşı oynayacağı karşılaşmada mutlaka yer almak istediğini söyledi. 
     Yıldıray, Berlin'de yayınlanan B.Z gazetesine yaptığı açıklamada, ''Hala ağrılarım var. Ancak Frankfurt maçında oynamayı çok istiyorum. Hannover 96 karşılaşmasını evde televizyon karşısında izledim ve neredeyse çıldırıyordum. Sadece seyretmek çok korkunç bir şey. Frankfurt karşılaşmasında takım arkadaşlarımla sezonun ilk 3 puanını almak istiyorum'' dedi. 
     Masajlarla ve kondisyon çalışmalarıyla maça yetiştirilmeye çalışılan Yıldıray, zamana karşı yarıştığını kaydetti. 
     Haberde ayrıca, geçen sezon Yıldıray'ın katılmadığı hiçbir karşılaşmada Hertha BSC Berlin'in kazanamadığı hatırlatıldı. 
     
</TEXT>
</DOC>
