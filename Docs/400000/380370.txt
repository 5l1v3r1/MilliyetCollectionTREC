<DOC>
<DOCNO> 380370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur38.html </URL>
<DATE> 2005/09/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çeşme'de kaçak taşıyan tekne battı... 
</HEADLINE>
<TEXT>

     İzmir’in Çeşme İlçesi’nden Yunanistan’a geçmeye çalışan kaçakların bulunduğu tekne battı. Teknede bulunanlardan 28’i yüzerek kıyıya ulaştı, Somali uyruklu 2 kadının cesedi bulundu. 
     Alınan bilgiye göre, yasadışı yollardan Türkiye’ye girdikleri belirlenen Somali ve Filistin uyruklu kişiler, küçük balıkçı teknesiyle Yunanistan’a geçmek için denize açıldı. Dalyan Koyu’ndan çalındığı tespit edilen tekne, 200 metre açıldıktan sonra, aşırı yük nedeniyle battı. 
     Teknede bulunan 3 Filistinli ve 25 Somalili, yüzerek kıyıya ulaşmayı başardı. Durumun bildirilmesi üzerine bölgeye gelen İlçe Jandarma Komutanlığı ekipleri, kaçakları yakaladı. 
     Çeşme Jandarma Komutanlığı’na götürülen kaçakların, ilçeye 40 kişi geldiklerini ifade ettikleri öğrenildi. Denizde yapılan aramada Somali uyruklu 2 kadının cesedi bulundu. 
     Bu arada, Çeşme ve Karaburun ilçelerinde de Somali uyruklu 10 kaçak daha yakalandı. 
     Yetkililer, sonradan yakalanan kaçaklarla birlikte kayıp kimsenin olmadığını tahmin ettiklerini, ancak sağlıklı ifade alamadıkları için denizde aramaları sürdürdüklerini bildirdiler. 
     
</TEXT>
</DOC>
