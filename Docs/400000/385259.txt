<DOC>
<DOCNO> 385259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko03.html </URL>
<DATE> 2005/10/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
2006'da kamuya 66 bin yeni eleman alınacak... 
</HEADLINE>
<TEXT>

     Kamu kuruluşları 2006 yılında emeklilik ve diğer yollarla ayrılan personelin yüzde 80’i kadar yeni eleman alabilecek. Bu da 66 bin dolayında yeni eleman alınacak demek. 
     2006 Bütçe Kanunu Tasarısı’nda, kamu kuruluşlarının yapacakları açıktan atamalar ile 
     bütçe dışındaki kuruluşlardan gerçekleştirilecek memur nakilleri için 2 aşamalı bir düzenleme öngörülüyor. 
     Bu çerçevede, kamu kuruluşlarının 2006 yılına ilişkin personel alımlarında 2005 yılı içinde emekliye ayrılanlar baz alınacak. Bu şekilde kamu kuruluşları önümüzdeki yıl, 2005 yılında emeklilik veya diğer yollarla kurumdan ayrılan personelin yüzde 80’i kadar yeni eleman alabilecek. Bu zorunluluk, bütçe kapsamındaki tüm kuruluşlar için geçerli olacak, 2005 bütçesindeki gibi herhangi bir kurum ayrımına gidilmeyecek. 
     
     10 BİN KİŞİLİK BOŞ KONTENJAN 
     Milli Eğitim, İçişleri ve Sağlık bakanlıkları gibi personel açığı fazla olan kamu kuruluşlarına, ek eleman istihdamının yolu açık tutulacak. 
     Bu kuruluşlar, ihtiyaç duymaları halinde Maliye Bakanlığı ve diğer ilgili birimlerden izin almak kaydıyla yüzde 80 sınırının üzerinde yeni personel alabilecek. Bu amaçla bütçe tasarısında yüzde 80 koşulunun yanı sıra ihtiyaç halinde kullanılmak üzere 10 bin boş kontenjana da yer verilecek. 
     
     66 BİN KİŞİYE VİZE 
     Maliye Bakanlığı yetkilileri, geçen yıl Emekli Sandığı’nın 84 bin 150 kişiye emekli maaşı bağladığını, bunların yaklaşık 77 bininin 
     bütçeli kuruluşlarda çalıştığını bildirdi. Yetkililer, yüzde 80 sınırlamasıyla önümüzdeki yıl, kamuya açıktan atama ve nakil yoluyla 66 bin dolayında yeni eleman alımının öngörüldüğünü belirttiler. 2005 yılı bütçesinde, boş memur kadrolarına yapılacak açıktan atama ve nakillerin toplamı 48 bin ile sınırlandırılmıştı. Asker, hakim, savcı, öğretim üyesi, araştırma görevlisi ve Tıpta Uzmanlık Tüzüğü uyarınca asistan kadrolarına yapılacak atamalar ise bu rakamın dışında tutulmuştu. Çocuk Esirgeme Kurumu Kanunu’nca işe alınması gereken personel ile özelleştirilen kurumlardan yapılacak nakiller de sayıya dahil edilmemişti. Toplam sayının kurum ve kuruluşlara göre dağılımı, gerekli görülmesi halinde belirli bir oranda tutulması ve kullanımıyla ilgili konular da Devlet Personel Başkanlığı’nın bağlı olduğu Bakan ve Maliye Bakanı’nın ortak önerisi üzerine Başbakan tarafından belirleniyordu. 
     
</TEXT>
</DOC>
