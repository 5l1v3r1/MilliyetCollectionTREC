<DOC>
<DOCNO> 362015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun16.html </URL>
<DATE> 2005/07/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Irak ve İran arasında petrol boru hattı anlaşması... 
</HEADLINE>
<TEXT>

     Irak Başbakanı İbrahim Caferi, resmi ziyaret için bulunduğu Tahran'da İran makamlarıyla olumlu görüşmeler yaptığını söyledi. 
     Caferi, İran Cumhurbaşkanı Birinci Yardımcısı Muhammed Rıza Arif ile düzenlediği basın toplantısında, İran ile ilişkilerin geliştirilmesine çok önem verdiklerini, ziyareti kabinenin 9 üyesiyle birlikte yapmasının bunun bir işareti olduğunu belirtti. 
     Ekonomi, ticaret, politika, Irak'ın yapılandırılması ve terörizmle mücadele konularında komisyonlar oluşturulduğunu kaydeden Caferi, başta petrol ve elektrik olmak üzere birçok alanda heyetlerarası görüşmeler yapıldığını ifade etti. 
     Irak'ın ''hassas bir konumda'' olduğuna işaret eden Caferi, terörizmin bölgesel bir sorun olduğunu, bu nedenle terörizmle mücadele konusunun da görüşmelerde gündeme geldiğini bildirdi. 
     Tahran ziyareti sırasında, Cumhurbaşkanı Muhammed Hatemi, Meclis Başkanı Gulamali Haddad Adel, Düzenin Yararını Teşhis Heyeti Başkanı Ali Ekber Haşimi Rafsancani ve 9. cumhurbaşkanlığı seçimlerini kazanan Mahmud Ahmedinecad ile görüştüğünü belirten Caferi, görüşmelerin olumlu geçtiğini söyledi. 
     
     MUHAMMED RIZA ARİF 
     İran Cumhurbaşkanı Birinci Yardımcısı Muhammed Rıza Arif de samimi bir ortamda görüştüklerini kaydetti. 
     Irak hükümetine sorunların çözümü için yardımcı olacaklarını belirten Arif, ''Bağımsızlığın sağlanmasıyla Irak halkının sorunları büyük oranda çözülmüş olacak'' dedi. 
     Görüşmelerde, iki ülke bakanları arasında ortak yatırım anlaşmaları imzalandığını, özellikle elektrik konusunda anlaşmaya varıldığını belirten Arif, Irak'ta elektrik santralı kuracaklarını söyledi. 
     Arif, anlaşmalar yapıldıktan 10 gün sonra bakan yardımcıları düzeyinde bir komisyonu kurularak, imzalanan anlaşmaların ciddiyetle takip edileceğini belirtti. 
     
     BASRA-ABADAN PETROL BORU HATTI 
     Görüşmelerde gündeme gelen konular arasında yer alan Basra-Abadan petrol boru hattı projesi konusunda anlaşmaya varıldı. 
     Buna göre, ilgili anlaşmanın imzalanmasından sonra santral inşaatının 10 ay içinde başlaması ve 2006'da faaliyete geçmesi planlanıyor. Boru hattının faaliyete geçmesiyle günlük 150 bin varil ham petrol Basra'dan Abadan'a aktarılacak, aynı miktarda işlenmiş petrol de Basra'ya ulaştırılacak. Finansmanı İran tarafından sağlanacak projenin ayrıntılarına ilişkin gelecek ay ayrı bir anlaşma imzalanacak. 
     İşbirliği anlaşmaları için bugün yapılması planlanan imza töreni, anlaşmaların uzmanlarca ayrıntılı olarak incelenmesi için yarına ertelendi. 
     Bu arada, Tahran'dan bugün ayrılacağı belirtilen Caferi'nin programında değişiklik yapıldığı bildirildi. Dini lider Ayetullah Ali Hamaney ile görüşmek için Cumhurbaşkanı Birinci Yardımcısı Arif'le Meşhed'e giden Caferi'nin İran'dan yarın ayrılacağı tahmin ediliyor. 
     
</TEXT>
</DOC>
