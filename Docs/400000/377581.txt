<DOC>
<DOCNO> 377581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur13.html </URL>
<DATE> 2005/09/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hasat bitince okula gidecekler... 
</HEADLINE>
<TEXT>

     Dilek AKIN AA 

Tarım işçisi çocuklar, yeni eğitim-öğretim yılı başlarken de tarlalardaki görevlerinin başındalar. Okula başlayabilmek için pamuk hasadının bitmesini bekleyen tarım işçisi çocuklar, yaşıtları gibi okul hazırlığı yapamıyorlar. 
     Türkiye tarımının önemli merkezlerinden biri olan Çukurova'ya gelen binlerce tarım işçisinin çocukları, beyaza bürünen tarlalarda çalışarak ailelerine katkı sağlamaya çalışıyorlar. Sabahın erken saatlerinden itibaren aileleriyle birlikte pamuk tarlalarının yolunu tutan çocuklar, okulların açılmasının sevincini buruk yaşıyorlar. 
     Bez parçalarından yapılmış pamuk toplama önlüklerini bellerine bağlayıp pamuk toplayan çocuklar, saat 12.00'yi gösterdiğinde kendilerini tarlaya taşıyan traktör römorkunun gölgesine sığınıp yanlarında getirdikleri yemekleri yiyorlar. 
     Patates haşlaması, zeytin, soğan ve tandır ekmeğinden oluşan yemeklerini yedikten sonra yeniden işe koyulan tarım işçisi çocuklar, küçük yaşlarına rağmen nasırlaşmaya yüz tutmuş elleriyle pamuk toplarken yine de yüzlerinden gülümsemeyi eksik etmiyorlar. 
     
     ÖNCE HASAT 

     Pamuk hasadının Eylül ayı başında yoğunlaşıp Ekim ayı sonuna kadar devam ettiği Çukurova'dan hasat tamamlanmadan ayrılamayacaklarını belirten tarım işçisi ailelerden Memili Dalkılıç, tarım işçilerinin büyük bir bölümünün çocuklarını okutmaktan yana olduğunu söyledi. 
     Dalkılıç, her türlü kötülüğün cahillikten geldiğini belirterek, ''Çocuklarımızı okutmak istiyoruz, ancak hasat bitmeden buradan ayrılamayız. Çünkü başka geçim kaynağımız yok. Yazın çalışmasak kışın aç kalırız'' dedi. 
     Tarım işçisi çocuklar ise okul alışverişi yapmayıp, okulun ilk günü heyecanını yaşamamalarına rağmen geç de olsa okula başlayacak olmanın sevincini yaşadıklarını söylediler. 
     
     KAYIT ALTINA ALINIYORLAR 

     Milli Eğitim Bakanlığı İlköğretim Genel Müdürlüğü'nün Uluslararası Çalışma Örgütü ILO desteğiyle ''Pamuk gibi beyaz bir gelecek için'' sloganıyla başlattığı proje sayesinde tarım işçisi çocuklar bu yıl ilk kez kayıt altına alınıyor. Bu sayede, bugüne kadar 50 çocuk okula kazandırıldı. 
     Çoğunluğu Şanlıurfa, Gaziantep ve Mardin'den gelen tarım işçilerinin bir bölümü, tarlalara yakın yerlerde kurdukları çadırlarda kışı geçiriyorlar. Bu çocuklar, çadırlarına yakın okullara gidiyor. Okul kayıtları memleketlerinde yapılan çocuklar ise pamuk hasadından sonra memleketlerine dönüp, okullarına devam edecekler. 
     
     ÇADIR GEZİSİ SÜRÜYOR 

     Bu arada, Adana'nın Karataş İlçesi Yemişli Köyü'ndeki merkezde çocukları kayıt altına alan proje yürütücüleri, çadır çadır gezmeyi sürdürüyor. 
     Türkiye'de ilk kez uygulamaya konulan ''Mevsimlik Gezici ve Geçici Tarım İşlerindeki En Kötü Biçimdeki Çocuk İşçiliğinin Eğitim Yoluyla Sona Erdirilmesi Projesi'' kapsamında çocuklar okula yönlendiriliyor. 
     Ailelerin de çocuklarını okula götürmek için ikna edildiği projede, çocukların okula kaydedilmenin yanında devamlılıkları da takip ediliyor. 
     
</TEXT>
</DOC>
