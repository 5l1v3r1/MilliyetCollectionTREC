<DOC>
<DOCNO> 351284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko14.html </URL>
<DATE> 2005/06/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Deutsche Bank’ın baş ekonomisti Türkiye’yi AB’ye almamak kötü olur 
</HEADLINE>
<TEXT>

     İhsan DÖRTKARDEŞ DHA 

      ALMAN bankası Deutsche Bank’ın baş ekonomisti Norbert Walter, Fransa ve Hollanda’da Avrupa Anayasası üzerinde yapılan referandumlarda seçmenin, aynı zamanda Türkiye’nin Avrupa Birliği’ne girmesine de ’hayır’ dediğini öne sürerek, "Türkiye’yi AB’ye almamak kötü olur" dedi. 
     ABD’nin başkenti Washington’da Avrupa Birliği’nin geleceği konusunda düzenlenen bir toplantıda konuşan Alman uzman Walter, Fransız ve Hollandalıların, Türkiye ve Müslümanlara olumsuz yaklaştığını söyledi. Amerika’nın Sesi Radyosu’nun haberine göre Norbert Walter, "Ankara’da iktidarda olan ilginç ve verimli hükümetin çalışmalarına yardım etme imkanımız olmadığı takdirde ne kadar büyük fırsatlar kaçırılmış olacağını anlamadıkları görülüyor" dedi. 
     
     İŞ ÇEVRELERİNİ ELEŞTİRDİ 
     Norbert Walter, Avrupa ülkelerinde ve kendi ülkesindeki iş çevrelerini de Türkiye’nin AB’ye girme çabasını desteklemesi için seçmeni bilinçlendirme konusunda gerekeni yapmadıkları gerekçesiyle eleştirdi. 
     Walter, son referandum sonuçlarının ardından, Romanya ve Bulgaristan’ın onaylanmış olan üyeliklerinin gerçekleşeceği 2007 yılından sonra AB’nin genişlemesinin şu an için söz konusu olmadığını düşündüğünü anlatırken, Türkiye ve Ukrayna’yı AB’ye almamanın, bu ülkelerdeki reformcu hükümetler için kötü olacağını söyledi. 
     Walter şöyle konuştu "Alman halkı, kendisi için zararlı olduğu halde bu konulara ilgi duymuyor. Bu işler olup bittikten, krizler patlak verdikten sonra iş çevreleri, çok önemli bir konuda adeta uykuda olduklarını fark edecek ve zamanında sesini yükseltmediği için pişmanlık duyacak." 
     
     SELANİK ZİRVESİ’NDEKİ ÜYELİK VAATLERİ GERÇEKLEŞMEYEBİLİR 
     Washington’da düzenlenen toplantıda konuşan, Balkanlar konusundaki İngiliz uzman Misha Glenny de AB’nin doğuya doğru genişlemesi konusunda karamsar olduğunu vurgularken, "Fransa ve Hollanda’daki referandumlardan sonra Türkiye’nin üyeliği daha uzak görünüyor. Balkanların batı kesimindeki ülkelere 2003 yılında Selanik’teki AB zirvesinde yapılan üyelik vaadi de gerçekleşecek gibi görünmüyor" diye konuştu. 
     Konuşmacılar Fransa ve Hollanda’da yapılan referandumlarda çıkan olumsuz sonuçta, bu ülkelerde halkın ekonomik kaygılarının ve birliğe yeni üye olan ülkelerden gelecek düşük maliyetli iş gücü nedeniyle işlerini kaybetme korkusunun da etkili olduğunu söyledi. 
     
</TEXT>
</DOC>
