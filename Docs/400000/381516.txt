<DOC>
<DOCNO> 381516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun17.html </URL>
<DATE> 2005/09/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Le Figaro Türkiye'nin üyeliği Fransa'da taktik kavgasına dönüştü 
</HEADLINE>
<TEXT>

     Fransa'da yayımlanan Le Figaro gazetesi, Türkiye'nin AB üyeliğinin, Cumhurbaşkanı Jacques Chirac ve Halk Hareketi Birliği UMP lideri Nicolas Sarkozy arasında taktik kavgasına dönüştüğü yorumunu yaptı. 
     UMP'nin hafta sonu Avrupa konusunda düzenlediği konferansa geniş yer veren gazete, Sarkozy'nin Türkiye konusunda beklenenin aksine ılımlı bir konuşma yaptığını yazdı. 
     Sarkozy'ye yakın kaynakların, ''UMP liderinin konferansta Türkiye konusunda sert açıklamalar yapacağı'' yolundaki açıklamalarına dikkat çeken Le Figaro, parti üyelerinin, ''Sarkozy, sonunda UMP ile Chirac arasında kriz yaratmamanın kendi yararına olduğunu gördü'' şeklindeki açıklamasına da yer verdi. 
     Sarkozy'nin, Almanya seçimleriyle 3 Ekim arasındaki bir tarihi bilerek seçtiğini düşünen Chirac'a yakın bir yetkili ise gazeteye yaptığı açıklamada, ''CDU lideri Angela Merkel'in başarısızlığının, UMP liderini Türkiye konusunda daha ılımlı konuşmaya zorladığı'' yorumunu yaptı. 
     Gazete, yine UMP kaynaklarına dayandırarak yaptığı yorumda, ''Sarkozy'nin hırslı ve sadece kendi çıkarlarını düşünen biri olarak gözükmemek için sonunda Türkiye konusunda ılımlı mesaj vermek zorunda kaldığını'' kaydetti. 
     Konferans öncesi Chirac ve Sarkozy arasında yoğun bir telefon trafiği yaşandığını belirten gazete, bunun da UMP liderinin ılımlı konuşmasında etkili olmuş olabileceğine dikkat çekti. 
     Fransa'nın eski cumhurbaşkanlarından Valery Giscard d'Esteing'in, konferansta Chirac ve Türkiye'ye karşı sert bir konuşma yaptığını kaydeden gazete, bu konuşmadan sonra da Sarkozy'nin sert bir konuşma yapma ihtiyacı duymamış olabileceğine işaret etti. 
     Gazete, Sarkozy'nin davetine rağmen, Chirac'ın talebiyle Avrupa İşlerinden Sorumlu Bakan Catherine Colonna'nın konferansa katılmamasının anlamlı olduğunu belirtti. 
     Sarkozy, dün yaptığı konuşmada, Türkiye'ye 'imtiyazlı ortaklık'' verilmesi yolundaki görüşlerini yenilemiş, ancak konunun dramatize edilmesine gerek olmadığını bildirmişti. 
     UMP lideri, bu konunun, 2007 yılında düzenlenecek cumhurbaşkanlığı seçimlerindeki kampanyanın şüphesiz unsurlarından birini oluşturacağını söylemişti. 
     
</TEXT>
</DOC>
