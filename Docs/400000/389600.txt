<DOC>
<DOCNO> 389600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur09.html </URL>
<DATE> 2005/10/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Telefonla tacize aile boyu dayak 
</HEADLINE>
<TEXT>

     
     Recep İSTEK KAYSERİ, DHA 
     
KAYSERİ’de Bülent Güneş’i 28 bıçaklayıp dövenlerin, telefonla taciz ettiği ileri sürülen eski komşuları N.Y.'nin 20 eşi F.Y. 23 ile babası N.A. 43 ve kardeşi A.A. 17 olduğu ortaya çıktı. 
     İddiaya göre, 2 çocuk babası Bülent Güneş'in eski komşusu evli ve bir çocuk annesi N.Y.'yi sürekli telefonla taciz etmesi üzerine bir başka mahalleye taşınan aile, tacizler devam edince Cumhuriyet Savcılığı'na başvurdu. Telefonlar savcılık tarafından dinlemeye alınırken, süren tacizlerden bıkan N.Y., kendisini aramaya devam eden Güneş'e, dün buluşmak için randevu verdi. N.Y. randevu yerine, eşi F.Y. ile babası N.A. ve kardeşi A.A. ile birlikte gitti. Burada Güneş ile tartışan aile fertlerinden A.A. elindeki bıçakla saldırdı. A.A.'nın bıçakla yaraladığı Güneş'i, baba N. A. ile damadı Ferdi Yurdakul da yumruk ve tekmelerle dövdü. F.Y. ve N.Y. ile A.A. olay yerinden kaçarken, N.A. ise Güneş'i dövmeyi sürdürdü. Çevredekiler tarafından N.A.'nın elinden güçlükle alınan Bülent Güneş, Erciyes Üniversitesi Tıp Fakültesi Gevher Nesibe Hastanesi’ne kaldırıldı. Yoğun Bakım Servisi'nde tedavi altına alınan Güneş'in sağlık durumunun ciddiyetini koruduğu bildirildi. 
     Olaydan sonra, ortadan kaybolan N.Y. ile eşi F.Y. yakalanarak gözaltına alındı. N.A. ve A.A.'nın yakalanması için çalışmaların sürdüğü bildirildi. N.Y. ve F.Y.'nin, ilk ifadelerinde, Güneş'i N.A.'nın bıçakladığını, A.A.’nın olayla ilgisi olmadığını söyledikleri öğrenildi. Olayla ilgili soruşturma sürüyor. 
     
</TEXT>
</DOC>
