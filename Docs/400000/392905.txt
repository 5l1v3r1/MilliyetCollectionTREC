<DOC>
<DOCNO> 392905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/dunya/axdun01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim, Azatlık'a rötar yaptırıyor 
</HEADLINE>
<TEXT>


CENK BAŞLAMIŞ 


Azerbaycan'daki parlamento seçimlerine iddialı hazırlanan, ancak iktidarın hamlelerine yanıt veremeyen muhalefet hareketi Azatlık, resmi sonuçlara göre ağır bir yenilgi aldı. 
Aslında Azatlık'ın 125 sandalyeli parlamentoda sadece 5 temsilcilik kazandığı açıklaması dudaklara gülümseme yerleştirecek kadar sanal bir sayı gibi görünüyor. Avrupa Güvenlik ve İşbirliği Teşkilatı'nın AGİT raporuyla ABD destekli anket sonucu da Azatlık'ın açıklanandan daha fazla oy aldığını gösteriyor. Asıl tartışılması gereken önemli soru ise, yaşanan hile ve yolsuzlukların seçim sonucunu ne denli etkileyebildiği. Azatlık liderleri bu konuda iddialı konuşuyor ve seçimi aslında muhalefetin kazandığını ileri sürüyor. 

Azatlık inandırıcı olamadı 
Ancak, seçim öncesi yaşananlar ve muhalefetin gücü değerlendirildiğinde Azatlık'ın kazanma olasılığının yüksek olmadığı, bu durumu büyük olasılıkla muhalefet liderlerinin de bildiği sonucu çıkıyor. Devlet Başkanı İlham Aliyev, 16 Ekim'de muhalefetle bağlantılı üst düzey yetkililerin karıştığı bir darbe girişimi ortaya çıkarıldığını açıkladı. Darbe planının gerçek olup olmadığı bir yana bu hamleyle iktidar, seçim öncesinde durumu lehine çevirmeyi başardı. Yani, adı yolsuzluklarla anılan bakanların darbe için muhalefetle işbirliği yaptığını söyleyerek Azatlık'ı zor duruma düşürdü. Toplumda sevilmeyen bürokratlardan kurtularak puan topladı. Daha da önemlisi, sürgünde yaşayan muhalefet lideri Resul Guliyev'in ülkeye dönmesini engelleyerek Azatlık'ı "başsız" bıraktı. 
Azatlık'ın bu hamlelere yanıt verememesi ve savunmaya geçmek zorunda kalmasıyla dengeler biraz değişti. Muhalefet seçimlerde hile yapılacağını baştan beri söylüyor ve büyük gösterilere hazırlanıyordu. Bu gösterilerin Gürcistan ve Ukrayna benzeri barışçı bir devrime yol açabileceği bile konuşuluyordu. Ancak, daha sandıklar kapanmadan hile iddiasında bulunan Azatlık, henüz büyük kitleleri yanına çekmeyi başaramadı. Demek ki, en azından şimdilik, yeterince inandırıcı olamadı. Eğer olağanüstü gelişmeler yaşanmaz ve Azatlık hamle üstünlüğünü ele alamazsa, muhalefet liderlerinin içlerinde beslediği "narıncı", yani "turuncu devrim" umudu ertelenecek gibi görünüyor. 


</TEXT>
</DOC>
