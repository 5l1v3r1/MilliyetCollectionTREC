<DOC>
<DOCNO> 389848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy22.html </URL>
<DATE> 2005/10/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
YÖK'teki Anayasa değişikliği Meclis'ten geçti 
</HEADLINE>
<TEXT>

     TBMM Genel Kurulu'nda, Anayasa değişikliği teklifinin birinci maddesi kabul edildi. 
     Anayasa'nın "yükseköğretim kurumları"nı düzenleyen 130. maddesinin 8. fıkrasında yer alan "genel ve katma bütçelerin..." ibaresinin, "merkezi yönetim bütçesinin..." şeklinde değiştirilmesini öngören birinci madde üzerindeki görüşmelerin tamamlanmasının ardından oylamaya geçildi. 
     Genel Kurul'da yapılan gizli oylamaya 341 milletvekili katıldı. Milletvekillerinden 334'ü kabul, 3'ü ret oyu kullandı. Oylamada 1 milletvekili çekimser kalırken, 1 oy boş çıktı, 2 oy da geçersiz sayıldı. 
     
     GİZLİ OYLAMA 

     TBMM Genel Kurulu'nda, AK Parti milletvekillerinin verdiği yeni bütçe kapsamı doğrultusunda Anayasa'da değişiklik öngören yasa teklifinin birinci maddesinin gizli oylamasına geçildi. 
     CHP Grubu adına 1. madde üzerinde söz alan CHP Antalya Milletvekili Tuncay Ercenk, Türkiye'de ilk kez Anayasa'nın tasarıya uygun hale getirilmek istendiğini ileri sürerek, ''Böyle bir gariplik, ancak AKP iktidarında görülür'' dedi. 
     Ercenk, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu ve Maliye Bakanı Kemal Unakıtan'ın çeşitli davalardan yargılandıklarını ifade ederek, ''Vergi kaçakçılığından yargılanan birinin Maliye Bakanı olduğu ilk kez görülüyor. O da AKP'nin Maliye Bakanı'' diye konuştu. 
     Kişisel görüşlerini açıklamak üzere söz alan DYP Denizli Milletvekili Ümmet Kandoğan, AK Parti Grup Başkanvekili Sadullah Ergin'in ''2. tur oylamayı yapmayabiliriz'' şeklinde açıklama yaptığını ifade ederek, ''Siyaset ciddi iştir'' dedi. 
     Bunun üzerine söz alan Ergin, bu yönde açıklama yapmadığını belirterek, '' Birinci turu bitireceğiz. Zaten ikinci tur oylama için 48 saat geçme zorunluluğu var. Bu nedenle ikinci turu bu hafta görüşemeyiz. Bayram sonrasına kalır dedim'' diye konuştu. Ergin, şöyle devam etti 
     ''Bizi ciddiyete davet edene bakın Ciddiyet ve Ümmet Kandoğan bir araya gelebilir mi Kongre'de GİK'e giremediği için DYP'den istifa eden, Arkadaşlarla ortak hareket edeceğiz diye açıklama yapıp, sonra arkadaşlarını yüzüstü bırakarak DYP'ye geri dönen Ümmet Kandoğan bizi ciddiyete davet ediyor'' diye konuştu. 
     CHP'li Ercenk, konuşmasını tamamladıktan sonra kürsüde su içince, AK Parti sıralarından ''Ayıp ayıp'' diye laf attılar. Bir milletvekili de ''Allah şaşırtıyor'' diye bağırdı. 
     
     MADDE 

     Teklifin 1. maddesi, Anayasa'nın ''Yükseköğretim Kurumları''nı düzenleyen 130. maddesinin 8. fıkrasında yer alan ''genel ve katma bütçelerin...'' ibaresini, ''merkezi yönetim bütçesinin...'' şeklinde değiştirilmesini öngörüyor. 
     
</TEXT>
</DOC>
