<DOC>
<DOCNO> 364419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy26.html </URL>
<DATE> 2005/07/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
''Terörün faturası İslam'a kesilemez'' 
</HEADLINE>
<TEXT>

     Başbakan Recep Tayyip Erdoğan, ''adı Müslüman olan birinin, terör eylemi yaptı diye bunu İslam'a fatura etmeye kimsenin hakkı yok'' dedi. 
     İngiltere'nin başkenti Londra ve Mısır'ın tatil beldesi Şarm el Şeyh'in terör saldırılarına maruz kalmasının ardından İslami terör yakıştırmalarının tekrar gündeme geldiğini belirten Başbakan Erdoğan, "teröre kimse, İslam'ı yaklaştırmasın. İslami terör, İslamcı terör gibi ifadelere asla pirim vermeyiniz" dedi. 
     "Basını da tekrar uyarıyorum Asla teröre sıfat olarak İslam'ı koymayın" diye konuşan Erdoğan, dinci terör diyebilirsiniz ama İslami terör, İslamcı terör diyemezsiniz. Adı Müslüman olan birinin, terör eylemi yaptı diye, bunu, İslam'a fatura etmenin kimsenin hakkı yoktur" ifadelerini kullandı. 
     Başbakan Erdoğan, terörün dünyayı son zamanlarda farklı bir şekilde tehdit ettiğini, bunun da kendilerini üzdüğünü ifade ederek, terör üzerinden siyaset yapılmayacağını, terörün ortak mücadele verilmesi gereken bir konu olduğunu ifade etti. 
     ''Bu ortak mücadeleyi hep birlikte vermek durumundayız'' diyen Erdoğan, hükümetin bu durumu yakından takip ettiğini ve yapılması gereken her şeyin yapıldığını belirtti. 
     Etnik, bölgesel ve dinsel milliyetçiliğe karşı olduklarını ifade eden Erdoğan, Türkiye Cumhuriyeti vatandaşlığı ortak paydasında birleşilmesi gerektiğini söyledi. 
     
</TEXT>
</DOC>
