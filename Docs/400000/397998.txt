<DOC>
<DOCNO> 397998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo23.html </URL>
<DATE> 2005/11/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Malatyaspor, Cristiano Grigulo ile yollarını ayırıyor 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Brezilyalı Cristiano Grigulo ile yollarını ayıracaklarını bildirdi. 
     Hikmet Tanrıverdi, AA muhabirine yaptığı açıklamada, Cristiano Grigulo'nun iyi futbolcu olduğunu, ancak Malatya'da kalmak istemediğini, bu nedenle yollarını ayırmak zorunda kaldıklarını söyledi. 
     Brezilyalı futbolcunun kente uyum sağlayamadığını, ailesinin burada kalmak istemediğini belirttiğini dile getiren Tanırverdi, ''Ziya Hoca, onu kadroya almıyordu. İstediğimiz verimi alamayınca yollarımızı ayırma kararı aldık. Gelecek hafta Cristiano Grigolo'yu göndereceğiz'' dedi. 
     
     KATATUA DA GİDEBİLİR 
     Belindeki sakatlığını tedavi ettirmek amacıyla ülkesine giden diğer Brezilyalı futbolcu Toledo Katatua'nın henüz dönmediğini belirten Tanrıverdi, ''Bu futbolcudan da istenilen verimi alamadık. Onunla da geldikten sonra konuşup kararımızı vereceğiz'' diye konuştu. 
     Tanrıverdi, ligin ikinci yarısında transfer etmeyi düşündükleri bazı yabancı futbolcuları belirlediklerini sözlerine ekledi. 
     
</TEXT>
</DOC>
