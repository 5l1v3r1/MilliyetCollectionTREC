<DOC>
<DOCNO> 381563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko21.html </URL>
<DATE> 2005/09/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hazine yarın 588 gün vadeli tahvil ihalesi yapacak... 
</HEADLINE>
<TEXT>

     Hazine yarın 588 gün vadeli, Yeni Türk Lirası YTL cinsinden iskontolu devlet tahvili ihalesi yapacak. 
     Hazine'nin yapacağı tahvil ihalesinde satılacak kağıtlar 28 Eylül Çarşamba günü ihraç edilirken, geri ödeme tarihi 9 Mayıs 2007 olarak belirlendi. 
     Hazine en son 20 Mayıs tarihinde, dolar ve avro cinsinden 5 yıl vadeli, 6 ayda bir kupon ödemeli, iki tahvil ihalesi düzenlemişti. 
     İhalelerde net 975 milyon dolar ile net 225.2 milyon avro satış yapılmıştı. 
     Piyasa yapıcıları ve kamu kuruluşlarına yapılan satışlarla birlikte düşünüldüğünde ise hazine net 1 milyar 820.9 milyon dolar ile 689.5 milyon avro borçlanmıştı. 
     Dolar cinsinden tahvil ihalesinde bileşik faiz yüzde 6.03, avro cinsinden ihalede bileşik faiz yüzde 4.09 olmuştu. 
     
     BU HAFTA 2.4 MİLYAR YTL'LİK ÖDEME VAR 
     Öte yandan Hazine'nin bu hafta, 2 milyar 259 milyon YTL'si piyasaya, 181 milyon YTL'si kamu kurumlarına yapılan satışların geri ödemesi olmak üzere, toplam 2 milyar 440 milyon YTL'lik iç borç ödemesi bulunuyor. 
     
</TEXT>
</DOC>
