<DOC>
<DOCNO> 390214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo21.html </URL>
<DATE> 2005/10/27/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Cavcav'ın Aziz Yıldırım'a yanıtı geldi... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Aziz Yıldırım gibi Türk futboluna mal olmuş bir başkanın konuları bu kadar saptırarak kamuoyuna yaptığı açıklamayı şaşkınlıkla dinledim'' dedi. 
     İlhan Cavcav, Fenerbahçe Kulübü Başkanı Aziz Yıldırım'ın canlı yayında basın toplantısında kendisi hakkında yaptığı suçlamaları hayretle izlediğini belirterek, şöyle konuştu 
     ''Üzülerek ifade ediyorum. Olaylar o kadar açık ve net ki. Ancak sayın Yıldırım bunlardan hiç bahsetmedi. Deniz olayı normal bir olay değildir. Deniz'in mukavelesi varken, her zaman olduğu gibi Gençlerbirliği'nin vermiş olduğu ve anlaştığı 500 bin avroya karşı Deniz'e verilen 1 milyon avronun üzerindeki parayla Deniz kandırılmıştır. Ben buradan sayın Yıldırım'a soruyorum Deniz olayı söz konusu olduğu zaman sayın Nihat Özdemir'in de cevaplamasını istiyorum. Başkana bu transferi sorduğumda, benim haberim yok diyor. Daha sonra bir Kulüpler Birliği toplantısında Aziz Yıldırım, bu konudan kendisinin haberi olmadığını beyan etti. Ben de böyle bir durumda Deniz'in 1 milyon avroluk cezai şartı var, bunu ödemek mecburiyetinde kalırsınız dedim. Sayın Aziz Yıldırım isterdim ki bu olayların başlangıcının nasıl geliştiğini kamuoyuna açıklığı ile ifade etsin.'' Deniz ile anlaşma yaptıktan sonra sayın Yıldırım'a bu anlaşmayı sorduğunu bildiren Cavcav, ''Bu futbolcuyu kendisinin değil, Daum'un aldığını ifade etmiştir. Bunu bizzat bana Kulüpler Birliği toplantısında kendisi söylemiştir. Bunu neden acaba saklıyor, söylemiyor'' diye konuştu. 
     Cavcav, Aziz Yıldırım'ın, Deniz'i tehdit ettiği yönündeki açıklamasını ise, şöyle yanıtladı 
     ''Deniz'i çağırdım ve Fenerbahçe'ye transferini konuştum. Fenerbahçe ile mukaveleyi yaptığını ve böyle bir cezai şart ödeme durumunda kalması halinde de kulübün cezayı ödeyeceğini ve buna göre de kendisiyle protokol yaptıklarını söyledi.'' 
     
     FUTBOL FEDERASYONU SEÇİMLERİNDE DE ETKİN ADAM 
     Gençlerbirliği Kulübü Başkanı İlhan Cavcav, Aziz Yıldırım'ın her Futbol Federasyonu Başkanlığı seçimlerinde ağırlığını koyduğunu ve istediği adamları da yönetime soktuğunu söyledi. 
     Cavcav, herkesi suçlayan Aziz Yıldırım için, ''Futbol Federasyonu, Tahkim Kurulu, Trabzonspor ve Gençlerbirliği hatalı da, yalnız Aziz Yıldırım mı doğru'' yorumunu yaptı. 
     
     TÜRK FUTBOLU KAOSA SÜRÜKLENMESİN 
     Başkan Cavcav, Türk Futbolunu kaosa sürüklememek için Tahkim Kurulu'nu istifadan vazgeçirmek istediğini ve bunun için de Gençlerbirliği başkanı olarak değil, Kulüpler Birliği Başkanı olarak İstanbul'da ilk basın toplantısını yaptığını ifade etti. 
     
</TEXT>
</DOC>
