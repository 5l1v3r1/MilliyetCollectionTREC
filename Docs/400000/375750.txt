<DOC>
<DOCNO> 375750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko34.html </URL>
<DATE> 2005/09/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
CeBIT Bilişim Eurasia, yarın başlıyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı CeBIT Bilişim Eurasia, yarın TÜYAP Beylikdüzü Fuar ve Kongre Merkezi'nde başlayacak. 
     Hannover Fairs İnterpro Uluslararası Fuarcılık A.Ş. HİF A.Ş. tarafından düzenlenen fuarın resmi açılışını Başbakan Recep Tayyip Erdoğan'ın yapması bekleniyor. 
     11 Eylül'e kadar sürecek fuarda, farklı sektör ve ölçeklerdeki şirketlere yönelik yeni uygulamalar ve bunların yaygın kullanımını teşvik edecek destekler tanıtılacak. 
     Bu yıl 14.'sü yapılacak CeBIT Bilişim Eurasia, fuar alanına inşa edilen 3 yeni salonla 2005'te daha da büyüdü. Ziyaretçilerin fuara geliş amaçlarına göre 3 ana bölümde toplanan fuar, iş dünyası, dijital yaşam ve telekomünikasyon bölümlerinden oluşuyor. 
     Farklı sektörlerdeki şirketlerin yanı sıra, bireye yönelik ürünlerin de sergileneceği fuarın, 60 ülkeden 160 bin ziyaretçi ağırlaması bekleniyor. Fuarda, 17 ülkeden yaklaşık 900 marka temsil edilecek. 
     Fuar, Türkiye'nin teknoloji üreten yüzünü dünyaya tanıtmayı amaçlayan ''Türkiye'den Küreye'', üniversite ile sanayinin kesişme noktası ''Gelecek Parkı'' ve kamusal e-dönüşümün masaya yatırılacağı ''Kamu Sektörü'' tematik bölümleriyle zenginleşecek. 
     Türk şirketlerini dünyaya tanıtmayı amaçlayan Türkiye'den Küreye tematik bölümünde, yerli teknolojiler uluslararası arenada temsil edilecek. 
     TÜBİTAK şemsiyesi altında AR-GE olanaklarıyla 40 üniversiteyi ağırlayacak Gelecek Parkı tematik bölümünde, ayrıca KOSGEB ve TTGV gibi kurumlar tarafından bilişim yatırımlarına sağlanan karşılıklı ve karşılıksız finansal destek seçenekleri sunulacak. 
     Vatandaş ile devlet arasındaki sınırları ortadan kaldıran e-yönetişim projeleri de, Kamu Sektörü tematik bölümünde tanıtılacak. Bölüm, Türkiye'nin kamusal e-dönüşümü sürecinde varılan son noktayı ortaya koyacak. 
     Küresel rekabetin vazgeçilmez unsurlarının bir araya getirileceği fuarda, kurumsal çözümler, ürüne katma değer sağlayan gömülü teknolojiler ve her büyüklükteki işletmeye yönelik iş geliştirme fikirleri sunulacak. Katılımcıların çoğu yeni ürünlerini ilk kez CeBIT Bilişim Eurasia'da duyuracak. 
     
     TÜRK İŞADAMLARINA ÖZEL TOPLANTILAR 
     Bilişimden güç alarak işini geliştirmek isteyen KOBİ'lere rehberlik edecek eğitim, seminer ve panellerden oluşan özel programlar sunan CeBIT Bilişim Eurasia'da Türk işadamlarına özel toplantılar da yapılacak. 
     Türkiye'nin dört yanındaki girişimcilere yeni bir fırsat sunan fuar, 20 ildeki ticaret-sanayi odaları ve organize sanayi bölgeleri üyeleri için 50 otobüs tahsis etti. Farklı bölgelerdeki girişimcileri organize turlarla fuara getirmek üzere başlatılan uygulama, ''Türkiye'nin Dört Yanından 50 Heyet'' adını taşıyor. Anadolulu işadamlarına, fuarı rehber eşliğinde ziyaret etme olanağı sağlanacak. 
     Uygulama dahilinde yer almayan illerdeki girişimciler ise Ulusoy'un fuar özel indirimlerinden yararlanabiliyor. Ulusoy ile yolculuk yaparak fuara gelmek isteyenler için yüzde 10 indirim sağlanıyor. THY de, yurt dışından gelecek CeBIT Bilişim Eurasia ziyaretçilerine yüzde 10 indirim olanağı sunuyor. 
     Ziyaretçilere yönelik uygulamalar arasında, SMS ile randevu da var. Cep'ten randevu sistemine ek olarak bu yıl www.cebitbilisim.com sitesi aracılığıyla da ziyaretçiler web üzerinden fuar katılımcılarından randevu alabilecek. 
     Fuarın sponsoru Turkcell, resmi bankacılık sponsoru Akbank ve resmi teknoloji sponsoru ise Vestel oldu. 
     Fuarda bilet fiyatları Salı-Cuma arasındaki profesyonel günler için 20 YTL, Cumartesi ve Pazar olan teknoloji meraklıları günleri için de 10 YTL olarak belirlendi. 
     CeBIT Bilişim Eurasia'da, fuar merkezi ile İstanbul'un merkezi noktaları arasında gün boyunca İETT otobüs seferleri düzenlenecek. 
     
     ANADOLU AJANSI HİZMETLERİNİ TANITACAK 
     Bu arada CeBIT Bilişim Eurasia Fuarı'na katılacak olan Anadolu Ajansı AA , ziyaretçileri hizmetleri konusunda bilgilendirecek. 
     AA'nın standını ziyaret edecek olan fuar katılımcılarına, en son teknolojilerle sunulan haber, fotoğraf ve görüntü hizmetleri tanıtılacak. AA'nın standında, ödüllü haber fotoğraflarından oluşan bir de sergi yer alacak. 
     Türkiye'nin en büyük, dünyanın da önde gelen haber ajansları arasında yer alan AA, yurt içi ve yurt dışındaki gelişmeleri haber, fotoğraf ve görüntü olarak abonelerine günün 24 saati, uydu üzerinden kesintisiz olarak iletiyor. 
     
     BİLİŞİM ZİRVESİ 
     Ayrıca ''Yarının İşletmeleri'' ana temasıyla yarın başlayacak Bilişim Zirvesi 2005 de, Kaya Ramada Kongre Merkezi'nde gerçekleştirilecek. 
     Her yıl bilişimle geleceğe taşınmanın temel anahtarlarını ortaya koyan etkinlik, bu yıl da yarına bakış açısını ''Zirve'den İşletmelere İşletmelerden Bireylere'' uzanan yol haritası ile ortaya koyuyor. 
     Bilgi toplumu olma yolunda ilerleyen Türkiye'nin geldiği nokta, önündeki görevler ve şansları, işletmeleri yarına taşıyacak olan bilgi, deneyim, verimlilik, karlılık yolları ve avantajlarının ele alınacağı zirve, 9 Eylül'e kadar sürecek. 
     
     5 MİLYAR DOLARLIK HACİM ÖNGÖRÜSÜ 
     Fuarın tanıtımına ilişkin düzenlenen basın toplantısında konuşan CeBIT Fuarları Direktörü ve Hannover Fairs İnterpro Yönetim Kurulu Başkanı Jörg Schomburg, sektörün giderek büyüdüğü ve geliştiğine dair işaretler aldıklarını söyledi. 
     Schomburg, Türkiye'de bilgi ve iletişim teknolojilerinin, geçtiğimiz yıllarda dikkat çekecek ölçüde geliştiğini, sektörün 21. yüzyıl için istihdam vaadinin en üst düzeyde olacağını, sanayi çevrelerinin BT ürün ve hizmetleri için Türk pazarının bu yıl yaklaşık 5 milyar dolarlık bir hacme ulaşacağını öngördüğünü bildirdi. 
     Telekom pazarının 2001'de küresel çöküşü ve aynı yıl Türkiye'de yaşanan ekonomik krize rağmen, Türk bilgi ve iletişim teknolojileri pazarının geçtiğimiz 4 yılda güçlü bir büyüme kaydettiğini vurgulayan Schomburg, şöyle dedi 
     ''2004'te toplam bilgi ve iletişim teknolojileri pazarı yaklaşık yüzde 15 büyüdü. Telekomünikasyon sektörü yaklaşık yüzde 13.8 büyüme ile yaklaşık 10 milyar avro değerine ulaştı. Bu alandaki tam liberalleşme sayesinde bol miktarda potansiyel mevcut. Türk bilgi ve iletişim teknolojileri pazarının bu yıl yüzde 20 büyüyeceğini öngörüyoruz. Türkiye en son teknolojiye dayanan sistemleri en başından uyguluyor. Türk müşteriler, Avrupa ülkeleri ile aynı teknik standartları kullanıyor ve yüksek kaliteli, güvenilir ürün ve hizmetleri talep ediyorlar. ADSL, bu uygulamanın güzel bir örneği. 
     Türk BT pazarını canlandırıcı unsurlardan biri, internet hizmetlerini genişletme ve geliştirmeyi içeriyor. Türk pazarının aslan payını ise geçtiğimiz yıllarda çift haneli büyümeye ulaşan ve hızlı büyüme hızını koruyan donanım oluşturuyor. Bilgisayar sektörü, donanım sektörünün büyüme motoru olmayı sürdürüyor.'' HİF A.Ş. Genel Müdürü Şafak Alpay da, CeBIT Bilişim Eurasia'nın yılın kalan 3 ayında en az 2 milyar dolarlık iş hacmi sağlayacağını belirterek, hedeflerinin İstanbul'u Avrasya'nın bilişim başkenti yapmak olduğunu söyledi. 
     
</TEXT>
</DOC>
