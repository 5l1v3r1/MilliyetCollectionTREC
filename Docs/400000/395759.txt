<DOC>
<DOCNO> 395759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko33.html </URL>
<DATE> 2005/11/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Başesgioğlu İşsizliği bıçak gibi kesmek için hazır reçete yoktur 
</HEADLINE>
<TEXT>

     Bakan Murat Başesgioğlu ''işsizliği bir an evvel bıçak gibi kesmek için elde mucize ve hazır reçete yoktur'' dedi. Konuşmasının ardından sahneden inmek üzere harekete geçen bakan, sahnenin kenarına takılan pantolonun azizliğine uğradı 

Orhan Akyüz AA 

Çalışma ve Sosyal Güvenlik Bakanı Murat Başesgioğlu, Zonguldak'ın Gökçebey İlçesi'ne bağlı Bakacakkadı Beldesi'ndeki 100. Yıl Atatürk Hizmet Köyü'nde düzenlenen, ''Tarımda İstihdamı Geliştirme Projesi Belge ve Ödül Töreni''ne katıldı. 
     Türkiye'de her yıl 750 bin pırıl pırıl gencin iş aramak için iş piyasasına girdiğini, devletin ise bunlardan sadece 50 binine istihdam sağlayabildiğine dikkati çeken Başesgioğlu, şunları söyledi 
     ''Bizde girişimcilik olgusu pek gelişmemiştir. Çünkü, devlet kapısında sağlam, kadrolu bir işe yerleşmeyi arzu ederiz. Milli eğitim sistemimiz, devlete memur yetiştirme üzerine kurgulanmıştır. Şimdi ise devir değişti. Kendi işini kendi yapabilen müteşebbislerin ekonomiye katkıları daha büyük oluyor. Devlette istihdam kapısı olma imkanı sınırlı. İşsizliği bir an evvel bıçak gibi kesmek için elde mucize ve hazır reçete yoktur. İşsizliğin azaltılması gayretindeyiz. Almanya ve Fransa gibi işsizlik ordusuyla karşı karşıyayız.'' 
     
     BAKANIN YAŞADIĞI AKSİLİK 

     Konuşmasının ardından kursiyerlere sertifikalarını dağıtan Başesgioğlu, sahneden inerken küçük bir aksilik yaşadı. Başesgioğlu'nun sahnenin kenarına takılan pantolonu yırtıldı. Bir süre programı böyle takip eden Bakan, daha sonra takım elbisesini değiştirdi. 
     
</TEXT>
</DOC>
