<DOC>
<DOCNO> 384743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun28.html </URL>
<DATE> 2005/10/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İngiliz askerleri 12 direnişçiyi yakaladı, 35 direnişçi öldürüldü 
</HEADLINE>
<TEXT>

     İngiliz askerlerinin, Irak'ın güneyinde, çokuluslu güce karşı son günlerde düzenlenen saldırılardan sorumlu olduğu sanılan 12 direnişçiyi yakaladığı bildirildi. 
     İngiltere Savunma Bakanlığı sözcüsü, ''İngiliz askerlerinin Basra'da düzenlediği operasyonda, 12 kişinin yakalandığını ve bir miktar silah ele geçirildiğini'' belirtti. 
     Operasyonun, ''İngiliz güçlerine karşı düzenlenen saldırılara karşılık'' yapıldığı ifade edildi. 
     
     35 DİRENİŞÇİ ÖLDÜRÜLDÜ 

     Koalisyon güçlerinin düzenlediği iki ayrı operasyonda 35 direnişçinin öldürüldüğü bildirildi. 
     ABD ordusu, geçen cumartesi günü Suriye sınırı yakınındaki kentlerde başlattığı "Demir Yumruk" operasyonu çerçevesinde dün Husayba'da, El Kaide'ye bağlı direnişçilerin el koyduğu üç katlı bir otele yönelik bombardımanda 20 kişinin öldüğünü açıkladı. 
     Operasyonda, Amerikan deniz piyadelerinin Karabila'da 2 direnişçiyi öldürdüğü, Karabila'nın batısında savaş uçaklarının bombaladığı 3 evde 7 direnişçinin öldüğü belirtildi. 
     ABD ordusu, "Demir Yumruk" operasyonunda ölen direnişçilerin sayısının 71'e yükseldiğini bildirdi. 
     Bu arada, koalisyon güçlerinin Irak'ın batısında, Fırat nehri civarındaki şehirlerde salı günü başlattığı "Nehir Girişi" operasyonunda 6 direnişçinin öldürüldüğü ifade edildi. 
     Her iki operasyonda 4 Amerikan askerinin hayatını kaybettiği kaydedildi. 
     "Demir Yumruk" operasyonu bin civarında Amerikan askeriyle yapılırken, "Nehir Girişi" operasyonuna 2500 Amerikan askeri ve 350 kadar Irak askeri katılıyor. 
     
     BAĞDAT'IN GÜNEYDOĞUSUNDA 22 CESET BULUNDU 

     Bu arada, başkent Bağdat'ın güneydoğusunda, İran sınırı yakınındaki Vasit vilayetinde 22 ceset bulundu. 
     Yetkililer, polisin, elleri kelepçeli ve silahla vurulmuş haldeki 22 erkeğe ait cesetleri, vilayetin Badra kenti yakınında bulduğunu söyledi. 
     Cesetlerin, kentteki bir morga kaldırıldığı belirtildi. 
     
</TEXT>
</DOC>
