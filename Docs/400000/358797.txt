<DOC>
<DOCNO> 358797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/ekonomi/eko02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonus rekabeti 
</HEADLINE>
<TEXT>


Garanti, her hesaba 330 YTL'lik bonus hediye ederek Maliye'nin maaş ödemelerini aldı. Ancak bakanlığın Ankara personeli bonusu alırken, İstanbul alamayınca ortalık karıştı 

KADİFE ŞAHİN 

Bankalar arasındaki, 'kamu kurumlarının maaşlarını ödeme' rekabeti, verilen promosyonlarla hız kazandı. Ancak kurumların farklı uygulamaları personelin tepkisine yol açıyor. 
Garanti Bankası, 1 Temmuz'dan itibaren Maliye Bakanlığı ile yaptığı anlaşma gereği kurum personelinin maaş ödemelerini aldı. Garanti, bu kapsamda defterdarlık çalışanlarının kredi kartlarına 330 milyon liralık bonus hediye etti. 

Personele görüş soruldu 
Ancak, Ankara'daki merkez teşkilatı çalışanlarının bonuslarını aldığını öğrenen İstanbul çalışanları, kendi bonuslarının neden yatırılmadığının peşine düştü. 60 civarında defterdarlığın bulunduğu İstanbul'da, her bir defterdarlık için promosyondan 5'er milyar lira ayrıldı. Defterdarlık müdürleri, Garanti Bankası'nın avans hesabından kullanılacak bu paranın kırtasiye ihtiyaçları için mi, yoksa personele alınacak ufak hediyeler için mi harcanması gerektiği konusunda, bünyeleri içindeki personelden görüş istedi. 
Ancak, Garanti Bankası'nın İstanbul Maliye Vakfı'na İSMAV yüklü miktarda bağış yaptığını öğrenen İstanbul defterdarlıkları çalışanları, bonusun peşine düştü. Çalışanlar, bağlı oldukları Büro Emekçileri Sendikası BES aracılığıyla İstanbul Deftedarlığı'na başvuruda bulunarak tepki gösterdiler. 
İstanbul Deftedarlığı ile sendika arasındaki görüşmeler devam ediyor. 

Cazip promosyon sağlıyorlar Bankalar, fazla sayıda personeli bulunduran kurumların maaş ödemelerini kendi bünyelerine alarak, nakit yaratıyorlar. 
Vadesiz mevduat niteliğinde olan personel maaşları, yatırıldığı gün tamamı çekilmediği için bankalara günlük kaynak yaratmış oluyor. Bu nedenle bankalar arasında bu maaş ödemelerini kapmak için ciddi bir yarış var. 
Bu arada maaşı ödenen personel, bankanın müşterisi haline geliyor. Banka için diğer bireysel ürünlerin pazarlanabileceği bir müşteri kitlesi oluşuyor. 

Laptop, lojman, bonus 
Bilindiği gibi daha önce de İş Bankası'nın, milletvekillerine lap-top hediye etmesi bu alanda yaşanan rekabeti ortaya çıkarmıştı. Kısa bir süre önce ise Adalet Bakanlığı'nın kamu haznedarlığı görevi olan Vakıfbank'tan hesaplarını savcılık talimatlarıyla Akbank'a aktarmasında bankanın verdiği makam aracı ve lojmanların etkili olduğu belirtilmişti. 
Ayrıca, konunun, Vakıfbank'ın eski Genel Müdürü Ahmet Kacar'ın görevden alınmasında da etkili olduğu ileri sürülmüştü. 


</TEXT>
</DOC>
