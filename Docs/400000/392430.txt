<DOC>
<DOCNO> 392430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur17.html </URL>
<DATE> 2005/11/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hava sıcaklığı bayramdan sonra artacak 
</HEADLINE>
<TEXT>

     Bayram süresince etkili olan soğuk ve yağışlı hava, yarından itibaren etkisini kaybedecek, hava sıcaklığı tüm yurtta 1-2 derece artacak. 
     Devlet Meteoroloji İşleri Genel Müdürlüğü'nden yapılan ''Meteorolojik Değerlendirmeye'' göre, bayram süresince etkili olan soğuk ve yağışlı havanın etkisi yarından itibaren azalacak. 
     Yarın Marmara'nın doğusu, Doğu ve Batı Karadeniz, İç Anadolu'nun güney ve doğusu, Doğu Akdeniz, Güneydoğu Anadolu'nun batısı ile Doğu Anadolu'nun kuzey ve batı kesimleri yağışlı, diğer yerler parçalı ve az bulutlu geçecek. Yağışlar genel olarak hafif yağmur, Karadeniz'in iç kesimleri ile İç ve Doğu Anadolu'da yer yer hafif karla karışık yağmur, yükseklerde kar şeklinde olacak. 
     Marmara, Batı Karadeniz, İç Ege ve İç Anadolu'da sabah saatlerinde yer yer yoğun sis görülürken, hava sıcaklığı tüm yurtta 1-2 derece artacak. 
     Pazartesi günü, yurdun doğu kesimleri yağışlı geçerken, yağışlar genellikle hafif, Doğu Karadeniz'in doğusunda yer yer etkili olacak. Batı ve Orta Karadeniz kıyıları, Doğu Karadeniz, İç Anadolu'nun doğusu, Doğu Akdeniz ile Doğu ve Güneydoğu Anadolu bölgeleri yer yer yağışlı geçecek. Yağışlar hafif yağmur, iç kesimlerde ve yüksek yerlerde hafif karla karışık yağmur ve kar şeklinde olacak. Marmara ile yurdun batı kesimlerinde yer yer yoğun sis görülecek. 
     Salı günü, yurdun büyük bir bölüm parçalı ve az bulutlu geçerken, Doğu Karadeniz ile Doğu Anadolu'nun doğusunda yağışlar devam edecek. Marmara ile yurdun iç kesimlerinde yer yer yoğun sis görülecek. 
     Yetkililer, Karadeniz'in iç kesimleri ile İç ve Doğu Anadolu'daki karayollarında yüksek yerlerde hafif don olayı, Marmara, Batı Karadeniz, İç Ege ve İç Anadolu'da yer yer yoğun sis beklendiğinden vatandaşların ve ilgililerin dikkatli olmalarını istedi. 
     
</TEXT>
</DOC>
