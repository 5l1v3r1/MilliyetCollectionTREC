<DOC>
<DOCNO> 394363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonsiy03.html </URL>
<DATE> 2005/11/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yıldırım ABD, uçakta patlama sonrasında yolcuları tarama talep etti 
</HEADLINE>
<TEXT>

     Ulaştırma Bakanı Binali Yıldırım, ABD Ulaştırma Güvenliği İdaresi’nin, havayollarından, 2004’teki NATO Zirvesi sırasında bir uçakta meydana gelen patlama sonrasında, VIP ve uçuş ekibi dahil tüm yolcuların taranmasını talep ettiğini bildirdi. 
     Yıldırım, bu hizmetin, bakanlığı tarafından ruhsatlandırılan ve hava yolları işleticilerinin de sözleşme yaptığı bir şirket tarafından yerine getirildiğini kaydetti. 
     Binali Yıldırım, CHP Ankara Milletvekili Yakup Kepenek’in, "AGİT Genel Kurulu’na katılmak üzere New York’a gidecek milletvekilleri ve eşlerinin Atatürk Havaalanı VIP bölümünde, seyahat çantalarının, ’ABD hükümeti tarafından görevlendirildiklerini’ söyleyen güvenlik güçlerince aranmasına" ilişkin sorularını yanıtladı. 
     Türkiye’nin, Uluslararası Sivil Havacılık Teşkilatı ICAO 
     Sözleşmesi gereği, başka ülkelerin işleticileri tarafından uçuşlarla ilgili gelen özel güvenlik kontrolleri isteklerinin, uygulanabilir olduğu sürece karşılandığını kaydeden Yıldırım, şöyle devam etti 
     "Türk Sivil Havacılık Kanunu ve buna uygun çıkarılan yönetmeliğe göre, Özel Güvenlik Hizmet ve Denetimi, şartları sağlayan kuruluşlara, bakanlığımızca işletme ruhsatı verilmektedir. Bu uygulama ile standart güvenlik önlemlerine ilave olarak, ek güvenlik hizmeti alma imkanı sağlanmıştır. 
     Özellikle ABD, İsrail ve İngiltere gibi ülkelere sefer yapan havayolu işletmeleri bu hizmetten yararlanmakta olup, uygulama ile ülkemiz sivil havacılık güvenlik standardı, uluslararası platformda yükselmiştir." 
     
     "YÜZDE 100 BAGAJ TARAMA UYGULAMASI" 
     Havacılık güvenliğiyle ilgili kurullarda, risk değerlendirmelerinin yapıldığını ifade eden Yıldırım, Türkiye’ye ve Türkiye’den sefer düzenleyen havayolu işleticileri veya ülkelerinin, risk değerlendirmesi sonucuna göre farklı güvenlik önlemlerine tabi tutulduğunu bildirdi. 
     Türkiye’nin de üyesi olduğu ICAO’nun 2006 yılında yüzde 100 bagaj taraması uygulamasına geçeceğini, Avrupa Sivil Havacılık Konferansı’nın ise 2002’den bu yana bu uygulamayı sürdürdüğünü vurgulayan Yıldırım, şunları kaydetti 
     "Yüzde 100 bagaj taramasında prensip, taramadan geçen yolcu ve bagajların tekrar buluşmamasıdır. ABD Ulaştırma Güvenliği İdaresi tarafından, ABD’ye uçuşlarda uygulanan bu prosedür, söz konusu standarda dayanmaktadır. 
     2004 tarihinde gerçekleştirilen NATO zirvesi sırasında bir uçakta 
     meydana gelen patlama sonrasında, VIP ve uçuş ekibi dahil tüm yolcuların bu şekilde taranmasını ABD Ulaştırma Güvenliği İdaresi’nce havayollarından talep edilmiştir. Bu hizmet, Bakanlığımız tarafından ruhsatlandırılan ve hava yolları işleticilerinin de sözleşme yaptığı Gözen Havacılık Güvenliği Şirketi tarafından yerine getirilmektedir. Güvenlikle ilgili uygulamalar, yüzde 100 bagaj taraması ile ilgili uluslararası standartları sağlayacak teknoloji olan Patlayıcı Algılama Sistemi kurulmasına ve risk değerlendirmesi sonucunda güvenlik seviyesinin düşürülmesine kadar devam edecektir." 
     
</TEXT>
</DOC>
