<DOC>
<DOCNO> 366794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur23.html </URL>
<DATE> 2005/08/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kuran Kursu'na gelen kıza iç çamaşırı alan imam tutuklandı 
</HEADLINE>
<TEXT>

     
     Ali ŞEN MERSİN, DHA 
     
MERSİN'in Mezitli Beldesi'ndeki Fatih Camii'nin imamı 37 yaşındaki Veli Çelik, Kuran Kursu öğrencisi 14 yaşındaki F.M.'ye iç çamaşır hediye etmek isteyince, taciz iddiasıyla tutuklandı. 
     Bir çocuk babası imam Veli Çelik, yaz döneminde düzenlenen Kuran Kursu'nda başarı gösteren 20 kursiyere başarı belgeleri verdi. İddiaya göre, imam Çelik, kursta en başarılı diye nitelendirdiği F.M.'yi odasına çağırarak, kendisine bir hediye vermek istediğini söyledi. İmam Çelik odasında F.M.'ye daha önceden satın aldığı iç çamaşırını ambalajı içinde armağan etti etti. Çelik, odasında paketi verdikten sonra, kursiyer kıza, açıp hediyeyi kendisinin yanında görmesini istedi. Hediye paketini açtığında içinde iç çamaşırı olduğunu görünce sinir krizi geçirerek ağlamaya başlayan F.M., paketi yere atarak, evine gitti. 
     
     AİLESİNE ANLATTI 
     Ağlayarak eve giren F.M.'nin olayı anlatması üzerine babası H.M., imam hakkında savcılığa suç duyurusunda bulundu. Savcılığın talimatıyla Mezitli Polis Merkezi ekipleri, imam Veli Çelik'i gözaltına aldı. Açılan soruşturma için babasıyla karakola giderek ifade veren F.M., başından geçenleri şöyle anlattı 
     İmam, bana, kursta çok başarılı olduğumu söyleyip, aldığı bir hediyeyi vermek üzere odasına çağırdı. Ben içeri girince ambalajlı özel paketi uzattı. Sonra, Aç bakalım beğenecek misin ’ diye sordu. Ben, o an aklıma kötü bir şey gelmeden açtım. Paketi açıp içinde iç çamaşırı olduğunu görünce şoke oldum. Paketi hemen yere fırlatıp ağlayarak kaçtım. O anda başıma kötü bir şey gelecek diye çok korkmuştum. Eve ağlayarak gidince ailem ne olduğunu sordu, ben de anlattım.'' 
     
     İMAM PAKET KARIŞMIŞ 
     Taciz’ suçundan gözaltına alınan imam Veli Çelik ise kendini, eşine aldığı hediyeyle kursiyerin hediye paketinin karıştığını iddia etti. Çelik, ifadesinde, Eşime aldığım hediyeyi dalgınlık sonucu karıştırmışım. Kötü bir niyetim yoktu'' dedi. Şikayet üzerine polis, imamın camideki odasında arama yaptı, ancak başka bir hediye paketine rastlanmadı. 
     İmam Çelik, sorgulamasının ardından cinsel istismar, taciz, sarkıntılık’ suçlarından, Yeni TCK'nın 102'inci Maddesi'ne göre çıkarıldığı mahkemece tutuklandı. 
     F.M.'nin ailesi ise olay sonrası kiracı oldukları Mezitli Beldesi'ndeki evi terk edip, il merkezine taşındı. 
     Olayla ilgili İl Müftülüğü de idari soruşturma başlattı. Soruşturma sonunda imam açığa alınırken, mahkeme sonucuna göre suçlu bulunmasa dahi Mersin'de görev verilmemesi hükme bağlandı. İmamın suçlu bulunması durumunda ise meslekten men edilebileceği gibi, 2 ile 7 yıl arası hapis yatacak. 
     
</TEXT>
</DOC>
