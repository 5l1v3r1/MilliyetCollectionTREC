<DOC>
<DOCNO> 390234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur15.html </URL>
<DATE> 2005/10/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hileli bayram çikolatalarına dikkat 
</HEADLINE>
<TEXT>

     Ramazan Bayramı nedeniyle artan şekerleme satışlarının bazı hilekarları da harekete geçirdiği, yapımında kakao yerine harnup keçiboynuzu , fındık kabuğu, leblebi tozu ya da soya unu kullanılan çikolataların piyasada olduğu bildirildi. 
     Konya Tarım İl Müdürlüğü Kontrol Şube Müdürü Fahri Dönmez, AA muhabirine, bazı merdivenaltı üretim yapan kişilerin çikolata yapımında kakao yerine harnup, fındık kabuğu, leblebi tozu ya da soya unu kullanarak haksız kazanç elde ettiğini söyledi. Dönmez, şöyle dedi 
     "Bazıları ise bozulmuş, bayatlamış çikolata ve şekeri yeniden işleyip piyasaya sürebiliyor. Örneğin kokolin olarak tabir edilen düşük kalitedeki çikolatanın bayatlamış olanlarını işleyip, yeni ve kaliteli ürün olarak satabiliyorlar." Dönmez, sağlıksız koşullarda üretilen, kakao yerine maliyeti düşürmek adına değişik hammaddelerin kullanıldığı sahte çikolatalarla karşılaşmamak için tüketicilerin dikkatli olması gerektiğini söyledi. 
     Dönmez, markalı, üretim izni olan firmaların çikolatalarının alınmasını, ucuza almak çabasıyla açıkta satılan, nerede üretildiği belli olmayan ürünlere ilgi gösterilmemesini istedi. 
     Yaptıkları kontrollerde zaman zaman kendilerini bile şaşırtacak durumlarla karşılaştıklarını belirten Dönmez, ramazan ayı içinde şekercilere yönelik denetimlerinin arttığını, sağlıksız koşullarda üretilen, içerik olarak belirtilen kriterleri taşımayan ürünleri imha ettiklerini sözlerine ekledi. 
     İstanbul Teknik Üniversitesi Gıda Mühendisliği Bölümü öğretim üyesi Prof. Dr. Necla Aran, şeker ve çikolata satışlarının en yüksek seviyelere ulaştığı dini bayramlar öncesi, firmaların tüketicinin talebine karşılık vermek amacıyla değişik kalitelerde ürünler üretebildiğini söyledi. 
     Prof. Dr. Aran, "Öncelikle çikolata tanımının doğru yapılması gerekir. Çikolata, kakao ve kakao yağı içeren bir üründür. Sütlü çikolatalarda ise ilave olarak süt tozu ve süt yağı bulunabilir" dedi. 
     Prof. Dr. Aran, çikolata bileşimine giren fındık ve fıstık gibi hammaddelerin kalitesiz olması durumunda hastalıklara yol açabilecek mikotoksin olarak adlandırılan küf toksinlerinin bulunma riskinin artacağını vurgulayarak, üretim yapılan ortamın gerekli hijyenik şartları taşımaması nedeniyle hastalık yapıcı bakterilerin çikolataya bulaşabileceğini bildirdi. 
     Prof. Dr. Adan, çikolata alırken yüzeyinde küçük beyaz noktacıklar halinde oluşan çiçeklenmelere dikkat edilmesi gerektiğini belirterek, çiçeklenmelerin görülmesinin, o ürünün bayat olduğunu gösterdiğini söyledi. 
     
</TEXT>
</DOC>
