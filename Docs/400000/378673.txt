<DOC>
<DOCNO> 378673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko48.html </URL>
<DATE> 2005/09/15/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Dünya Bankası, Türkiye'nin toplam servetini açıkladı 3.2 trilyon dolar 
</HEADLINE>
<TEXT>

     Dünya Bankası'nın 2000 yılı verilerini baz alarak hazırladığı ''Ülkelerin Serveti Nerede '' raporuna göre, Türkiye'nin toplam serveti, 3 trilyon 226 milyar 654 milyon doları buluyor. 
     Toplam servet büyüklüğünde dünya ülkeleri arasında 22'inci sırada yer alan Türkiye'de, kişi başına 47 bin 859 dolarlık ''servet'' düşüyor. 
     Ülkelerin servetini üç bölümde inceleyen rapor, ''üretilmiş sermaye'' kısmında makine parkı, şehirler ve diğer fiziki üretimleri toplarken, ''doğal sermaye'' kısmında maden ve mineral yakıtlarla ormanlar, çayır ve otlaklar ile korunan alanları dikkate alıyor. Raporda ''maddi olmayan sermaye'' kısmında ise toplam zenginlikten üretilen ve doğal zenginlik toplamı çıkarılarak elde edilen farkla eğitilmiş ve eğitilmemiş insan gücü, çatı örgütler kamu, sosyal kuruluşlar ve diğer ülkelerdeki yatırımlar toplandı. 
     Buna göre, Türkiye'de kişi başına üretilmiş sermaye 8 bin 580 dolar, doğal sermaye 3 bin 504 dolar ve maddi olmayan sermaye de 35 bin 774 dolar olarak hesaplandı. 
     Raporda kişi başına düşen zenginlikte ilk 10 ülke 648 bin 241 dolarla İsviçre, 575 bin 138 dolarla Danimarka, 513 bin 424 dolarla İsveç, 512 bin 612 dolarla ABD, 496 bin 447 dolarla Almanya, 493 bin 80 dolarla Japonya, 493 bin 80 dolarla Avusturya, 473 bin 708 dolarla Norveç, 468 bin 24 dolarla Fransa ve 451 bin 714 dolarla Belçika-Lüksemburg olarak sıralandı. Listede en fakir ülkeler ise 2 bin 859 dolarla Burundi, 2 bin 748 dolarla Nijerya ve 1965 dolarla Etiyopya oldu. 
     Toplam zenginlik sıralamasında ise ABD, 144 trilyon 671 milyar dolarla ilk sırada yer alırken, 62 trilyon 577 milyar dolarla Japonya ikinci, 40 trilyon 813 milyar dolarla Almanya üçüncü, 27 trilyon 563 milyon dolarla Fransa dördüncü, 24 trilyon 67 milyar dolarla İngiltere beşinci oldu. Bu ülkeleri 21 trilyon 499 milyar dolarla İtalya, 14 trilyon 785 milyar dolarla Brezilya, 11 trilyon 852 milyar dolarla Çin, 10 trilyon 578 milyar dolarla İspanya ve 9 trilyon 999 milyar dolarla Kanada izledi. 
     
</TEXT>
</DOC>
