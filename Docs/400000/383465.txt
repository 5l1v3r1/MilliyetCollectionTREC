<DOC>
<DOCNO> 383465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/axspo02.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçunu kabul etti 
</HEADLINE>
<TEXT>


Hakem Özgüç Türkalp'in, karşılaşma sonrası görüştüğü MHK Başkanı Ufuk Özerten'e, "Anelka'nın, kaleci Özden'e yaptığı faulü görmem gerekiyordu. Görüş açım kapalıydı. Hata yaptım, çok üzgünüm" dediği öğrenildi 


Konyaspor - Fenerbahçe maçındaki yönetimi ve tartışılan kararlarıyla gündeme oturan genç hakem Özgüç Türkalp'in, "Suç benim. Anelka ile kaleci Özden'in pozisyonunu görmem ve faul düdüğü çalmam gerekirdi" dediği öğrenildi. Maçtan sonra Merkez Hakem Kurulu Başkanı Ufuk Özerten ile görüşen Türkalp'in, "Anelka vücudu ile görüş açımı kapattı. Benim durduğum yerden şarj yaptığını ve müdahalesini göremedim. Pozisyonu süzemedim. Karar sürecinde yardımcıma baktım, orta alana doğru gidince golü verdim. Ama bu hatayı yapmamam gerekirdi, çok üzgünüm" şeklinde konuştuğu ifade edildi. 
Fenerbahçe'nin 73. dakikada kazandığı bu gole kadar başarılı bir yönetim sergileyen ancak son yirmi dakikada kontrolünü yitiren Türkalp'e, MHK tarafından ilk yarıda maç verilmeyeceği bildirildi. Maçın gözlemcisi Mahmut Çetiner'in de genç hakemin notunu 5 ila 5.9 arasında çok zayıf performans olarak belirlediği, kıdemli yardımcı Cemal Gemici'nin de notunun zayıf performans oldukça yetersiz olduğu kaydedildi. 
Sezon başında Abant'ta yapılan seminerde hata yapan hakemi dinlendirmeyeceklerini ve görev vermeye devam edeceklerini açıklayan MHK Başkanı Ufuk Özerten'in uzun süre tartışılacak bu maçtan sonraki tavrını nasıl belirleyeceği de merak konusu oldu. 

'Topa dokundum' 

YUSUF DURSUN 

Konya'daki tartışmalı golün başrol oyuncusu Anelka'nın soyunma odasında arkadaşlarına, "Evet topa elim değdi" itirafında bulunduğu belirtildi. Fransız futbolcunun bu konuda daha fazla konuşmak istemediği, "Artık maç geride kaldı" dediği bildirildi. Bu arada İngiliz gazeteleri sezon başında Anelka'nın transferinde ısrarcı olan Newcastle United'ın devre arasında yine atağa kalkacağını iddia etti. 

02.00'de antrenman 

Sarı - Lacivertli futbolcular, Konya deplasmanı dönüşü soluğu Samandıra Tesisleri'nde aldılar. Saat 02.00'da antrenör Roland Koch yönetiminde 24 tur kadameli koşu yapan oyuncular, daha sonra jakuzi ve sauna ile sağlık merkezindeki tedavilerin ardından izne ayrıldılar. Teknik Direktör Daum, milli maçlar nedeniyle lige verilen aradan dolayı çarşamba akşamına kadar takımı serbest bıraktı. 


</TEXT>
</DOC>
