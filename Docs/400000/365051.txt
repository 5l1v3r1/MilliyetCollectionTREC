<DOC>
<DOCNO> 365051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko27.html </URL>
<DATE> 2005/07/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Almanya'da işsizlerin sayısı yeniden arttı... 
</HEADLINE>
<TEXT>

     Almanya'da işsizlerin sayısının Temmuz ayında 68 bin artarak yaklaşık 4 milyon 772 bin 82'ye yükseldiği bildirildi. 
     Nürnberg kentindeki Federal Çalışma Ajansı tarafından yapılan açıklamada, Temmuz ayında işsizlerin sayısının geçen yılın Temmuz ayına göre de 412 bin kişi arttığı, işsizlik oranının da Temmuz ayında bir önceki aya göre yüzde 0.2 oranında artarak yüzde 11.5'e yükseldiği belirtildi. 
     Federal Ekonomi ve Çalışma Bakanı Wolfgang Clement, bu konuda yaptığı açıklamada, özellikle genç işsizlerin sayısının sezona bağlı olarak her temmuz ayında olduğu gibi arttığını, istihdam piyasasında genel olarak bir düzelme yaşandığını ifade etti. 
     Clement ayrıca, Almanya'daki Türk işletmelerinin çoğunun meslek eğitimi verebilecek durumda olduğunu, ancak bürokratik işlemlerden dolayı da yeterli meslek eğitimi imkanı sunmadığını belirterek, bu konuda kendilerini teşvik ettiklerini ve teşvik etmeye devam edeceklerini kaydetti. 
     
</TEXT>
</DOC>
