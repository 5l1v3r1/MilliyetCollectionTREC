<DOC>
<DOCNO> 352302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo39.html </URL>
<DATE> 2005/06/15/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
AFP Ribery Marsilya'da... 
</HEADLINE>
<TEXT>

     Galatasaray’ın Fransız orta saha oyuncusu Franck Ribery’nin Fransa’nın Marsilya takımıyla 4 yıllığına anlaştığı bildirildi. 
     Fransız haber ajansı AFP, Marsilya’nın resmi internet sitesindeki açıklamaya dayandırarak verdiği haberinde, Ribery’nin yeni takımında, Metz’deki eski hocası Jean Fernandez ile çalışacağını belirtti. 
     Franck Ribery, geçen sezonun devre arasında Galatasaray’a gelmişti. 
     
     CİMBOM'DAN TAZMİNAT AÇIKLAMASI 

     Galatasaray Kulübü, Franck Ribery'nin, Marsilya Kulübü ile anlaştığına dair bugün Fransız basınında yer alan haberlere açıklık getirdi. 
     Sarı-kırmızılı kulübün resmi internet sitesinden yapılan açıklamada, Ribery'nin, bonservis bedelinin tamamı Metz Kulübü'ne ödenerek 3 yıllığına transfer edildiği vurgulanarak, şöyle denildi 
     "Gazete haberlerinde iddia edildiği gibi kulübümüzün, anılan futbolcuya yaptığı ödemelerde, kontratının iptalini gerektirecek bir gecikme olmamıştır. Bu husus Franck Ribery'nin şahsen imzaladığı ibranameden ve banka dekontlarının tarihlerinden kolayca anlaşılmaktadır. Bahse konu haber ile ilgili kulübümüz, oyuncuya, Marsiyla Kulübü'ne, Fransa Futbol Federasyonu'na, FIFA'ya, haberi yayınlayan L'Equipe ve Provençale Gazeteleri'ne gerekli ihtarnameleri göndermiştir. 
     Bu şartlar altında, var olan kontrat maddelerine rağmen bu transferin gerçekleşmesi durumunda, oyuncu ya da yeni kulübü çok yüklü bir tazminat ödemek zorunda kalacaktır." 

     
</TEXT>
</DOC>
