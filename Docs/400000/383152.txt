<DOC>
<DOCNO> 383152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo11.html </URL>
<DATE> 2005/10/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Beşiktaş ligdeki galibiyet hasretine son vermek istiyor... 
</HEADLINE>
<TEXT>

     Turkcell Süper Ligi'nin 8. haftasında yarın Samsunspor'u ağırlayacak olan Beşiktaş, galibiyete kilitlendi. 
     UEFA Kupası 1. tur rövanş maçında deplasmanda İsveç'in Malmö takımını 4-1 yenerek turu geçip moral bulan siyah-beyazlılar, Samsunspor maçından da galibiyetle ayrılarak, ligdeki kötü gidişini sonlandırmayı amaçlıyor. 
     Ligde yaptığı son 4 maçta 1 beraberlik, 3 yenilgi alan ve toplam 11 puan yitirerek zirve yarışının uzağına düşen Beşiktaş, Samsunspor önünde alacağı galibiyetle taraftarlarıyla barışmayı hedefliyor. 
     
     TAM KADRO 
     UEFA Kupası'nda farklı skorlu Malmö galibiyetiyle biraz olsun rahatlayan Beşiktaş, Samsunspor maçı öncesi tam kadro. 
     Siyah-beyazlılarda Mustafa'nın sakatlığı, Pancu'nun da hastalığının geçtiği, sakatlığı nedeniyle oynayamayacak durumda olan futbolcunun bulunmadığı bildirildi. 
     Hazırlıklarını bu akşam basına kapalı idmanla tamamlayacak olan Beşiktaşlı futbolcular, daha sonra kampa girecek. 
     
     MUHTEMEL 11 
     Beşiktaş'ın Samsunspor maçına şu muhtemel 11'le çıkması bekleniyor 
     Cordoba, İbrahim Toraman, Koray, Gökhan, Ali Güneş, Kleberson, Okan, Sergen, İbrahim Üzülmez, Youla, Ailton. 
     BJK İnönü Stadı'nda saat 18.30'da başlayacak ve Digitürk Lig TV'den naklen yayınlanacak maçı hakem Cüneyt Çakır yönetecek. 
     
</TEXT>
</DOC>
