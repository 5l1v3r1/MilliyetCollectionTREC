<DOC>
<DOCNO> 374045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun07.html </URL>
<DATE> 2005/08/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Amerika’nın Sesi Radyosu’nda Türkiye'ye övgüler... 
</HEADLINE>
<TEXT>

     İhsan DÖRTKARDEŞ DHA 

      ABD yönetiminin görüşleri doğrultusunda yayın yapan Amerika’nın Sesi Radyosu’nda Türkiye’nin laik yapısı ve bunun diğer Müslüman ülkeler için örnek olup olamayacağı tartışıldı. Çeşitli kesimlerin görüşlerinin yayınlandığı programda Türkiye, ’Müslüman dünyasında eşi görülmeyen çok partili laik demokrasi’ olarak tanımlandı. 
     Radyonun program yapımcılarından Brent Hurd, "Türkiye’nin laiklik geleneği ve uygulaması diğer Müslüman ülkeler için bir örnek olabilir mi " konusunda çeşitli kesimlerle görüşerek program hazırladı. Hurd, modern Türkiye’nin tarihinde Mustafa Kemal Atatürk’ün yeri ve rolünün ne derece önemli olduğunun bilindiğini kaydederken, 1’inci Dünya Savaşı sonunda Osmanlı İmparatorluğu kalıntıları üzerinde Türkiye Cumhuriyeti’nin, Atatürk’ün önderliğinde kurulması sırasında dünya tarihinin bir Müslüman toplumda en geniş kapsamlı laiklik programını uyguladığını vurguladı. 
     
     ZEYNO BARAN’DAN DA GÖRÜŞ ALINDI 
     Brent Hurd, "Atatürk liderliğindeki Cumhuriyet, hükümeti dini yasaların yerine laik medeni yasa ve cezasını uygulamaya soktu, hilafete son verdi. Atatürk, din ve siyasetin birbirinden tamamen ayrılmasının Türkiye’nin geleceği açısından son derece önemli olduğuna inanıyordu. Bugün Türkiye, Müslüman dünyasında pek eşi görülmeyen çok partili ve laik bir demokrasi" diye konuştu. 
     Hurd, bu konuda çeşitli isimlerle görüşürken, Washington’daki partilerüstü araştırma kurumlarından Nixon Merkezi’nde uzman olan Zeyno Baran, Türkiye’nin deneyiminin model değilse bile bir ölçüde yol gösterici olabileceğini söyledi. Baran, "Türkiye’den alınabilecek en önemli ders, dini siyasetten ayırmak. Nüfusunun çoğu Müslüman olan diğer ülkelerin hemen hemen hiçbirinde böyle bir adımı atmak mümkün olmadı. Türkiye’de bu, radikal bir reform süreci içinde gerçekleştirildi" dedi. 
     
     ’ERDOĞAN KAYGILARA CEVAP VERİYOR’ 
     Analizde, Türkiye’de bazı çevrelerin Başbakan Recep Tayyip Erdoğan ve partisinin İslam dinine ağırlık veren dünya görüşünün Atatürk’ün laiklik mirasını tehdit ettiği kaygısını taşıdığı ifade edilirken, "Erdoğan, görüşlerinin katı İslamcılık olarak tanımlanamayacağını ve kendi siyaset anlayışında dinin bir rolü olmadığını söyleyerek bu kaygılara cevap veriyor. Bu arada Erdoğan hükümetinin iktidara gelmesinden bu yana kendinden önceki hükümetlere kıyasla çok daha geniş kapsamlı demokratik reformları gerçekleştirdiği de biliniyor" denildi. 
     Washington’daki Ulusal Demokrasi Vakfı’nda Ortadoğu ve Kuzey Afrika Programı Yöneticisi olan Abdu El Kebsi, Türkiye’deki laiklik anlayışının uzun süre Ortadoğu’daki diğer Müslümanlar tarafından, ’İslam karşıtı’ olarak görüldüğünü, ancak bunun değişmekte olduğunu kaydederek, şöyle dedi 
     
     ’BİRÇOK ARAP ÜLKESİNDE TEPKİ VAR’ 
     "Bölgede bir değişim yaşandığına ve Müslüman dünya görüşüne sahip bir kişinin siyasete girmesine izin veren laiklik anlayışının giderek daha çok kabul edildiğine tanık oluyoruz. Bugünlerde Türkiye’nin demokrasi modeli Ortadoğu’da daha çok takdir ediliyor. Ancak, birçok Arap ülkesinde, Türkiye’nin dini, kamu yaşamında hiç kabul etmeyen bir laiklik anlayışına sahip olduğunu düşünen ve buna karşı çıkanlar var. Bu kesimler, örnek olarak Türkiye’de kamu işyerlerinde kadın görevlilerin başları açık olarak çalışmaları şeklindeki kuralı gösteriyor ve bunu laikliğin aşırıya kaçması olarak görüyor." Abdu El Kebsi, dünyada, sivil toplumların demokrasi ve laiklik için önce bir aracı ve sonunda da garantör haline gelmesi şeklindeki anlayışın giderek güçlendiğini hatırlatarak, "Mesela Fas’ta genç kral demokrasiyi destekleyen bir güç olarak görülüyor. Mısır’da sivil toplum ve demokrasi yönünde çok canlı gelişmeler var. Bu harekete öncülük edenlerin, insan hakları kuruluşlarında ya da kadın örgütlerinde çalışan kişiler olduğunu görüyoruz. Bundan 5 -10 yıl önce durum böyle değildi" diye konuştu. 
     
     'HOŞGÖRÜ VE ÇOĞULCULUĞA BÜYÜK DEĞER VERİLİYOR’ 
     Washington’daki Georgetown Üniversitesi’nde İslam Tarihi Profesörü olan John Voll ise Türkiye’deki sistemin hoşgörü ve çoğulculuğa da büyük değer verdiğini anlatırken, "Türkiye, 1945’ten beri çok partili ve rekabetçi siyasi sisteme sahip. Türk Silahlı Kuvvetleri bile çoğulculuk ve çeşitliliğin önemli olduğunu ve Türkiye’nin bu şekilde daha güçlü olduğunu kabul ediyor. Türkler, iktidarda İslamcı bir parti olsa bile bu parti siyasi çoğulculuğu korumanın önemini kabul ettiği sürece bir tehlikenin söz konusu olmadığını düşünüyor ve bu da Türkiye’den alınabilecek en önemli ders" dedi. 
     Washington Yakın Doğu Politikaları Enstitüsü’nde Türkiye programını yöneten Soner Çağaptay da laikliği koruma görevinin silahlı kuvvetlerin yanı sıra diğer kurumlar tarafından paylaşıldığını anlatırken, "Buradaki temel düşünce şu Radikal İslamcıların ya da köktendincilerin demokratik sistemden yararlanıp kendi amaçları için kullanmasını önlemek üzere sistem sürekli gözetim altında tutulmalıdır. Herhangi bir sistemde bu görev, silahlı kuvvetler veya anayasa mahkemesi ve kral tarafından yerine getirilebilir "diye konuştu. 
     
</TEXT>
</DOC>
