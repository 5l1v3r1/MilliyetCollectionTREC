<DOC>
<DOCNO> 350761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo13.html </URL>
<DATE> 2005/06/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Emre Fenerbahçe olmaz demem 
</HEADLINE>
<TEXT>

     Milli futbolcu Emre Belözoğlu, futbol hayatını Avrupa'da sürdürmek istediğini belirterek, ''Eğer bir gün dönersem 'Bu takım kesinlikle Fenerbahçe olmaz' demem'' dedi. 
     İtalya'nın FC Inter takımında top koşturan milli futbolcu Emre Belözoğlu, sabah saatlerinde Milano'ya gitmek üzere geldiği Atatürk Havalimanı'nda, basın mensuplarının aldığı transfer teklifleri ve milli takıma ilişkin sorularını yanıtladı. 
     Belözoğlu, bir basın mensubunun ''Inter'den kesinlikle ayrılıyor musun '' şeklindeki sorusu üzerine Inter'de 4 sene güzel günler geçirdiğini belirterek, şöyle konuştu 
     ''Bugün Milano'ya gidiyorum, daha İtalya Kupası finali maçları var, henüz lig bitmedi. Kulübüme bundan 2-3 ay önce kesin fikrimi zaten beyan etmiştim. Onlar da bir problem olmadığından dolayı beni bırakmayacaklarını söylemişlerdi. Fakat ben özellikle son 2-3 aylık bölümde takımda oynamadığımdan dolayı, ayrılmak istediğimi tekrarladım.'' Bugün menajeri ile İtalya'ya gideceğini ve oradaki idmanın ardından tekrar görüşeceğini söyleyen Belözoğlu, ''Inter'den ayrılıp ayrılmayacağım, iki güne kadar kesinlik kazanacak. Onlara son teklifimizi götüreceğiz. Hakkımda hayırlısı ne ise o olacak'' ifadesini kullandı. 
     Emre Belözoğlu, ''Hangi takımlardan teklif aldın '' sorusu üzerine de ''Sözleşmesi süren bir futbolcu olarak direk takım ismi vermem doğru olmaz. Fakat 3-4 tane ciddi teklif aldım. Önümüzdeki günlerde inanıyorum ki transferimde somut gelişmeler olacak'' yanıtını verdi. 
     
</TEXT>
</DOC>
