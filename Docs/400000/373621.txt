<DOC>
<DOCNO> 373621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur22.html </URL>
<DATE> 2005/08/28/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Batman Beşiri'de çıkan arbedede 1 kişi hayatini kaybetti 
</HEADLINE>
<TEXT>

     Batman'ın Beşiri İlçesi kırsalında güvenlik güçleriyle terör örgütü PKK üyeleri arasında çıkan çatışmada ölü ele geçirilen 6 teröristin cenazelerini almak isteyen bir grup eylem yaptı. Grubun polis tarafından dağıtılması sırasında çıkan arbedede 1 kişi hayatını kaybetti, 3 polis hafif yaralandı. 
     Edinilen bilgiye göre, Özgür Yurttaş Girişimi, DEHAP ve TUHAY-DER üyelerinden oluşan grup, Atatürk Bulvarı'ndaki Batman Belediyesi binasının önünde toplandı. 
     Grup, Beşiri'deki çatışmada ölen teröristlerin cenazelerinin bulunduğu Batman Kadın Doğum ve Çocuk Hastanesi'ne doğru yürümeye başladı. 
     Bunun üzerine polis, hastanenin yakınlarında, gruba dağılmaları uyarısında bulundu. Oturma eylemi yapan grup, polisin uyarısına rağmen eylemini sürdürdü. 
     Polisin tazyikli su sıkarak dağıtmak istediği göstericilerin taşla karşılık vermesi sonucu arbede yaşandı. Güvenlik güçlerinin tazyikli suyla birlikte biber gazı da kullanması üzerine, göstericiler ara sokaklara kaçtı. 3 polis hafif yaralandı. Atılan taşlar, bazı ev ve işyerlerinin camlarının kırılmasına neden oldu. Polis, çok sayıda göstericiyi gözaltına aldı. 
     Atılan bir kurşunla yaralandığı öğrenilen Hasan İş 25 isimli kişi, Batman Devlet Hastanesi'ne kaldırıldı. İş, burada yapılan tüm müdahalelere rağmen kurtarılamadı. 
     Batman'ın Beşiri İlçesi kırsalında, 25 Ağustos sabahı, güvenlik güçleriyle terör örgütü PKK üyeleri arasında çıkan çatışmada, toplam 6 terörist ölü ele geçirilmişti. 
     
</TEXT>
</DOC>
