<DOC>
<DOCNO> 376715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko17.html </URL>
<DATE> 2005/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bisse yurtdışında franchising ile büyüyecek... 
</HEADLINE>
<TEXT>

     Fatma METİN AA 

Bisse Yönetim Kurulu Başkanı İbrahim Kefeli, yurtdışında 30'a yakın kişi ya da kuruluşun Bisse distribütörlüğü veya Bisse mağazası açmak istediğini belirterek, ''Bunun için yeni yılı bekliyoruz. Sistemi tam olarak oturtup uluslararası alanda gerçek anlamda franchising firması olmak için hemen hemen çalışmalarımızı tamamladık'' dedi. 
     Kefeli, yurtiçinde franchising vermeyi pek önemsemediklerini, ama yurtdışında franchising düşündüklerini belirtti. 
     Kefeli, ''Yurtiçinde olmamız gereken yerde kendimiz olmalıyız düşüncesindeyiz, ama yurtdışında kendimizi hiç bir şekilde düşünmüyoruz, tamamen franchising düşünüyoruz'' diye konuştu. 
     İbrahim Kefeli, şunları kaydetti 
     ''Benim yurtdışında daha önce kendi açtığım mağazalar vardı. 2001 krizinden sonra şapkamızı önümüze koyduk, tasarruf tedbirleri alırken dış ülkelerdeki bize ait toptan ve perakende mağazaları o ülkelerin insanlarına devrettik. Bunlardan bazıları bayi olarak devam etti, bazılarını biz iptal ettik. Hala devam eden bir kaç tane var, fakat onları biz bu yeni statüye dahil etmek üzere çağıracağız. Buna uyamayacakların bayiliklerini iptal edeceğiz. Kendimiz dışarıda yer açma konusunu kesinlikle düşünmüyoruz.'' Kefeli, taleplerin, ikisinin Avrupa'dan olmakla birlikte daha çok Rusya, İran, Hindistan ve Arap ülkelerinden geldiğini, İran'da bir kesimin Bisse tiryakisi olduğunu, Irak'ta da iki müşterilerinin bayilik istediğini belirtti. 
     
     ÜRÜNLER ÇEŞİTLENDİ SATIŞLAR ARTTI 
     Erkek gömleği üretimi ile bilinen Bisse'nin yeniden yapılanma yılı olarak ilan ettiği 2004'de dış giyim ürünlerini de ortaya koyduğunu söyleyen Kefeli, mağazacılığı konsept mağazacılık olarak değerlendirmeye karar verdiklerini anlattı. 
     Kefeli, şu anda kendilerine ait 27 Bisse mağazası, 6 bayi bulunduğunu, 300 civarındaki kornerin yavaş yavaş bu sisteme adapte olduğunu, yurtdışı müşterilerin de konsept ürün aldıklarını, ürün çeşidinin artışıyla satışların da arttığını kaydetti. 
     Bisse'nin ihracatının bu yıl geçen yıla göre yüzde 70 artış gösterdiğini, burada konsept ürün satışı ile katma değeri yükseltmelerinin önemli rol oynadığını vurgulayan Kefeli, gelecek yıl yüzde 100 ihracat artışı beklediklerini ifade etti. 
     Kefeli ''Bizim 750 bin adetlik gömlek üretimimiz var bunun yarısı iç, yarısı dış piyasaya gidiyor'' dedi. 
     
     FRANCHISING NEDİR 
     Franchising, bir ürün veya hizmetin imtiyaz hakkına sahip tarafın, belirli bir süre şart ve sınırlamalar dahilinde işin yönetim ve organizasyonuna ilişkin bilgi ve destek sağlamak suretiyle, imtiyaz hakkını ticari işler yürütmek üzere ikinci tarafa verdiği imtiyazdan doğan, uzun dönemli ve sürekli iş ilişkilerinin bütününü oluşturuyor. 
     
</TEXT>
</DOC>
