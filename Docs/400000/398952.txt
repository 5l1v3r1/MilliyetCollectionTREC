<DOC>
<DOCNO> 398952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko18.html </URL>
<DATE> 2005/11/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
IMF Yüksek cari işlemler açığı kırılganlık yaratır 
</HEADLINE>
<TEXT>

     Mustafa Seven AA 

Uluslararası Para Fonu IMF Türkiye Temsilcisi Hugh Bredenkamp, yüksek cari işlemler açığının kırılganlık yarattığını, ancak ekonomi yetkililerinin bu açıktan kaynaklanan riski çok iyi yönettiklerini söyledi. 
     Hugh Bredenkamp, Türkiye ekonomisindeki son gelişmelere ilişkin sorularını yanıtladı. 
     Yüksek cari işlemler açığının, kontrol edilmesi nedeniyle şuan için bir sorun oluşturmadığını belirten Bredenkamp, ''yüksek cari işlemler açığı kırılganlık yaratır. Ancak ekonomi yetkilileri, cari işlemler açığından kaynaklanan riski, döviz rezervlerini güçlendirerek, serbest dalgalı döviz kuru rejimine devam ederek ve bütçeyi sıkı bir şekilde kontrol ederek çok iyi yönetiyorlar'' dedi. 
     
     CARİ İŞLEMLER AÇIĞININ RİSK OLUŞTURMASI HALİNDE... 
     Hangi düzeyde bir cari işlemler açığının sürdürülebilir olup olmadığının, açığın mali kompozisyonu başta olmak üzere, ekonomik büyüme oranından, bankacılık ve diğer özel sektör şirketlerinin sağlığına kadar birçok faktöre bağlı olduğunun altığını çizen Bredenkamp, açığın büyümesi ya da açığın finansmanının azalması halinde, piyasa güçleri aracılığıyla döviz kurunda meydana gelecek değişimin, ödemeler dengesinin düzelmesine katkıda bulunabileceğini vurguladı. Bredenkamp, sürdürülemez yüksek bir cari işlemler açığının azaltılmasına yönelik düzenlemelerin ise ''daha sıkı para-maliye politikası, iç talebin daraltılması ve ithalatın azaltılması'' şeklinde olabileceğini de ifade etti. 
     
     ''İŞLEYEN PİYASA EKONOMİSİ'' KATEGORİSİ 
     Avrupa Birliği AB Komisyonu'nun, Türkiye için ''işleyen piyasa ekonomisi'' tanımlamasında bulunmasının oldukça önemli bir tanımlama olduğunu ve yatırımcılara olumlu bir sinyal olacağını vurgulayan Bredenkamp, AB'nin, Türkiye ekonomisine ilişkin yeni tanımlaması konusunda şunları söyledi 
     ''AB Komisyonu'nun Türkiye'yi işleyen bir piyasa ekonomisi kategorisine sokması, Türkiye'nin hakkettiği bir kategoriydi. Bu yeni tanımlama, uluslararası yatırımcılara olumlu sinyal gönderecek ve Türkiye'de yatırımların artmasına katkıda bulunacaktır.'' 
     
     ASIL ÇIPA TÜRKİYE'NİN KENDİSİ... 
     Türkiye ekonomisinin, bundan böyle takip edeceği yönü tanımlayan ''çıpa''ya ilişkin olarak, Türkiye ekonomisi için IMF'den sonra AB'nin çıpa vazifesi göreceğinin ileri sürüldüğünü hatırlatan Bredenkamp, ''Türkiye ekonomisi için en önemli çıpa Hükümet ve Merkez Bankası'nın sağlam para ve kamu maliyesi politikasını sürdürmektir. 
     Türkiye'de Hükümet ya da Merkez Bankası taahhüdünün olmadığı bir dış kaynaklı çıpa Türkiye ekonomi için faydalı olamaz'' dedi. 
     
     YTL'NİN ŞUANDAKİ DÜZEYİ 
     YTL'nin şuandaki düzeyinin, Türkiye ekonomisine bir tehdit oluşturacak düzeyde olmadığını belirten Bredenkamp, Prof. Dr. Steve Hanke'nin İstanbul'da düzenlenen konferenstaki iddiasının aksine, YTL'nin şuandaki düzeyinin Türkiye ekonomisine bir tehdit oluşturacağını düşünmediğini vurguladı. 
     ''Türkiye'yi, halen uygulamakta olduğu serbest dalgalı döviz kuru rejiminden ayırmak çok ciddi bir hata olur'' diyen Bredenkamp, mevcut döviz kuru rejiminin Türkiye ekonomisine çok faydalı olduğunu ileri sürdü. 
     Bredenkamp, mevcut döviz kuru rejiminin önemine dikkat çekerek, ''serbest dalgalı döviz kuru rejimi beş yıldır Türkiye ekonomisinin işine yarıyor ve Türkiye'nin maruz kalabileceği dış finansman kaynaklı baskılara karşı hayati bir emniyet supapı vazifesi görüyor'' tespitinde bulundu. 
     
     ÖZELLEŞTİRME-SOSYAL GÜVENLİK 
     Türkiye'nin bu yılki özelleştirme performansının oldukça göze çarpıcı düzeyde olduğunu ve başarılı gittiğini belirten Bredenkamp, ''özelleştirme süreci, kamu borcunu azaltacak ve daha çok yatırım sağlayarak Türkiye ekonomisine uzun yıllar fayda sağlayacak'' ifadesini kullandı. 
     Sosyal güvenlik reformunun Türkiye'nin önündeki en önemli reformlardan biri olduğunun altını çizen Bredenkamp, stand-by anlaşmasında yeni takvime bağlanan bu reformun tam zamanında tamamlanacağına inandığını söyledi. 
     
     FED POLİTİKASININ TÜRKİYE EKONOMİSİNE ETKİSİ... 
     ABD Merkez Bankası FED'in 2006'da uygulayacağı para politikası ve bunun Türkiye'ye muhtemel etkisine de değinen Bredenkamp, 2006 yılında, ABD Merkez Bankası'nın çok sıkı bir para politikası uygulaması halinde, Türkiye ve diğer gelişmekte olan piyasalara para akışının azalabileceğini, ancak şu aşamada, ABD'nin böyle bir senaryo uygulayacağına dair bir işaretin bulunmadığını söyledi. 
     Hugh Bredenkamp, Hükümet ile 2006 makro ekonomik hedefleri konusunda anlaştıklarını belirterek, 2006 bütçesi hedeflerinin gerçekçi olduğunu vurguladı. 
     
</TEXT>
</DOC>
