<DOC>
<DOCNO> 360141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur01.html </URL>
<DATE> 2005/07/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Alanya'da "ücretsiz servis" gerginliği 
</HEADLINE>
<TEXT>

     Antalya'nın Alanya İlçesi'nde, bir grup taksici, ücretsiz servis olarak çalışan bazı araçlara engel olmak için yol kesti. 
     Turistleri Damlataş Mağarası'na getiren ücretsiz servis araçlarının yolunu keserek, bir süre trafiği engelleyen taksicilerle servis şoförleri arasında gerginlik yaşandı. 
     Olay yerine gelen polis ekipleri, tüm çabalarına rağmen taksicileri, yolu açmaya ikna edemedi. 
     Daha sonra servis araçları, Damlataş Mağarası'na bıraktıkları turistleri almadan olay yerinden ayrılınca, geri dönen turistler, bir süre araç aradılar. Servis araçlarını yerinde bulamayan turistler, otellerine kendi imkanlarıyla döndü. 
     Alanya Şoförler ve Otomobilciler Odası Başkanı Veliddin Taşkıran, yaptığı açıklamada, benzer bir olayın 3 gün önce de yaşandığını hatırlatarak, şunları söyledi 
     ''Alanya'da ücretsiz servisler kurallara uymadan çalışıyor. Bu da haksız rekabete yol açıyor. Bu konuda uzun süredir girişimlerimiz ve uyarılarımız var. Ancak kimse bizi dinlemiyor. Servis araçları disipline edilmediği sürece bu tür olaylar yaşanmaya devam eder ve gerginlik daha da tırmanır. Ekmek parası kazanamayan şoför esnafını artık ikna etmekte zorlanıyorum. Yetkililer bu işe çözüm bulsun.'' Alanya'da 3 gün önce de bir grup taksi ve dolmuş şoförü, Alanya- Antalya karayolunu keserek, bazı servis şoförleriyle tartışmışlardı. 
     
</TEXT>
</DOC>
