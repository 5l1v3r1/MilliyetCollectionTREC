<DOC>
<DOCNO> 385269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko13.html </URL>
<DATE> 2005/10/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Eğitim-Sen Öğretmen maaşları 1923'ten bu yana 4 kat azaldı 
</HEADLINE>
<TEXT>

     Türk Eğitim Sen Genel Başkanı Şuayip Özcan, öğretmen maaşlarının 1923 yılından bu yana Cumhuriyet altını karşısında 4 kat azaldığını bildirdi. 
     Türk Eğitim Sen'den yapılan yazılı açıklamada, öğretmenlerin alım gücüne ilişkin gerçekleştirilen araştırmaya yer verildi. 
     Araştırmada, Cumhuriyet'in ilan edildiği 1923 yılında bir okul müdürünün 25 cumhuriyet altınına denk gelen 2 bin 500 kuruş maaş aldığı, öğretmen maaşlarının da 1500-2 bin kuruş arasında değiştiği kaydedildi. İlerleyen yıllarda düşmeye başlayan öğretmen maaşlarının 1980'de 1.5 altına kadar gerilediği belirtilen araştırmada, maaşların 2001 yılında 3.5, 2004 yılında 4.3, bu yıl da 4.9 cumhuriyet altınına karşılık geldiği ifade edildi. 
     Bir öğretmenin, maaşıyla 1930 yılında 281 kilogram dana eti, 692 kilogram fasulye, bin kilogram nohut alabildiği, bugün ise 68 kilogram dana eti, 224 kilogram fasulye, 284 kilogram nohut alabileceği belirtilen araştırmada, ''Odun ve kömür fiyatlarında da fark hemen göze çarpmaktadır. Bundan 75 yıl önce bir öğretmen, maaşıyla 3 bin 600 ton kömür, 6 bin ton odun alabilirken 2005 yılında 2 bin 177 ton kömür, 3 bin 216 ton odun alabilmektedir'' denildi. 
     Türk Eğitim Sen Genel Başkanı Özcan, araştırmanın, Cumhuriyet'in kuruluş yıllarından bugüne yaşanan sürecin öğretmenlerin lehine işlemediğini gösterdiğini belirterek, şunları kaydetti 
     ''Atatürk döneminde hak ettikleri ücretlere sahip olan öğretmenler bugün ne yazık ki aynı şartlarda çalışamamaktadır. Öğretmen maaşları 1923 yılından bu yana cumhuriyet altını karşısında dört kat azalmıştır. Bu nedenle artık hükümetler eğitim politikalarını doğru belirlemeli, eğitim çalışanlarının mağduriyetini gidermelidir.'' 
     
</TEXT>
</DOC>
