<DOC>
<DOCNO> 395194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo31.html </URL>
<DATE> 2005/11/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Halter Federasyonu savunmasını yaptı... 
</HEADLINE>
<TEXT>

     Hakan Kibar bildiriyor 

Türkiye Halter Federasyonu'nun süresiz olarak uluslararası yarışmalardan men edilmesiyle ilgili mahkeme, Katar'ın başkenti Doha'da yapıldı. 
     Ritz Carlton Oteli'nde yapılan ve yaklaşık 1 saat süren mahkemede Türkiye'nin savunmasını Halter Federasyonu Başkanı Hasan Akkuş yaptı. 
     Başkan Akkuş, yaptığı savunmada, Türkiye'nin dopingle mücadele konusundaki kararlılığını üyelere anlattı. 
     Akkuş, toplantı sonrası AA muhabirine yaptığı açıklamada, içerde bugüne kadar ve 6 Eylül'de olanları tekrar konuştuklarını belirterek, şunları söyledi 
     ''Bu konuya ilişkin açıklamalarımız oldu. Aynı zamanda ülkemizin dopingle mücadele konusundaki kararlılığını, federasyonun kararlılığını, federasyonun kurduğu Türkiye Halter Federasyonu Anti-doping projesini ve bu konudaki çalışmaları Türkiye Anti-doping Ajansı'nın TADA kurulmasına ilişkin çalışmalarını, Türkiye halterinin uluslararası alandaki başarısını ve bu alandaki aktiviteleri ve bundan sonra yapmak istediklerimizi anlattık. Bizim açıklamalarımız ışığında tekrar konuyu görüşeceklerini belirttiler. Sonucu bekleyeceğiz.'' 
     
     KARAR BUGÜN BELLİ OLABİLİR 
     Federasyon başkanı Hasan Akkuş, federasyonlarıyla ilgili olarak kısa bir süre sonra bilgi alabileceklerini belirterek, ''Bu toplantı bittikten sonra toplantıda yer alan kişilerden şahsen bilgi alabileceğimizi umuyoruz'' dedi. 
     Öte yandan federasyonun mahkemesinin görüşülmesi sırasında içerde bulunan bazı üyelerin, ''Sedat ve Halil'in çok başarılı sporcular olduğunu, uluslararası haltere katkıları bulunduğu yönünde görüş belirttikleri ve her iki sporcunun kararının 3 hafta içinde açıklanabileceğini ifade ettiği öğrenildi. 
     
</TEXT>
</DOC>
