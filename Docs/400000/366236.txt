<DOC>
<DOCNO> 366236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/eko08.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfa, çağrı muafiyeti istedi 
</HEADLINE>
<TEXT>



Çukurova Telecom Holding Limited tarafından Alfa Telecom Turkey Limited'e ihraç edilecek toplam 1 milyar 593 milyon dolar tutarındaki hisse senedine çevrilebilir 2011 yılı vadeli bonoların, gerekli izinlerin verilmesini müteakip 18 aylık süreyi beklemeksizin hisse senedine dönüştürülebileceği bildirildi. Konuyla ilgili olarak borsaya yapılan açıklamada, söz konusu bonoların, Çukurova Telecom Holding'in yüzde 49'unu temsil eden hisseye dönüştürülebileceği belirtildi. Dönüşüm hakkı kullanılırsa, Alfa Telecom Turkey Limited'in, Turkcell'de yüzde 13.22 oranında dolaylı hisse sahibi olacağı belirtilen açıklamada, hisseye dönüşüm işlemleri Turkcell Holding ve gerekse Turkcell İletişim Hizmetleri'nin yönetim hakimiyetinde değişiklik oluşturmayacağı için çağrıda bulunma yükümlülüğünden muafiyet tanınması için SPK'ya başvurulduğu bildirildi. 


</TEXT>
</DOC>
