<DOC>
<DOCNO> 354478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur14.html </URL>
<DATE> 2005/06/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Arap turist kılığında banka soydular... 
</HEADLINE>
<TEXT>

     Mehmet AL ALANYA Antalya , DHA 
ANTALYA'nın Alanya İlçesi'nde bir bankanın şubesine gelen ve Arap turist gibi davranan iki kadın ile 10-12 yaşlarındaki bir kız çocuğu, nöbetçi kadın memurun dalgınlığından yararlanıp kasadaki paralarla kayıplara karıştı. 
     Bugün öğlen tatili sırasında bankanın Türkiye Halk Bankası Alanya Şubesi'ne, Arap turist gibi davranan ve Türkçe'yi aksanlı konuşan 25-30 yaşlarında oldukları sanılan iki kadın ve bir kız çocuğu geldi. Bir kadın memur ve bir güvenlik görevlisinin nöbet tuttuğu bankanın ikinci katına çıkan üç kişi, bir süre oyalandı. İddiaya göre, bu arada nöbetçi memur tuvalete gitti. Onun yokluğundan yararlanan üç kişi, açık unutulan çekmecedeki yaklaşık 10 bin YTL ve miktarı belirlenemeyen dövizi alarak bankadan ayrıldı. 
     Tuvaletten döndüğünde kadınları göremeyince şüphelenip çekmeceye bakan memur, soyulduğunu anladı. Alanya Polisi, eşkalleri belirlenen iki kadın ve kız çocuğunu aramaya başladı. Banka yetkilileri olayla ilgili açıklama yapmadı. 
     
</TEXT>
</DOC>
