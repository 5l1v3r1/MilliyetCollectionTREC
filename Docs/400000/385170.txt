<DOC>
<DOCNO> 385170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/guncel/gun03.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aysel artık özel okulda okuyacak 
</HEADLINE>
<TEXT>


AKP'li Şahin ile Belediye Başkanı Güzelbey, 'yer olmadığı gerekçesiyle pansiyondan çıkarılan' 15 yaşındaki Ayşe'nin yeniden okula dönmesini sağladı 

AHMET KAYA Gaziantep DHA 

GAZİANTEP'te, geçen yıl Valilik tarafından "sokak çocuğu" statüsünde pansiyona yerleştirilen ancak bu sene "pansiyonda yer olmadığı" gerekçesiyle "köyüne dönen" 15 yaşındaki Aysel Küçük'e Türkiye'nin her yerinden destek yağdı. Milli Eğitim Bakanlığı'ndan önce harekete geçen siyasetçilerin desteğiyle Küçük, artık özel lisede okuyacak. 

'Ek ranza koyun' 
Milli Eğitim Bakanlığı Ortaöğretim Genel Müdürü Kerem Altan, "Ek ranza koyup o çocuğu okutun " talimatı verdi. Ancak daha önce harekete geçen AKP Gaziantep Milletvekili Fatma Şahin ve Gaziantep Büyükşehir Belediye Başkanı AKP'li Asım Güzelbey'in girişimleriyle Küçük'ün özel okulda okutulması sağlandı. 
Güzelbey, dün Doğanpınar köyüne giderek eğitim giderlerini belediyenin karşılayacağı, Güney Özel Öğretim Okulları Anonim Şirketi'nin Mutafoğlu Okulları'nda okutacağı ve aynı okulun pansiyonunda kalacağı müjdesini Küçük'e verdi. 
Haber üzerine üzüntüden ağlayan Aysel ile annesi Emine Küçük bu kez sevinç gözyaşlarına boğuldu. Aysel Küçük, "Dünyaya sanki yeniden geldim" dedi. 


</TEXT>
</DOC>
