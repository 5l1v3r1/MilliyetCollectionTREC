<DOC>
<DOCNO> 361524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/ekonomi/eko01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche'un açılışına hükümet ilgisiz kaldı 
</HEADLINE>
<TEXT>


SSK'ya pahalı ilaç sattığı gerekçesi ile davalık olan Roche'un 85 milyon dolarlık fabrikasının açılışına Başbakan ve bakanlar katılmadı. Törene katılan tek yetkili Vali Yardımcısı oldu 

ŞULE YÜCEBIYIK 

İsviçreli ilaç üreticisi Roche'un Gebze'de 85 milyon dolara kurduğu yeni tesis dün törenle açıldı. Açılışa, hükümetten katılım olmadı 
SSK'ya yüksek fiyatla ilaç satarak devleti zarara uğrattığı iddiasıyla hakkında dava bulunan Roche'un fabrikasının açılışına davetli olan Başbakan Erdoğan ve bakanlar katılmadı. Sağlık Bakanı Recep Akdağ ve Başbakan Yardımcısı Abdüllatif Şener tebrik telgrafı gönderdi. Kocaeli Valisi'nin de katılmadığı açılışa katılan tek yetkili Vali Yardımcısı Yusuf Odabaş oldu. Başbakan Erdoğan, Gebze'ye 30 kilometre uzaklıktaki Hereke'de Nuh Çimento Fabrikası'nın temel atma törenine katıldı. 
Başbakan'ın katılacağı tören için güvenlik önlemi almak için bölgeye hareket eden ekiplerin de önce yanlışlıkla Roche'un açılışına geldikleri, Başbakan'ın Hereke'deki açılışa katılacağını öğrenince, hızla ayrılarak, Hereke'ye gittikleri belirtildi. 

62 milyon kutu ilaç üretecek 
Açılış konuşmasını yapan Roche İlaç Grubu Başkanı William Burns, fabrikanın Roche'un dünyadaki en büyük ve en modern tablet üretim tesisi olduğunu belirtti. Burns, "Bu yatırım için Türkiye'yi tercih etmemiz, bu ülkenin insanlarına, ekonomisine ve geleceğine olan güvenimizin bir kanıtıdır" diye konuştu. 
Konuşmaların ardından William M. Burns, Kocaeli Vali Yardımcısı Yusuf Odabaş, İsviçre Büyükelçi Yardımcısı Dr. Max Schmeizer ve diğer yetkililer kurdelayı hep birlikte kestiler. 

Türkiye'de 'kötü adam' ilan edildik Açılışın ardından gazetecilerin sorularını yanıtlayan Roche İlaç Grubu Başkanı William Burns, Türkiye'de kötü günler geçirdiklerini, ancak bunların yatırım kararlarını etkilemediğini söyledi. Burns şöyle devam etti "Roche 160 yıllık bir şirket. İnsan sağlığına yaptığımız katkılarla, ürünlerimizle her zaman gurur duyarız. Herhangi bir ülkede yaşadığımız türbülansla, stratejik kararlarımızı, planlarımızı değiştirmemiz mümkün değil. Türkiye'ye bakışımız da değişmedi. Türk insanı için önemli ilaçlar üretiyoruz. Dava süreci devam ettiği için yorum yapmak istemiyorum ama bu süreçte 'neden bu ülkedeyiz' sorusunu bir kez olsun bile sormadık kendimize..." 
Burns, şirkette yaptıkları yapısal değişiklikleri şöyle anlattı "Tüm idari ve üretim birimlerini Gebze'ye taşıdık. Eski genel müdürümüz emekli oldu. Yeni genel müdürümüz şirkette neyin doğru neyin yanlış olduğunu, ihtiyaçları tespit edip, kendinde en doğru stratejiyi belirliyor. Şirkette sorumluluklar, yetkiler yeniden belirleniyor." 

İmaj kaybına uğradık 
Burns, olayların gereğinden fazla büyütülerek, Roche'un 'kötü adam' ilan edildiğini belirterek, "Bu süreçte Roche zarar gördü. Türkiye'deki ilaç ve sağlık sektörüne olağanüstü hizmetleri olan bir şirketin çok değerli çalışanları özgüven kaybına uğradı. Bunu onarmaya çalışıyoruz." 


</TEXT>
</DOC>
