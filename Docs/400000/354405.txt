<DOC>
<DOCNO> 354405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy04.html </URL>
<DATE> 2005/06/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Aleviler hükümetten cevap bekliyor 
</HEADLINE>
<TEXT>

     Vakıf Başkanı Doğan, hükümetin hesap verme zamanının geldiğini söylüyor Cem Vakfı Başkanı Profesör İzzettin Doğan, hükümetin önemli bir siyasi yanlış yaparak, Alevi yurttaşlarla diyaloğu kestiğini söyledi. 
     Hükümetin alevilerin inanç bazındaki ihtiyaçlarına cevap vermediğini savunan Doğan, hükümete ve Milli Eğitim Bakanlığı'na bugün isteklerini içeren bir dilekçe göndereceklerini açıkladı. 
     Hükümetten 60 gün içerisinde cevap vermemesi durumunda, yargı yoluna başvuracaklarını söyleyen Doğan, "buradan da sonuç alamazsak, olayı uluslararası mahkemelere taşıyacağımızdan kimsenin şüphesi olmasın" dedi. 
     İstanbul'da bir basın toplantısı düzenleyen Doğan, hükümetin yargı önünde hesap verme zamanının geldiğini söyledi. 
     
     İstekler 
     Cem Vakfı'nın, hükümete ve Milli Eğitim Bakanlığı'na göndereceği dilekçede Alevi-İslam anlayışının ders kitaplarına girmesi, Bütçeden Alevilerin dini ihtiyaçlarının karşılanması için pay ayrılması, Cemevlerinin yapımında devlet desteği sağlanması, Alevi-İslam inanç önderlerinin yetiştirilmesine devletin destek olması, Okullarda sazın bir müzik aleti olarak kabul görmesini içeren maddeler yer alıyor. 
     
</TEXT>
</DOC>
