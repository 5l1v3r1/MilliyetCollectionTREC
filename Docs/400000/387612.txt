<DOC>
<DOCNO> 387612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun47.html </URL>
<DATE> 2005/10/18/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Wilma adım adım yaklaşıyor, ABD endişeli... 
</HEADLINE>
<TEXT>

     Kuzeybatı Karayipler bölgesinde birkaç gündür güç toplayan Wilma tropikal fırtınasının şiddetini artırarak kasırga düzeyine çıkması, art arda kasırga felaketi yaşayan ABD'nin güney kıyılarında endişe yarattı. 
     Şu an saatteki hızının 121 km olduğu bildirilen Wilma kasırgasının hafta sonundan önce ABD kıyılarını vurması bekleniyor. 
     Meteorolojik tahminlere göre, Wilma ABD'yi vurmadan önce Küba'nın batı bölgelerini ya da Yucatan yarımadasını vuracak. 
     Meksika Körfezi kıyılarına cuma günü civarında ulaşması beklenen kasırganın, hafta sonunda Florida'yı vuracağı tahmin ediliyor. 
     Wilma'nın bu sezon içinde ABD'nin Atlantik kıyılarını vuracak 21. kasırga olduğuna dikkat çekilirken, bir sezonda ABD kıyılarını vuran kasırga sayısının 1933 yılından bu yana ilk kez 21'e çıktığına işaret ediliyor. 
     ABD'de kasırgalara dair 154 yıldır tutulan kayıtlara göre de ülkenin Atlantik kıyılarını bir sezonda vuran 21 kasırgaya sadece 1933 yılında şahit olundu. ABD'nin Atlantik kıyılarını etkileyen altı aylık kasırga sezonunun 30 Kasım'da sona ermesi bekleniyor. 
     Wilma, bu sezonun önceden isim konan son kasırgası olacak. 
     Wilma'dan daha sonra bir kasırga meydana gelmesi durumunda ise adının, Latin alfabesinin ilk harfi olan ''Alfa'' olacağı ifade ediliyor. 
     
</TEXT>
</DOC>
