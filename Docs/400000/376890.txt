<DOC>
<DOCNO> 376890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas14.html </URL>
<DATE> 2005/09/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
''Çocuklar kitap okusun, şeker de yiyebilsinler '' diye... 
</HEADLINE>
<TEXT>

     Okullar pazartesi günü açılıyor. Hükümet memur maaşlarını erken ödeyerek, çocuklarının ihtiyaçlarını okullar açılmadan almak isteyen velilere destek sağladı. Haftasonu, okul alışverişinde patlama bekleniyor... Peki küçük şehirlerin küçük çocukları hafta sonunu nasıl geçirecek Gıcır gıcır defterleri, hiç kullanılmamış boyaları, kurşun kalemleri olabileceği akıllarına gelir mi Ya da küçük bir diş fırçası lolipop şekerini yedikten sonra dişlerini fırçalayabileceği... 
     Yurdun varoşlarında, köylerinin çamurlu yollarında okumak için gayret sarf eden bu çocuklarımızın pazartesi günü okullarına gözlerinde kocaman bir ışıltıyla gittiğini görmek, onlardan size gelen teşekkür mektubunu bir ömür boyu saklamak, bu mutluluğu paylaşmak çok zor değil. Bunu gazetemizin düzenlediği "Baba Beni Okula Gönder" kampanyasına gösterdiğiniz ilgiden de biliyoruz... Bugün bize gelen bir mail ile de bir başka boyutunu öğrendik, bu yuvarlandıkça büyüyen kartopunu, çığa dönüştürmek için sizlerle paylaşıyoruz. 
     Aktif Dağıtım'ın, bu yıl altıncısını düzenlediği ve bugüne kadar 135 bin minik yüzü güldüren, onları okula bağlayan "Mektuplu Kırtasiye Yardımı Kampanyası"nda ilköğretim öğrencilerinin basit kırtasiye ihtiyaçlarının elbirliği ile karşılanması amaçlanıyor. Katılmaksa çok kolay 
     Katılım için hazırlayacağınız paket, A-4 büyüklüğünde bir zarf ve içine koyacağınız 1 kitap öykü, Bilim Çocuk dergisi vb. ,1 defter, 2 kurşunkalem, 1 kalemtraş, 1 silgi, 1 cetvel, 1 kutu 6'lı kuruboya, 1 lolipop şeker, 1 dişfırçası, 1 küçük boy dişmacunundan .. ve bir de sizin mektubunuz iki satır yazarsanız çok iyi olur oluşuyor. 
     Paketleri Aktif Dağıtım'ın merkezlerinden birine ücretsiz teslim ediyorsunuz 100 adetten fazla paket olursa adresinizden ücretsiz alınıyor ve "küçük arkadaşınızdan" gelecek mektubu beklemeye başlıyorsunuz. Toplanan paketler "yetkililere" değil, bizzat ögrencilere teslim ediliyor. Öğrencilerin yazdığı teşekkür mektupları da toplanarak yine ücretsiz olarak size ulaştırılıyor 
     Şirket ayrıca www.aktif.com adresinden ulaşabileceğiniz Mektuplu Kırtasiye Yardım Kampanyası sayfasında da, her paketin tek tek teslim ayrıntısını bu güzel anların fotoğraflarını daha önce kampanyalara katılmış onbinlerce yardımseverin öğretmenlerin vb. ziyaretçi defterindeki yorumlarını ve öğrencilerin mektuplarından bazı örnekleri yayımlıyor. 
     19 Eylül 2005'e kadar devam edecek kampanyayı takip eden haftalarda da paketler öğrencilere teslim edilecek. 
     
</TEXT>
</DOC>
