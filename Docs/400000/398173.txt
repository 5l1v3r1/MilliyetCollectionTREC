<DOC>
<DOCNO> 398173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun20.html </URL>
<DATE> 2005/11/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Refah Sınır Kapısı'nda ilk geçişler başladı 
</HEADLINE>
<TEXT>

     Gazze Şeridi ile Mısır arasındaki Refah sınır kapısından ilk Filistinli grubun geçtiği bildirildi. 
     Bölgedeki AFP muhabiri, yerel saatle öğlen açılan sınır kapısına otobüsle gelen Filistinlilerin buradan geçiş yaptığını belirtti. 
     1967'den bu yana ilk kez Gazzelilere özgürce seyahat etme olanağını sağlayacak olan sınır kapısının açılmasından önce binlerce Filistinlinin burada biriktiği kaydedildi. 
     İlk zamanda günde 4 saat açık kalacağı kaydedilen Refah sınır kapısından Filistin kimlik kartı olanların geçişine izin verileceği, diplomatlar, yabancı yatırımcılar, uluslararası örgüt üyeleri ile insani yardım amaçlı geçişlerin ise önceden bildirilmesi halinde mümkün olacağı bildirildi. 
     Refah sınır kapısı, dün Filistin Devlet Başkanı Mahmud Abbas'ın ''özgürlüğe geçiş'' yazılı pankartın altındaki kırmızı kurdeleyi kestiği törenle açılmıştı. 
     
</TEXT>
</DOC>
