<DOC>
<DOCNO> 387003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas10.html </URL>
<DATE> 2005/10/15/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
İstanbul Metrosu'na 'Hayvanat Bahçesi' 
</HEADLINE>
<TEXT>

     Beykozlu çocukların Cam Ocağı'nda doğadaki hayvanlardan esinlenerek yaptıkları ve ABD'li cam sanatçısı Mark Eckstrand'ın gözetiminde birleştirilen panoların sergilenmesine, İstanbul Metrosu'nun Taksim istasyonunda başlandı. 
     Sanatçı Eckstrand'ın yürüttüğü ve daha önce ABD, Rusya, Litvanya, Letonya gibi ülkelerde gerçekleştirilen proje kapsamında Beykoz'da yaşayan belirli olanaklardan yoksun çocukların yaptığı küçük cam panolar, birbirine eklenerek metronun Taksim istasyonuna kalıcı olarak konuldu. 
     Beykoz Belediyesi, İstanbul Büyükşehir Belediyesi Ulaşım A.Ş ve ABD'nin İstanbul Başkonsolosluğu'nun desteğiyle gerçekleşen bu proje için biraraya gelen 100 çocuk, önce hayvanat bahçesini ziyaret etti, ardından burada istedikleri hayvanların resmini yaptı. 
     Çocuklar, daha sonra Cam Ocağı'nda Türk ve yabancı sanatçıların yardımıyla yaptıkları resimleri küçük cam panolara dönüştürdüler. 
     Füzyon tekniğinin kullanıldığı bu çalışma sırasında çocuklar sanatçılarla bire bir çalıştı ve renkli camlar resme uygun olarak kesildikten sonra istenen renkte bir cam üzerine yerleştirilip yüksek ısıda fırınlanıp kaynaştırıldı. 
     Fırınlama işlemi bittikten sonra da küçük cam panolar birbirine eklenerek, Ulaşım A.Ş'nin Taksim istasyonunda tahsis ettiği alana kalıcı olarak yerleştirildi. 
     
     ''BEYKOZLU ÇOCUKLARA FARKLI BİR DENEYİM YAŞATTI'' 
     Öte yandan Cam Ocağı Pazarlama ve Halkla İlişkiler Müdürü Filiz Bozkurt, Cam Ocağı'nın yıl boyu pek çok çocuğu ağırladığını, ancak Beykozlu çocuklara farklı bir deneyim yaşatan cam pano projesinin ayrı bir önem taşıdığını bildirdi. 
     Bozkurt, bu proje için seçilen çocukların hem camın dünyasına renkli bir yolculuk yaptıklarını, hem de eserlerinin her gün binlerce İstanbullu tarafından görüleceğini kaydetti. 
     
</TEXT>
</DOC>
