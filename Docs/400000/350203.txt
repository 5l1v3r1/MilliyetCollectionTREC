<DOC>
<DOCNO> 350203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/axspo02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ve Serhat görüşme odasına 
</HEADLINE>
<TEXT>


Başkan Aziz Yıldırım, Barcelona'nın geri çağırdığı milli kaleci ve Anderlecht'le görüşen genç yıldızla masaya oturup, "Kalmak istiyor musunuz Kesin karanızı verin" diyecek 

YUSUF KOBAL 


Fenerbahçe Başkanı Aziz Yıldırım, Rüştü ve Serhat'la ilgili belirsizliği ortadan kaldırmak için düğmeye bastı. Yıldırım, Teknik Direktör Daum'un takımda kalmalarını istediği iki yıldızla bugün veya yarın masaya oturacak. 
Barcelona'nın geri çağırdığı Rüştü ve Belçika'nın Anderlecht Kulübü ile anlaşmaya varan Serhat'la özel görüşmeler yapacak olan Başkan Yıldırım, "Fenerbahçe'de kalmak istiyor musunuz Kesin kararınızı verin" diyecek. İki yıldızdan, şartsız evet yanıtı alınması halinde pürüzler ortadan kaldırılacak. Rüştü için Barcelona ile hemen masaya oturacak olan Yıldırım daha sonra Serhat'a imza attıracak. Bu arada Serhat'ın imza atmak için Daum'dan oynama garantisi istediği öğrenildi. Yönetimin bu talebi kesinlikle kabul etmeyeceği vurgulandı. 

Kader günü cuma 

UEFA yarınki zirvede Fenerbahçe'de heyecanla beklenen Liverpool'un durumunu karara bağlayacak 

Şampiyon Fenerbahçe'nin yeni sezonda Avrupa Şampiyonlar Ligi'ne doğrudan katılıp, katılmayacağı UEFA Yönetim Kurulu'nun cuma günü yapacağı kritik toplantıda belli olacak. UEFA, Şampiyonlar Ligi Kupası'nı kazanan takımların bir sonraki sezonda durumlarını görüşmek için yarın toplanacak. 
Zirvede, Devler Ligi'nde ülke kontenjanları nedeniyle bu yıl İngiltere Ligi'nde ilk 4'e giremeyen, ancak İstanbul'da yapılan Şampiyonlar Ligi finali sonunda kupaya uzanan Liverpool'un durumu netlik kazanacak. UEFA, Liverpool'a unvanını koruması hakkı tanınması şeklinde karar alırsa, Fenerbahçe ön eleme turu oynamak zorunda kalacak. UEFA üst yöneticisi Lars - Christer Olsson, "Cuma günü yapılacak toplantıda Liverpool'un ve gelecekte şampiyon olacak tüm takımların durumları ele alınacak. Alınacak karar hem Şampiyonlar Ligi, hem de futbolun iyiliği açısından önemli" açıklamasını yaptı. 

Anelka'nın tavsiyesi 

Yarım sezon oynayıp, Fenerbahçe'de şampiyonluğa ulaşan Anelka, dostlarına ve yakın çevresine Türkiye ve İstanbul'u övdü. Tatil için Hint Okyanusu'ndaki Reunion Adaları'nda bulunan Fransız oyuncu, "İstanbul çok güzel bir şehir. Herkes burayı ziyaret etmeli" yorumunu yaptı. İlk senesinde şampiyonluğa ulaşmanın mutluluğunu yaşayan Sarı - Lacivertli futbolcu, "Tam randıman gösteremedim. Yeni sezonda çok daha farklı bir Anelka olacağımı söyleyebilirim. Üç yıl daha hizmet vermek istiyorum" ifadesini kullandı. 

Daum'dan hoşgörü 

YUSUF KOBAL 

İç transfer raporunu yönetimine ileten Fenerbahçe Teknik Direktörü Christoph Daum, Murat Hacıoğlu'nun serbest bırakılmasını istedi. Geçen sezon transfer edilmesine rağmen hiç yararlanmadığı oyuncusunun yeni yılda da aynı kaderi paylaşacağını belirten Alman çalıştırıcı, bu oyuncunun gidebileceğini söyledi. 
Hacıoğlu'nun, peşinde olan bir çok Anadolu kulübünün bulunduğu, önümüzdeki günlerde gelen teklifleri değerlendireceği bildirildi. Sezon başı hazırlık maçlarında başarılı maçlar çıkaran ve goller atan Murat, bir türlü Daum'un gözüne girememişti. 


</TEXT>
</DOC>
