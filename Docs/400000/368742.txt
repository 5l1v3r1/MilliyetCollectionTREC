<DOC>
<DOCNO> 368742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur36.html </URL>
<DATE> 2005/08/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erzurum'da sel bir can aldı 
</HEADLINE>
<TEXT>

     Erzurum’da, sağanak yağış sonucu meydana gelen selde akıntıya kapılan bir çocuk öldü. 
     AA muhabirinin aldığı bilgiye göre, kentte etkili olan sağanak yağış sonucu, bazı semtlerde taşkınlar meydana geldi. 
     Erzurum-Pasinler Karayolu’ndaki Mimar Sinan Kışlası önünde, selde akıntıya kapılarak sürüklendiği belirtilen 6-7 yaşlarında bir çocuk cesedi bulundu. Çocuğun kimliğinin belirlenmesi için çalışmalar sürüyor. 
     Bu arada, cesedin bulunduğu bölgeye yakın mahalle olan Maksut Efendi Mahallesi’nin Muhtarı Burhanettin Atmaca da mahallede 3 çocuğun kaybolduğu yönünde bilgi aldığını söyledi. 
     
     MARKETTE MAHSUR KALDILAR 
     Yukarı Yunus Emre Mahallesi Tomurcuk Sokak’ta ise 2’si çocuk 5 kişi, su baskının meydana geldiği bir markette mahsur kaldı. 
     Murat Özekin’e ait markete sel nedeniyle su girmeye başlayınca, market sahibi suyun girmesini önlemek için kapıları kapattı. Bu sırada, marketin arka bölümündeki bahçe duvarı sel nedeniyle yıkılınca, işyerini su bastı. 
     Baskın sonrasında marketin kapıları da açılamayınca, alışveriş yapmak için markette bulunan 2’si çocuk 5 kişi mahsur kaldı. 
     Su seviyesinin gittikçe yükseldiği markette mahsur kalanlar, olay yerine gelen sivil savunma ekiplerinin yaklaşık 1 saat süren çalışmalarının ardından kurtarıldı. 
     Kentin çeşitli semtlerindeki taşkınlar nedeniyle çok sayıda ev ve işyerinin bodrum katlarını su bastı. 
     Büyükşehir Belediyesi İtfaiyesi, Sivil Savunma Arama ve Kurtarma Birliği ve Emniyet Müdürlüğü ekipleri, selden etkilenen semtlerde önlem aldı. 
     
</TEXT>
</DOC>
