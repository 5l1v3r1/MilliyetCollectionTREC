<DOC>
<DOCNO> 354813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo17.html </URL>
<DATE> 2005/06/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şenol Güneş Milli takım antrenörünün gelişi de gidişi de düzgün olmalı 
</HEADLINE>
<TEXT>

     Trabzonspor Teknik Direktörü Şenol Güneş, ''Milli takım antrenörünün gelişi de gidişi de düzgün olmalı'' dedi. 
     Gerede kampında basın mensuplarının sorularını yanıtlayan Trabzonspor Teknik Direktörü Şenol Güneş, milli takım antrenörünün gelişinin ve gidişinin de düzgün olması gerektiğini belirterek, ''Milli Takımın başında Ersun Yanal'ın ya da Şenol Güneş'in olması fark etmez. Bu olay tepede bir olay. Bu konuyla ilgili daha önce açıklamalarım olmuştu. Tepede olan bir olayın onun adına yakışır bir şekilde olması gerek. Kurumları korumak güzel, ama kişileri de bu şekilde görevden alarak, görevine son vermek doğru değil. Ersun ile ilgili bu aşamada bir şey söylemek istemiyorum'' dedi. 
     Güneş, konuyla ilgili olarak cumartesi günü geniş kapsamlı bir toplantı yapacağını ifade ederek, ''Bu konu Türkiye futbolu ile ilgili bir konu. Hepimiz oralarda görev yapıyoruz. Görev yapanların da hakları hukukları korunmalı. Yanlış yapan kişi ve kurum cezasını çekmeli'' diye konuştu. 
     
     KAMP TEMPOSU ARTACAK 
     Şampiyonlar Ligi kuralarının çekilmesi sonrasında Gerede kampının temposunun artacağına işaret eden Güneş, şöyle konuştu 
     ''15 Haziran'da başlamış olduğumuz kamp çalışması bir uyum dönemi içerisindeydi. Milli takımda bulunan futbolcuların gelmesi ve Şampiyonlar Ligi kuralarının çekilmesi ile birlikte kamp çalışma temposu artacak. Gerede kampında sorun yok. 
     Transfer konusu çok gündeme geliyor. Biz masaya oturmayan, kampta çalışmalara katılmayan hiçbir futbolcu ile anlaşmış sayılmayız. Tolga, iyi bir kişiliğe sahip futbolcu. Bu nedenle takımda kalmasını istiyoruz. Tolga'yı tutarsak verimli olacağına inanıyorum. 
     Kulüple futbolcu aynı niyeti taşırsa, evlilik olur. Tek taraflı yapılan evlikten verim alınamayacağını herkes biliyor. Cuma günü kampta futbolculara yönelik bir test yapacağız. Bu test bizim için çok önemli. Transfer konusunda, cumartesi gününe kadar bir takım gelişmeler olabilir.'' Şenol Güreş, basın açıklaması sonrasında Trabzon'da bir törene katılmak üzere Gerede kampından ayrıldı. 
     
</TEXT>
</DOC>
