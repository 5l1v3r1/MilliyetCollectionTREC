<DOC>
<DOCNO> 389975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonyas18.html </URL>
<DATE> 2005/10/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bilboardlu aşk ilanı... 
</HEADLINE>
<TEXT>

     İstanbul'da yaşayan bir genç, Çorum'daki sevgilisine, bilboarda verdiği ilanla evlenme teklif etti. 
     Edinilen bilgiye göre, İstanbul'da yaşayan Çağlar Arslan, ismini vermek istemediği kız arkadaşının kısa bir süreliğine Çorum'a geldiğini öğrenerek, ona şaşırtıcı bir evlilik teklifinde bulunmak istedi. 
     Arslan, kentin en işlek caddelerinden biri olan Kültür Sitesi önündeki bilboardlara, ''Güzel Gözlü Kız Benimle Evlenir misin '' yazılı afişler astırttı. 
     AA muhabirinin sorularını yanıtlayan Arslan, kız arkadaşına olan sevgisini Çorum'daki herkesin bilmesini istediği için böyle bir girişimde bulunduğunu belirterek, şunları söyledi 
     ''İkimiz de Çorumlu değiliz. Arkadaşım, işinden dolayı bir süreliğine Çorum'da bulunuyordu. Bunu fırsat bilerek evlilik teklifi için böyle bir yöntem seçtim. Amacım, sevgimi ve aşkımı, onun bulunduğu yerde herkesin bilmesini sağlamaktı. Elimde olsa, bu sevgimi ve ona olan bağlılığımı, dünyanın her yerinde bağıra bağıra haykırmak isterim.'' Arslan, ilanı gören arkadaşının kendisini telefonla arayarak evlilik teklifini kabul ettiğini ve önümüzdeki günlerde düğün hazırlıklarına başlayacaklarını bildirdi. 
     
</TEXT>
</DOC>
