<DOC>
<DOCNO> 375893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas22.html </URL>
<DATE> 2005/09/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İnanılmaz kaza Helikopterden teleferiğin üstüne beton düştü 
</HEADLINE>
<TEXT>

     Avusturya'da Alp Dağları'ndaki Sölden bölgesi yakınlarında meydana gelen teleferik kazasında ölenlerin sayısı 9'a yükseldi. 
     Polis sözcüsü Ewald Barth, yaptığı açıklamada, Innsbrück'ün 60 km güneybatısındaki Sölden'de meydana gelen ve 9 kişinin öldüğü kazada ağır yaralananlar da olduğunu belirtti. 
     Avusturya'nın APA ajansına açıklama yapan teleferik şirketi yetkilileri, kazaya inşaat malzemesi taşıyan bir helikopterden düşen beton parçasının teleferik kabinine çarpmasının yol açtığını ve kabindeki bazı turistlerin teleferikten düştüğünü söylediler. 
     Teleferik şirketi yetkililerine göre, helikopterin taşıdığı 750 kilogram ağırlığındaki beton blok, 300 metre yükseklikten teleferik kabinine düştü. Helikopterden düşen beton blokun Sölden'deki bir telekomünikasyon hattı inşaatında kullanılması planlanıyordu. 
     
</TEXT>
</DOC>
