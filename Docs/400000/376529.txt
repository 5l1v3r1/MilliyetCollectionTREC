<DOC>
<DOCNO> 376529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur41.html </URL>
<DATE> 2005/09/07/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Tecavüze uğradığı iddia edilen zihinsel engelli kız doğum yaptı... 
</HEADLINE>
<TEXT>

     Sakarya’da tecavüze uğrayarak hamile kaldığı iddiasıyla Mersin Sosyal Hizmetler İl Müdürlüğü’ne gönderilen 12 yaşındaki zihinsel engelli kız, bir erkek bebek dünyaya getirdi. 
     AA muhabirinin edindiği bilgiye göre, Sakarya’nın Hendek İlçesi’nde, tecavüze uğradığı iddiasıyla Sakarya Sosyal Hizmetler İl Müdürlüğü’nce koruma altına alınan S.K. 12 , Mersin’de, bir erkek bebek doğurdu. 
     Mersin Üniversitesi Tıp Fakültesi Başhekimi Prof. Dr. Ercüment Ulusoy, AA muhabirine yaptığı açıklamada, Mersin Sosyal Hizmetler İl Müdürlüğü’nden hastanelerinin doğum servisine getirilen S.K’nın, normal doğum yaparak, bir erkek bebek dünyaya getirdiğini bildirdi. 
     Zihinsel engelli kız çocuğun yaşının küçük olması nedeniyle gözlem altına alındığını da ifade eden Ulusoy, anne ve bebeğin sağlık durumunun iyi olduğunu belirtti. 
     Mersin Sosyal Hizmetler İl Müdürü Azmi Gülşen de koruma altındaki S.K’nın talihsiz bir olay yaşayarak hamile kaldığını belirterek, "Sakarya Cumhuriyet Savcılığı’nca bize gönderilen ve kendisi de çocuk olan S.K. ile bebeğini devlet koruması altına aldık" dedi. 
     Bu arada, S.K’dan ve doğurduğu erkek çocuğundan Hendek Cumhuriyet Savcılığı’nın talimatı gereğince kan örnekleri alındığı ve DNA testi yapılacağı da öğrenildi. 
     
</TEXT>
</DOC>
