<DOC>
<DOCNO> 381588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko46.html </URL>
<DATE> 2005/09/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mehmet Ali Yalçındağ Star TV başarılı yayıncılık çizgisini geliştirecek 
</HEADLINE>
<TEXT>

     Doğan Yayın Holding DYH İcra Kurulu Başkanı Mehmet Ali Yalçındağ, Türkiye'deki TV izleyicisinin yaklaşık yüzde 8-9'unu ekran başına toplayan Star Televizyonu'nun, kendi bünyelerinde de başarılı yayıncılık çizgisini geliştirerek sürdüreceğini kaydetti. 
     Yalçındağ, yaptığı yazılı açıklamada, Tasarruf Mevduatı Sigorta Fonu'nun bugün düzenlediği Star TV ihalesinde, iştiraklerinden Işıl Televizyon Yayıncılık A.Ş.'nin, Star TV'nin varlıkları için 306.5 milyon dolarla en yüksek teklifi verdiğini ifade etti. 
     Televizyonlardan canlı olarak yayınlanan ihalenin, kamuoyunun gözleri önünde, adil ve şeffaf biçimde gerçekleştiğini aktaran Yalçındağ, Türkiye'nin seçkin şirketlerinin yanı sıra dünyanın da önde gelen bazı medya kuruluşlarının katıldığı ihalenin küresel düzeyde bir yarışmaya dönüşmesini sağlayan TMSF yönetimine ve çalışanlarına teşekkür etti. 
     İhalenin, Rekabet Kurulu ve Radyo Televizyon Üst Kurulu'nun izinlerinin ardından TMSF'in onayıyla kesinleşeceğini anlatan Yalçındağ, açıklamasında şunları kaydetti 
     ''Türkiye'nin ilk özel ve ülkenin önde gelen eğlence kanallarından biri olan Star TV'nin, 15 yıldır Türk TV izleyicisine götürdüğü spor, eğlence, eğitim ve kültür alanındaki yayın hizmetini, DYH ailesine katılmasıyla daha üst bir düzeye taşıma olanağı doğacaktır. 
     Halen 21 ulusal, 15 bölgesel, 220 yerel kanalın yayın hizmeti vermek için yoğun bir rekabet içinde olduğu, gelişen uydu, kablo ve internet teknolojisi ile rekabetin daha da şiddetlendiği günümüz yayıncılık dünyasında, her gece Türkiye'deki TV izleyicisinin yaklaşık yüzde 8-9'unu ekran başına toplayan Star Televizyonu, grubumuz bünyesinde de başarılı yayıncılık çizgisini geliştirerek sürdürecektir. 
     Rekabetin geldiği noktada ulaşılan bu değer, grubumuzun Türkiye ekonomisine, Türkiye'nin geleceğine ve icraya güveninin bir sonucudur.'' 
     
</TEXT>
</DOC>
