<DOC>
<DOCNO> 353871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo05.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 0 
</HEADLINE>
<TEXT>


Formula 1 Dünya Şampiyonası'nın Indianapolis pistinde koşulan 9. ayağındaki fiyasko tüm spor kamuoyunu sarstı. ABD Grand Prix'sinin geleceği tehlikede, Schumi de zaferini 'en garip birincilik' diye niteledi 


Amerika Grand Prix'sinde patlak veren lastik krizi nedeniyle yaşanan fiyaskonun boyutları büyüyor. Indianapolis'teki sezonun 9. yarışı öncesi Michelen kullanan 7 takımın, lastiklerinin piste uygun olmadığı gerekçesiyle boykot kararı almaları üzerine patlak veren krizin etkileri sürüyor. 
Dev yarışı görmek için Speedway Pisti'ne gelen seyircilerin müthiş protestosu da Formula gibi tribüne gelen kalabalığın çok da agresif olmadığı bir spor dalında bile futbol holiganlarını aratmadı. Pisti şişe ve yabancı madde yağmuruna tutan seyirciler, "Paramızı geri verin" diye pankartlar açıp, uygunsuz el kol hareketleri yaptı. 
Formula 1 tarihine damga vuran olay sonucunda Michael Schumacher bu yılki ilk zaferini elde edip, genel klasman lideri Alonso ile aradaki puan farkını bitime 10 yarış kala 24'ye indirdi. Ancak olanlar karşısında şaşkınlığını gizleyemeyen Ferrari'nin Alman pilotu, "Bugüne kadar 84 kez birincilik kürsüsüne çıktım. Ama bu yaşadığım en garip olanıydı" dedi. Michelen yetkilileri, skandala rağmen Formula 1'den çekilme gibi bir düşüncelerinin olmadığını açıkladı. 
Zaten ilgisizlik yüzünden zor durumda olan ABD Grand Prix'sinin geleceği de bu olaylardan sonra iyice karardı. Organizasyon yetkililerinden Tony George, "Nascar yarışlarına 300 bin kişinin geldiği piste Formula için 100 bin kişiyi güç bela çekiyorduk. Artık işimiz iyice zorlaştı" diye konuştu. ABD Grand Prix'sinin önümüzdeki yıllarda düzenlenmesinin tehlikeye girdiği belirtildi. 
Formula 1'in şampiyon pilotlarından Jacques Villeneuve, "Artık ABD'de bir F1 yarışı yapılacağını sanmıyorum. Ben de tribünde seyirci olsaydım yarışın sonunu beklemeden çekip giderdim" açıklamasını yaptı. Williams pilotu Nick Heidfeld, "Bu olay Formula 1 için bir felakettir" ifadesini kullandı. 
En ilginç reaksiyon Minardi'nin patronu Stoddart'tan geldi. Takımı 16 yıl sonra ilk double puanını almasına rağmen FIA Başkanı Mosley'i suçlayan Stoddart, "Bu olay herhangi bir yerde olsaydı en tepedeki kişinin istifa etmesi gerekirdi" eleştirisinde bulundu. Tartışmalar uzun süre bitmeyeceğe benziyor ancak tüm bu yaşananların ardından Formula 1'in imajının zedelendiği kaçınılmaz bir gerçek. 

Bir daha göremezsiniz 

Sadece 6 pilotun mücadele ettiği ABD Grand Prix'si tarihe geçti. Bu fotoğraf Indianapolis'teki 'skandal' yarışı en iyi anlatan görüntüydü. 20 pilotun mücadele ettiği bir yarışta tüm sürücüleri aynı karede toplamak ancak start anında mümkün oluyordu. Ancak Motor Speedway'deki mücadelede yarış sürerken tüm sürücüler tek fotoğrafta yer aldı. Yarışseverlerin uzun süre bir daha böyle bir manzaraya rastlaması zor gözüküyor. 

Paramızı geri verin 

Indianapolis Motor Speedway Pisti'ne büyük umutlarla gelen Formula 1 seyircileri hayal kırıklığı yaşadı. ABD'li motorsporu tutkunları boykota uğrayan yarış sonrası protesto gösterisinde bulundu. Yarışın bitmesini beklemeden tribünleri boşaltan seyircilerin açtığı "Paramızı geri verin" pankartları dikkat çekti. 

İşte olay lastikler 

Formula 1 tarihine damga vuran olaya önayak olan Michelen firması lastiklerin pistte sorun yaşatabileceği ve kaza riskinin çok yükseleceği gerekçesiyle boykot kararı alındı. Formasyon turunun ardından 7 takım ve 14 pilot kenara çekildikten sonra görevliler topladıkları lastikleri, 3 Temmuz'daki Fransa Grand Prix'sine kadar rafa kaldırdı. 

Umurunda mı dünya 

Lastik fiyaskosu Formula 1'e damgasını vurmuş. Indianapolis'te protestolar yeri göğü inletiyor, ortalık fena karışmış. Ama biri varki, bu olanların hiçbiri umurunda değil. Kimsenin yüzü gülmüyor ama o sevinçten adeta havalara uçuyor. Yarışta Jordan ekibinin sürücüsü Tiago Monteiro'nun mutluluğu görülmeye değer. Belki de bir daha kürsüye çıkma fırsatını çok zor yakalayacağının bilincinde olan Portekizli yarışçı bu fırsatın tadını doyasıya çıkarıyor. 


</TEXT>
</DOC>
