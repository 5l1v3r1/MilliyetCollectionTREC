<DOC>
<DOCNO> 380799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun15.html </URL>
<DATE> 2005/09/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kilise okulları Yunanistan'ı karıştırdı 
</HEADLINE>
<TEXT>

     SOFİA ANGELİDİS Atina DHA 

      YUNANİSTAN’da doğrudan Ortodoks Kilisesi’ne bağlı olması planlanan yeni ilahiyat fakülteleri, üniversiteler bünyesinde faaliyet gösteren ilahiyat fakültelerinin büyük tepkisiyle karşılaştı. 
     Yunan medyasında ’Ayetullah okulları’ olarak nitelendirilen yeni fakültelerle ilgili yasa tasarısını dün Meclis’e sunan Eğitim Bakanı Maryetta Yannaku da eleştirilere hedef oldu. 
     
     METROPOLİTTEN REFERANS MEKTUBU ZORUNLU 
     Asıl olarak, Pasok döneminde Eğitim Bakanı Petros Eftimiu tarafından hazırlanan ancak Başpiskopos Hıristodulos’un da istemesine rağmen dönemin Başbakanı Kostas Simitis’in reddettiği yasa tasarısı şimdi de YDP hükümeti tarafından Meclis’e sunuluyor. 
     Yasa tasarısına göre, Kilise’ye bağlı fakültelerde eğitim görmek isteyenlerin, üniversite sınavlarına girmeden önce kısa bir mülakata sokularak, dini inançlarının doğruluğu hakkında belge alması gerekiyor. Bu kişilerin, yaşadıkları şehrin metropolitinden de bir referans mektubu getirmeleri zorunlu. Tabii bu okullarda eğitim görecek kişilerin Hıristiyan Ortodoks olması da şart çünkü doğrudan Kilise’ye bağlı olacak bu okullar ruhban yetiştirecek. 
     
     'BU ÜNİVERSİTELER ANAYASA’YA AYKIRI' 
     Üniversitelere bağlı bulunan ilahiyat fakülteleri ise bu okullara karşı çıktı ve bunların bilim ve akademi karşıtı okullar olduğunu savundu. Pasok Milletvekili Maria Damanaki, "Pasok olarak YDP’nin Kilise’yi seçmen tabanını etkilemek için kullanmasına kesinlikle karşı çıkıyoruz. Hükümet plana dayalı olarak hareket etmiyor. Sadece Kilise ile birlikte bir takım değişiklikler yapmak istiyor" dedi. 
     Yine Pasok’tan Andreas Loverdos, "Üniversite olacak bu Kilise okulları Anayasa’ya aykırı. Bu okulların üniversite olması, gerçek üniversitelerin devre dışı bırakılması demek. Bu okullar eğitim, araştırma, doğru düşünce karşıtı" dedi. 
     Yine aynı partiden Evangelos Venizelos, "Heybeliada ve Boston’daki Kutsal Haç ruhban okul ve diplomalarının tanınması başka, üniversiteler bambaşka bir şey. Anayasamız akademiler için bir takım garantiler veriyor. Sadece Anayasa değil uluslararası gelenek de var, bunlar gözardı edilemez" dedi. 
     Sinaspismos partisi adına konuşan Aleksis Tsipras ise "Belli ki Eğitim Bakanı Kilise’ye olan eski borçlarını ödemeye çalışıyor ve serbest fikir dolaşımı ile bilim ve araştırmanın merkezi olan üniversiteler, kontrol ve empoze edilen bir ideolojiye dönüştürülüyor. Yani ’aydınlanma’ya karşı teokrasi" dedi. 
     
</TEXT>
</DOC>
