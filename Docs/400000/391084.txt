<DOC>
<DOCNO> 391084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko27.html </URL>
<DATE> 2005/10/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TMSF'nin satışa sunduğu sanatçı isimlerine alıcı çıkmadı... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Kentbank'a olan kredi borcundan dolayı haczedilen Prestij Müzik ve altındaki 20 sanatçının isim haklarına alıcı çıkmadı. 
     TMSF merkez binasında, Haluk Levent, Suat Suna, Elif Karlı ve Nuray Hafiftaş'ın da aralarında bulunduğu 20 sanatçının ismi marka olarak alıcı aradı. Ancak, TMSF görevlisi, Mehmet Pazvanoğlu, başvuru olmadığı için satışın yarına bırakıldığını bildirdi. 
     Toplam muhammen bedeli 575 bin YTL olan markalardan, sanatçılar arasında en yüksek muhammen bedel, 100 bin YTL ile Haluk Levent'e ait bulunuyor. 
     Prestij Müzik için 200 bin YTL muhammen bedel belirlenen ihalede satışa sunulan diğer markalar ve muhammen bedelleri şöyle 
     ''Altay 30 bin YTL, Aslı Hünel 10 bin YTL, Deniz Erdoğan 10 bin YTL, Elif Karlı 15 bin YTL, Ertuğrul Polat 10 bin YTL, Güçlü Soydem 30 bin YTL, Hamiyet 10 bin YTL, Hatice 40 bin YTL, Kadir Demirel 10 bin YTL, Kim Bunlar 5 bin YTL, Mehmet Öndül 5 bin YTL, Nanu 5 bin YTL, Nuray Hafiftaş 20 bin YTL, Onur Sarıkaya 20 bin YTL, Servet Kocakaya 10 bin YTL, Suat Suna 30 bin YTL, Tezhan 5 bin YTL, Turgay Başyayla 5 bin YTL, Yusuf Harputlu 5 bin YTL.'' 
     
     AHMET SAN'IN YORUMU 
     Bu arada organizatör Ahmet San, satışın yapılacağı salona geldi. Yandaki binada bir toplantısı olduğu için merakından ihaleye uğradığını belirten San, müzik sektörünün ilginç bir sektör olduğunu belirtti. 
     Bir sanatçının isminin fiziki varlığı olmadığı sürece ne derece değer taşıdığına aklının ermediğini ifade eden San, ''Plağın satmadığı bir ülkede sanatçı isminin ticari açıdan pek değerli olduğuna inanmıyorum. Her halükarda sektör çok kısıtlı ve can çekişiyor. Bunun için de Haluk Levent'in ismini kim alır Ondan ne gelir elde eder meçhul...'' diye konuştu. 
     
</TEXT>
</DOC>
