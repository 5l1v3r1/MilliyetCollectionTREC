<DOC>
<DOCNO> 381042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/guncel/gun04.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü oyuncu Antalya'ya ayak bastı 
</HEADLINE>
<TEXT>


Michael Madsen, Avrasya Film Festivali'nin film yarışmasında jüri üyesi olarak görev yapmak üzere Antalya'ya geldi 

İBRAHİM LALELİ Antalya DHA 

Antalya'ya gelen ABD'li ünlü sinema oyuncusu Michael Madsen, kendisinden ısrarla sigara paketinin üzerine imza atmasını isteyen bir kadın hayranını kırmadı. 
42. Antalya Altın Portakal Film Festivali'ni uluslararası platforma taşıyacak 1. Uluslararası Avrasya Film Festivali'nin uzun metraj film yarışmasında jüri üyesi olarak görev yapacak Madsen 47 , dün Antalya'ya geldi. Festival yetkilileri ve basın mensuplarınca karşılanan Madsen, gazetecilerin sorularını yanıtladı. Türkiye'ye ilk kez geldiğini, Türk sinemasını daha önce tanıma fırsatı bulamadığını söyleyen Madsen, festival sayesinde bunu gerçekleştireceğini söyledi. 

Şiir kitabı da var 
Hayranlarına imza da dağıtan Madsen, bir kadın hayranının isteği üzerine, içinden bir tane aldığı kendi sigara paketini imzaladı ve hayranına verdi. Hayranıyla kısa süre sohbet eden Madsen, parmağına taktığı at nalı şeklindeki yüzüğü, boynundaki haçı, kahverengi gözlüğü ve aynı renkteki deri ceketiyle dikkat çekti. 
Madsen, ilk çıkışını Quentin Tarantino'nun "Rezervuar Köpekleri"ndeki "Mr. Blonde" Bay Sarı rolüyle yaptı. Madsen, bu filmde büyük bir soğukkanlılıkla polis memurunun kulağını kestiği sahneyle sinema seyircisinin zihnine yerleşti. Madsen, "Free Willy" serisi, "Donnie Brasco" gibi filmlerde oynadıktan sonra tekrar Tarantino'nun "Kill Bill" serisinde ve Robert Rodrigez'in yönettiği "Sin City"de rol aldı. Madsen'in şiir kitapları da bulunuyor. 


</TEXT>
</DOC>
