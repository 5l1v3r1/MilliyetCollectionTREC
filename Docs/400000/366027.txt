<DOC>
<DOCNO> 366027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun18.html </URL>
<DATE> 2005/08/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AB, Türk deklarasyonunu inceliyor... 
</HEADLINE>
<TEXT>

     AB Komisyonu, Ankara Antlaşması'nın AB'ye yeni katılan üyelere uyarlanmasına ilişkin ek protokolün Türkiye tarafından imzalanması çerçevesinde, Türkiye'nin sunduğu deklarasyonun incelendiğini bildirdi. 
     AB sözcüleri, günlük olağan basın toplantısında soruları yanıtlarken, Türk deklarasyonunun AB kurumlarının hukuk servisleri tarafından incelendiğini, bu servislerin komisyona ve üye devletlere ''gelecek haftalarda'' görüş bildireceklerini belirttiler. 
     Deklarasyonun daha sonra üye ülkeler tarafından da hukuki ve siyasi düzeyde değerlendirileceğini belirten sözcüler, bu konuda belirli bir takvim olmadığını, ancak Türkiye'nin katılım müzakerelerinin 3 ekimde başlamasının öngörüldüğünü, dolayısıyla dosyanın aciliyet gösterdiğini ifade ettiler. 
     AB Komisyonu'nun genişlemeden sorumlu üyesi Olli Rehn'in yaptığı ilk değerlendirmede, Türk deklarasyonunun, antlaşmanın ve ek protokolün uygulanmasına bir engel teşkil etmediği görüşünü yansıttığını belirten sözcüler, ek protokolün imzalanmasının, tam üyelik müzakerelerinin başlaması için son koşul olduğunu hatırlattılar. 
     Sözcüler, AB Konseyi'nin eylülde, Müzakere Çerçeve Belgesi'ni onaylaması gereği üzerinde de durdular. 
     
</TEXT>
</DOC>
