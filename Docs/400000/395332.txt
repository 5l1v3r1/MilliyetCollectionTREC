<DOC>
<DOCNO> 395332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/axspo02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dostu Appiah 
</HEADLINE>
<TEXT>


Ganalı yıldız, yabancı oyuncu sınırlaması hakkında kulübü Fenerbahçe'den farklı bir görüş ortaya koydu, "Türk futbolcular da çok kaliteli. Altı yabancı dezavantaj değil. Herkes sahada elinden geleni yaparsa zaten sorun yaşamayız" diye konuştu 


Fenerbahçe'nin yıldız oyuncusu Stephan Appiah dünkü antrenman sonrası düzenlendiği basın toplantısında ilginç açıklamalar yaptı. 
Ganalı futbolcu, Türkiye - İsviçre maçıyla ilgili, "Zor bir karşılaşma olacak. İsviçre avantajlı ama İstanbul'da oynamak o kadar kolay değil. Emre'nin oynayacak olması büyük kazanç" dedi. 
Şampiyonlar Ligi'nde rakiplerinin kendilerinden fazla yabancı futbolcu oynattığını, bunun da bir dezavantaj olup olmadığının sorulması üzerine Appiah, şunları söyledi 
"Türkiye'de 6 yabancı sınırlaması var. Rakiplerimiz daha fazla yabancı ile oynuyor. Ama bence bu çok önemli değil. Türk oyuncular da çok kaliteli. Herkes sahada elinden geleni yaparsa sorun yok." 
Ganalı oyuncu, önlerinde zorlu bir Vestel Manisaspor ve Milan maçlarının bulunduğu kaydetti, "Bu maçlar için çok özel bir şey yapmamız gerekmiyor. Şimdiye kadar oynadığımız gibi iyi oynamaya devam edersek sonuç kendiliğinden gelir. Çünkü iyi futbol oynuyoruz" yorumunu yaptı. 

'Emin değiller' 
Geçen hafta İtalya'da olduğunu ve eşiyle bir restorandayken bazı Milanlı futbolcularla görüştüğünü kaydeden Appiah, "Galip geleceklerinden emin olmadıkları yüzlerinden belliydi. Kazanacağınıza inanıyorsanız, kazanırsınız. Eğer güçlü olduğunuza inanıyorsanız güçlüsünüzdür. Bizim de güçlü olduğumuza inanmamız lazım" diye konuştu. Ganalı yıldız, "Milan maçında gol atacak mısın " sorusuna ise, "Zor bir durumdayız. Benim gol atıp atmamam önemli değil. Takımın galip gelmesi önemli. Bununla birlikte ben de gol atarsam mutlu olurum" dedi. 
Fenerbahçe'ye geldiği ilk günlerde performansının iyi olmadığını ifade eden Appiah, "İlk 2 hafta performansım iyi değildi. Sezon başı çalışması yapmamıştım. Ama daha sonra Koch ile özel çalışmalar yaptık. Haftalar ilerledikçe form grafiğim yükseldi. Gittikçe de yükselecek" diye konuştu. 

Alex'te sorun yok 

Sarı - lacivertli ekipte önceki günkü antrenmanda sakatlanan Alex de Souza'nın dün sabah MR'ı çekildi. Kulüp doktoru Ethem Kavukçu, kontroller sonrası yaptığı açıklamada, "Alex idmanda sol arka baldırında bir ağrı hissetti. MR'ında herhangi bir problem olmadığını, sadece kasta bir sertlik olduğunu gördük. Bu nedenle kendisini kontrol altında tutmaya devam edeceğiz. Ama korkulacak herhangi bir şey yok" diye konuştu. Fenerbahçe, Vestel Manisa maçının hazırlıklarını çift idmanla sürdürdü. Alex dün çalışmaya çıkmazken Milli Takım'dan dönen Anelka akşam antrenmanına katıldı ve tedavisi süren Mehmet Yozgatlı'yla birlikte düz koşu yaptı. 

Halilhodziç umutlu 

Trabzonspor Teknik Direktörü Halilhodziç, devre arasında takımda bazı değişikliklerin olacağını umut ettiğini söyledi. 
Bordo - mavili takımın hocası, başkan Atay Aktuğ ile ara transferle ilgili görüşme yaptığını belirterek, "Ama kimlerin geleceğini, gideceğini söyleyemem. Bu sadece bana da bağlı birşey değil" dedi. Devre arasındaki transfer döneminin güçlenmek için zor bir zaman dilimi olduğunu ifade eden Halilhodziç, "O yüzden çok iyi düşünmek, hata yapmamak gerek. Ama ben en büyük güçlenmeyi elimizdeki Fatih, Gökdeniz ve Szmykowiak gibi oyuncuların dönmesiyle bekliyorum. Başkan ile çok mükemmel diyaloglarımız var. Sözleşmem sezon sonu bitiyor. Ne olur bilemem. Bu sadece benim vereceğim bir karar değil" ifadelerini kullandı. 

Lazarov girişimi 

Yönetim, Gaziantepspor'un Bulgar oyuncusu Lazarov için ısrarını sürdürüyor. Bordo - mavililer, Galatasaray ve Beşiktaş'ın da peşinde olduğu tecrübeli yıldız için gelecek hafta Gaziantepspor ile masaya oturacak. Yöneticilerin Lazarov'la yaptıkları ön görüşmede olumlu yanıt aldıkları belirtildi. Gaziantepspor'un sezon sonu sözleşmesi bitecek olan Lazarov'u ara transferde elinden çıkarmayı düşündüğü, Fatih'in yanına forvet arayan Trabzonspor'un da bu fırsatı kaçırmak istemediği kaydedildi. 

Nihat'ın eşini ikna çabası 

Real Sociedadlı Nihat'ın, Türkiye'de futbol oynaması için harekete geçen Fenerbahçe, bu oyuncunun eşini ikna etmesi için bekliyor. Sarı - lacivertliler'e söz veren, maddi konularda da anlaşmaya varan Nihat'ın durumunun netleşmesi için devre arasını bekleyen yönetim, Beşiktaş'ın devreden çıkması ve İspanyol Kulübü'nün çok düşük bir bonservis bedeline razı olması için pusuya yattı. Sakin bir politika izleyen Fenerbahçe, Nihat'a ödenecek olan ücret konusunda takım içi dengeleri alt üst etmemek için dikkatli davranıyor. Teknik Direktör Daum'un da Nihat'ı devre arası mutlaka istediği belirtildi. 


</TEXT>
</DOC>
