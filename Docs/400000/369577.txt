<DOC>
<DOCNO> 369577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur22.html </URL>
<DATE> 2005/08/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Uyuduğu otobüste mahsur kaldı 
</HEADLINE>
<TEXT>

     Kemal KAĞAN DHA 

      İNEGÖL’den Bursa’ya gelmek için bindiği otobüste uyuya kalan 28 yaşındaki Kamil Doğan'ı farketmeyen sürücü 52 yaşındaki Kenan Atik, bütün yolcuların indiğini sanıp, otobüsü cadde üzerine parkettikten sonra evine gitti. Bir süre sonra uyanan Doğan, otobüste mahsur kaldığını anlayınca, cep telefonundan polisi aradı. Otobüsünün yanındaki polisleri görünce evinden çıkan sürücü, kapıyı açıp içeride kalan yolcuyu çıkardı. 
     Bursa’da dondurma imalatçılığı yapan Kamil Doğan, İnegöl İlçesi’ndeki arkadaşlarını ziyaret ettikten sonra Bursa’ya dönmek için dün saat 20.00’de, İnegöl Seyehat Firması’na ait 16 PT 620 plakalı otobüse bindi. Otobüs sürücüsü Kenan Atik, yaklaşık 1 saat süren yolculuk ardından Yıldırım İlçesi sınırlarındaki Doğu Garajı’na geldi. Burada bütün yolcular inerken, oturduğu arka koltuklarda uyuya kalan Kamil Doğan’ı farketmeyen sürücü Atik, otobüsü, Merkez Yıldırım İlçesi Demiryolu Caddesi üzerine parkedip, eve gitti. Bir süre sonra uyanan Doğan, otobüste kimsenin olmadığını ve kapıların da kilitli olduğunu anlayınca, cep telefonundan polisi aradı. 
     Gelen polisler, otobüste mahsur kalan Kamil Doğan'ı çıkarmak için kapıları açmaya çalıştı ancak, başarılı olamadı. Bu sırada polis ekip otosunun üzerindeki tepe lambasının ışıklarını farkeden otobüs sürücüsü Kenan Atik, polislerin otobüsün çevresinde dolaştığını görünce hemen otobüsün yanına geldi. Otobüsün içinde bir kişinin olduğunu gören sürücü Kenan Atik, kapıyı açıp, uyuyan yolcusunu dışarı çıkardı. Kamil Doğan, Ne kadar yorgun olursam olayım, artık otobüste uyumam'' dedi. 
     
</TEXT>
</DOC>
