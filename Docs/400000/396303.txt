<DOC>
<DOCNO> 396303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko04.html </URL>
<DATE> 2005/11/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kira artışı enflasyona 2 kat fark attı... 
</HEADLINE>
<TEXT>

     Türkiye genelindeki ortalama konut kirasında bu yılın ilk 10 aylık döneminde kaydedilen artış enflasyona 2.1 kat fark attı. Enflasyon oranının yüzde 5.79’da kaldığı bu dönemde, konut kiraları ortalama yüzde 17.9 oranında arttı. 
     Devlet İstatistik Enstitüsü’nün DİE tüketici fiyatları endeksini TÜFE hesaplarken esas aldığı kira ücreti ocak-ekim döneminde yüzde 17.9 oranında artarak 277.85 YTL’ye ulaştı. Türkiye geneli için hesaplanan ortalama konut kirası geçen yıl sonunda 235.7 YTL düzeyinde bulunuyordu. Söz konusu dönemdeki enflasyon artışı ise yüzde 5.79 oranında kaldı. Konut kirasındaki artış enflasyon artışının 12.1 puan üzerinde gerçekleşti. Diğer bir ifadeyle kiralar enflasyondan 2.1 kat daha fazla arttı. 
     
     AYLIK ARTIŞLAR 
     Türkiye genelindeki ortalama konut kirası bu yıl ocak ayında bir önceki aya göre yüzde 1.9 oranında artarak 240.2 YTL’ye ulaştı. Ocakta enflasyon ise yüzde 0.55 olarak gerçekleşmişti. Kiranın yüzde 1.2 oranında artarak 243 YTL olduğu şubat ayında enflasyondaki yüzde 0.02, kiranın yüzde 1.1’lik artışla 245.7 YTL olduğu mart ayında enflasyon ise 
     yüzde 0.26 olarak belirlenmişti. Kiranın yüzde 0.8 oranında artarak 247.6 YTL olduğu nisan ayında enflasyon yüzde 0.71 olmuştu. Mayıs ayında ise kira yüzde 1.2’lik artışla 250.6 YTL’ye çıkarken, enflasyon yüzde 0.92, kiranın yüzde 1.7’lik artışla 255 YTL’ye ulaştığı haziranda ise enflasyon yüzde 0.10 oldu. Kira artışının yüzde 1.7 olarak hesaplandığı temmuz ayında ise enflasyon 0.57 oranında gerilemişti. Temmuzdaki bu artışla 259.9 YTL’ye çıkan kira ağustos ayında yüzde 2.6’yla, aylık bazda yılın en yüksek artışını kaydederek 266.7 YTL’ye ulaştı. Ağustosta enflasyon ise yüzde 0.85’te kalmıştı. Enflasyonun yüzde 1.02 düzeyinde kaldığı eylülde ortalama konut kirası yüzde 2.4’lük artışla 273 YTL’ye ulaştı. Ortalama konut kirasının yüzde 1.8 oranında artarak 277.8 YTL’ye çıktığı ağustosta enflasyon da buna yakın bir noktada yüzde 1.79 oldu. 

ANKA 
     
</TEXT>
</DOC>
