<DOC>
<DOCNO> 359718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/dunya/dun01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dördüncü bomba hedef mi şaşırdı 
</HEADLINE>
<TEXT>


LONDRA Milliyet 


Londra'yı kana bulayan bombalama eylemlerini en ince ayrıntısına kadar inceleyen İngiliz polisi, 13 kişinin ölümüne yol açan çift katlı otobüsteki patlamanın metrodakilerden neden yaklaşık bir saat sonra meydana geldiği konusu üzerinde duruyor. 
Polis uzmanlarına göre, bu bomba da aslında metroya konacaktı ancak metro kapılarının patlamalardan hemen sonra kapatılması yüzünden bombayı taşıyan terörist hedefine ulaşamadı. Bu kez uygun bir hedef arayan terörist, metronun Euston istasyonu yakınındaki belediye otobüsüne binerek ikinci kata çıktı. Terörist, son saniyede yaptığı bu değişiklikte kendi hayatını kurtarmayı da ihmal etmedi. Terörist, kendisine kaçmak için zaman tanımak amacıyla bombayı otobüsün üst katında en arka bölüme yerleştirdi ve ateşleme mekanizmasını çalıştırdı. Ancak otobüse büyük tahribat vermek isteseydi bombayı alt katta, orta bölüme koyabilirdi. 

Eşzamanlıydı 
Scotland Yard'ın müdür yardımcısı Brian Paddick de, patlatılan bombaların zaman ayarlı olduğunu ve intihar eylemcilerinin işi olmadığını söyledi. Paddick, uzmanların hesaplarına dayanılarak, "3 metro treninde patlatılan bombaların saat 8.50'ye ayarlandığı ve art arda 50 saniye içinde patlatıldığı sonucunun ortaya çıktığı" bilgisini verdi. Paddick'e göre, 13 kişinin öldüğü çift katlı otobüs de saat 9.57'de bombalandı. Polis yetkilileri, bombaların ev yapımı olmadığını da söylediler. 


</TEXT>
</DOC>
