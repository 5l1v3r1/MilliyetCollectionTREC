<DOC>
<DOCNO> 363606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/cemal.html </URL>
<DATE> 2005/07/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
PKK'nın tuzağı 
</HEADLINE>
<TEXT>


Güneydoğu'dan daha çok silah sesi gelir, çatışma ortamı gitgide derinleşirse ne olur 
Bu soruya, PKK ile silaha öteden beri karşı olan, uzun yıllardır Kürt siyasetinin içinde aktif olan bir Kürt aydını özetle şu yanıtı verdi 
"Silah sesi zamanla her şeyi bastırır ve PKK'nın değirmenine su taşır. Belki daha doğru deyişle, PKK içindeki şahinlerin elini daha beter güçlendirir. 1980'lerden beri çoluğu çocuğu, yakınları dağda telef olan çok aile var Güneydoğu'da. Ve bütün bu ailelerde değişik bir duygu yer etmiştir. PKK'ya karşı çıkmayı çocuğunun anısına saygısızlık olarak görebiliyorlar. Bir tür kan bağı oluşmuş yani... Ama aynı zamanda bu insanlar, artık silah sesi duyulmasını istemiyorlar. Yeterince acı çektiklerini düşünüyorlar. Ve tabii varsa, çocuklarının artık sağ salim dağdan inmesini arzu ediyorlar." 
Şöyle devam ediyor 
"Çatışma ortamı gittikçe derinleşirse, o zaman farklı bir hava ağır basmaya başlar. 'Böyle bir zamanda örgüt bırakılamaz, terk edilemez ' söylemi daha baskın olur. 'Dağdan inmek ihanettir ' çağrıları daha inandırıcı olur. Eylemsizlik içinde gevşemeye başlayan örgüt, bir anda yeniden toparlanır. Silah ve şiddet tekrar ön plana çıkar." 
İşte PKK'nın tuzağı budur. 
Silaha devam diyenlerin, PKK'lı şahinlerin Türkiye'yi içine çekmek istedikleri tuzak budur. 
Çatışma ortamının derinleşmesi, bir yandan silahın mantığını yeniden güçlü ve etkili kılacak, öte yandan Kürt siyasal hareketinin içinde silahlı mücadeleye, PKK'daki şahinlere karşı çıkanların sesini cılızlaştıracak, boğacaktır. 
PKK'nın oyunu budur. 
Tabii akla gelen soru malum 
Ne demek istiyorsun PKK elde silah dağa çıkmış, askerin polisin yoluna mayın döşüyor, buna karşı hareketsiz mi kalınacak 
Elbette kalınmayacak. 
Devlet, kendisine silah çeken karşısında hareketsiz kalmaz. Devlet, kendi vatandaşını öldüren karşısında hareketsiz kalmaz. Devlet, elde silah dağa çıkan ve ülkesini parçalayıp üzerinde bir başka devlet kuracağını ilan edenler karşısında tabii hareketsiz kalmaz. 
Elbet öyledir. 
Hele Türkiye gibi demokrasinin eksiğine gediğine rağmen işlediği bir ülkede tersi düşünülemez. Bu nedenle, yıllardır belirttiğim gibi, Türkiye Cumhuriyeti devletinin PKK karşısında yıllardır sürdürdüğü mücadele,haklı ve meşru bir mücadeledir. 
Gerçeğin bir yüzü budur. 
Ama gerçek bir değil, bin yüzlüdür. 
Gerçek öyle yalın değil karmaşıktır. Ve bu karmaşık süreç içinde devletin de Cumhuriyet'in kuruluşundan beri ciddi yanlışları olmuştur. Güneydoğu sorunu, Kürt meselesi bugünlere kadar dal budak sararak gelmişse, devlete ait hataların payı da büyüktür. 
Ama bugün gelinmiş olan noktada olağanüstü dikkat edilmesi gereken nokta sır değildir 
PKK'nın tuzağına düşmemek 
PKK'da çeteleşmiş şahinlerin oyununa gelmekten kaçınmak çok önemli bir görev. Devlet elbette silah çekeni kovalamaya devam edecek. 
Ama bu tek boyut yetmez. 
PKK ile mücadele ederken halkı sakınmak, eski acılarını depreştirmemek lazım. Halkla silahlıyı, teröristi karıştırmamak lazım. Devletin kendi elindeki şiddeti kullanırken hukuka özen göstermesi lazım. 
Bu birinci nokta. 
İkincisi, AKP hükümetinin başka alanlarda da siyasal inisiyatif alabilmesidir. Adına ister af koyun, ister başka bir şey ama dağdakileri indirecek, hapistekileri çıkaracak af kapısı, geçmiştekilere göre daha farklı bir anlayışla ele alınmalıdır hükümet tarafından. 
Yakın zamanlara kadar PKK içinde yer almış, bugün silah ve şiddetin karşısında olan birinin deyişiyle, "Afla birlikte PKK'dan ciddi bir kopuş yaşanır şahinlerin saltanatı sona erer." 
Ciddidir bu ihtimal... 
Bu arada sosyal ve ekonomik paketlerin açılması, AB'ye uyum çerçevesinde yapılmış olan olumlu hukuki düzenlemelerin uygulama yanına ağırlık verilmesi de hükümetin siyasal inisiyatifi içinde yer almalıdır. 
Bir başka deyişle 
Hükümet, 'Kürt sorunu, eşittir terör' çıkmazına saplanmaktan özenle kaçınmalıdır. 
Ayrıca, yukarıda değindiğim adımlar, hem Kürt siyasal hareketi hem de PKK içindeki silaha, şiddete karşı olanların elini güçlendirecektir. Onların ön plana çıkmalarını sağlayacaktır. 
Böylece, PKK'ya karşı mücadelede hedef küçültülebilecek, silah ve şiddetin etkisizleşmesi, marjinalize edilmesi daha kolay olacaktır. 
Apo'ya, İmralı'ya gelince... 
Şöyle dedi biri 
"Apo, çok önemli bir odaktır. Yok sayamazsınız. Bu yüzden Kürt siyasal hareketinde bugün bir 'Apo sorunu' vardır, ne yapacağız Apo'yu, İmralı'yı diye... Silah ve şiddete hayır diyen kimilerinin yanıtı şöyle '27 Mayıs sonrası Celal Bayar'ı düşünün. Uzun zaman manevi lider muamelesi yapıldı. Ama sonra Demirel aldı götürdü malı...' Apo'yu görmezlikten gelemeyen, ancak silah ve şiddete karşı çıkan kimilerinin tavrı da böyle..." 
Günlerdir aynı konuyu değişik boyutlarıyla yazmaya çalıştım. 
Uzun lafın kısasına gelince 
1 PKK kaynaklı silah ve şiddet siyaseti öncelikli olarak reddedilmeli, açıkça ve önkoşulsuz mahk m edilmelidir, Kürt siyasal hareketinin içinde yer alanlar tarafından... 2 Hükümet siyasal inisiyatif almalı, PKK'yı bir hedef olarak küçültmek için çok boyutlu adımlar atmalıdır. 'Kürt sorunu, eşittir terör' tuzağına düşmemelidir. 3 Avrupa ve Amerika, terörle mücadeleyi gerçekten ciddiye aldığını göstermek istiyorsa, PKK'ya giden kanalları tümüyle kesmeli, teröriste gerçekten terörist muamelesi yapmalıdır. 
Son söz 
Sadece acıların üzerine politika inşa edilemez böyle bir siyaset anlayışı, insanı geçmişin tutsağı yapar, o kadar. 
Barış ve demokrasi isteyenlerin dikkatine... 



</TEXT>
</DOC>
