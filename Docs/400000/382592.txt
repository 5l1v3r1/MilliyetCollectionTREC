<DOC>
<DOCNO> 382592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy05.html </URL>
<DATE> 2005/09/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Rumlardan Kıbrıs'ta tahrik tatbikatı hazırlığı 
</HEADLINE>
<TEXT>

     Kıbrıs Rum Kesimi milletvekilleri, 2001 yılından bu yana düzenlemediği Nikiforos Tatbikatı’nı bu yıl yapmaya hazırlanıyor. 
     Kıbrıs Rum Kesimi milletvekilleri 4 yıldır yapılmayan Nikiforos Tatbikatı’nın bu yıl Ekim ayında yapılması gerektiğini söyledi. Nikiforos Tatbikatı, 2001 yılından bu yana adada tansiyonu yükseltmemesi için erteleniyordu. 
     AKEL milletvekili Doros Kristodulides, devlet radyosuna yaptığı açıklamada Türkiye’nin Kıbrıs için hala bir tehdit olduğunu iddia etti. 
     "Türkiye, adada kaydettiği askeri gelişmeler ile hala Kıbrıs için bir tehdittir" diyen Kristodulides, adanın bu yüzden korunması gerektiğini savundu. 
     
     "ADAYI KORUMAK HER KIBRISLI RUM’UN GÖREVİDİR" 
     DİKO partisi milletvekillerinden Zacharias Kulias ise Nikiforos Tatbikatı’nın yapılması gerektiğini söyledi. 
     Kulias, "Adayı korumak için askeri anlamda hazır olmak her Kıbrıslı Rum’un görevidir" diye konuştu. 
     Geçmişte tatbikatı iptal etmenin hiçbir olumlu yanının olmadığını söyleyen Kulias, "Öyleyse bu sene neden iptal edelim ki " dedi. 
     
     "ANNAN PLANINA KARŞI DURDUĞUMUZ GİBİ DİMDİK DURALIM" 
     Zacharias Kulias, Kıbrıs Rum Kesimi Cumhurbaşkanı Tassos Papadopulos’un Annan Planı’nın referanduma götürülmesi sürecinde "dış baskılara karşı dimdik ayakta durduğunu" söyledi. 
     Papadopulos’un "bütün adayı alıp Avrupa Birliği’ne götürdüğünü" söyleyen Kulias, "Bu süre zarfında dış mihraklar adaya milyonlarca dolar akıtarak referandumun onların istediği gibi sonuçlandırılması ve ulusumuzun yok edilmesi için çalıştı. Ancak Cumhurbaşkanımız bir kaya gibi dimdik durdu ve bunun gerçekleşmesini önledi" dedi. 
     Kulias, "Şimdiki görevimiz de bu toprakları korumaktır" diye konuştu. 
     Kıbrıs Rum Kesimi’nin eski Savunma Bakanı da olan DISY milletvekili Socrates Hasikos da sözkonusu tatbikatın adanın güvenliği için çok önemli olduğunu savundu. 
     Hükümet sözcüsü Kypros Krisostomides ise, "Bildiğim kadarıyla tatbikat planlandığı gibi gidecek. Tatbikatın iptali için de herhangi bir dış baskı da yok" dedi. 
     2001 yılından bu yana yapılmayan tatbikatın Kıbrıs’la 
     ilgili önemli gelişmelerin yaşandığı böylesine bir dönemde yapılması halinde ise Türkiye’nin ve Avrupa Birliği’nin nasıl bir tepki göstereceği ise belirsizliğini koruyor. 
     
</TEXT>
</DOC>
