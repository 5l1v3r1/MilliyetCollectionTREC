<DOC>
<DOCNO> 375027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun43.html </URL>
<DATE> 2005/09/02/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Saddam'ın ilk duruşması 19 Ekim'de... 
</HEADLINE>
<TEXT>

     Irak mahkemesinin, Irak'ın devrik lideri Saddam Hüseyin'in ilk duruşmasının 19 Ekim'de yapılmasına karar verdiği bildirildi. 
     Resmi açıklama yapmaya yetkisi olmadığı için adının açıklanmasını istemeyen bir mahkeme yetkilisi, duruşma için bu tarihin seçildiğini, böylece mahkemeden önce anayasa referandumunun tamamlanmış olacağını söyledi. 
     Dün açıklama yapan bir mahkeme yetkilisi de duruşmanın 15-20 Ekim arasındaki bir tarihte yapılacağını söylemişti. 
     Saddam'la birlikte 3 kişi, 1982 yılındaki Şii katliamından yargılanacaklar. Davadaki diğer sanıklar Saddam'ın üvey kardeşi ve dönemin istihbarat şefi Barzan İbrahim, eski Devlet Başkan Yardımcısı Taha Yasin Ramazan ve katliamın yapıldığı Duceyl şehrinin Baas partisi yetkilisi Avad Hamid El Bandar. 
     Saddam'ın, iktidarı döneminde işlemekle itham edildiği suçlarla ilgili bir düzine davadan yargılanması bekleniyor. 
     
</TEXT>
</DOC>
