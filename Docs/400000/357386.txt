<DOC>
<DOCNO> 357386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy26.html </URL>
<DATE> 2005/07/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
AKP'li Fırat'tan CHP'li Koç'a yanıt... 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, "CHP’nin günün problemlerine ve siyasetine ilişkin söyleyecek hiçbir sözünün kalmadığı Sayın Koç’un açıklamalarıyla bir daha, bir daha ortaya çıkmıştır" dedi. 
     Fırat, CHP Grup Başkanvekili Haluk Koç’un bugünkü basın toplantısıyla ilgili yaptığı yazılı açıklamada, "Haluk Koç’un şahsında CHP ne yapacağını şaşırmış, iyice hırçınlaşarak saldırılarında hiçbir insani ve ahlaki kural tanımaz hale gelmiştir" görüşünü dile getirdi. 
     Saldırılarını kişilerin doğuştan, yaradılıştan varolan özellikleri üzerinden yapmaya başlayan bir zihniyete söyleyecek hiçbir sözlerinin olamayacağını belirten Fırat, şunları kaydetti 
     "CHP’nin günün problemlerine ve siyasetine ilişkin de söyleyecek hiçbir sözünün kalmadığı Sayın Koç’un açıklamalarıyla bir daha, bir daha ortaya çıkmıştır. Olayların içinden konuşma imkanları kalmayınca her zamanki gibi ’rejim’ gerginliği çıkarmaya çalışmaktadır. 
     Oysa tarih göstermiştir ki, ’rejim’e en büyük zararı bu tür tutumlarından dolayı CHP ve benzer davranışlarda bulunanlar vermiştir. 
     Bütün bunlara karşılık halkımız devletin ve milletin bekasını korumak üzere AK Partiye görev vermiştir. AK Parti bu sorumluluğunun şuurunda yoluna devam etmektedir." Fırat, AK Parti’nin eskimiş, demode olmuş, kullanma tarihi bitmiş yöntemlere prim vermeden, insan odaklı, müreffeh Türkiye idealini gerçekleştirmeye yönelik çalışmalarına daha da büyük bir gayretle devam edeceğini belirtti. 
     
</TEXT>
</DOC>
