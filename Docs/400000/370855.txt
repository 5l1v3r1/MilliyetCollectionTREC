<DOC>
<DOCNO> 370855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun25.html </URL>
<DATE> 2005/08/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Medine'de bir El Kaide lideri öldürüldü 
</HEADLINE>
<TEXT>

     Suudi Arabistan'ın Medine kentinde, güvenlik güçlerinin, silahlı kişilerle girdiği çatışmada bir El Kaide liderinin öldürüldüğü bildirildi. 
     Merkezi Dubai'de bulunan El Arabiye televizyonu, güvenlik güçlerinin aranan militanları yakalamak için düzenlediği operasyonda, El Kaide'nin Suudi Arabistan liderlerinden Salih El Ufi'nin öldürüldüğünü duyurdu. 
     Suudi Arabistan İçişleri Bakanlığı da El Ufi'nin çatışmada öldürüldüğünü doğruladı. Bakanlığın açıklamasında, çatışmada El Ufi ile bir militanın öldürüldüğü, 1 militan, 1 güvenlik görevlisi ve bölgedeki yabancı uyruklu bir kişinin yaralandığı belirtildi. 
     Suudi Arabistan'ın başkenti Riyad'da da bugün güvenlik kuvvetlerinin, aranan militanların saklandığı yerleşim birimine baskın düzenlediği ve burada çıkan çatışmada en az iki militanın öldürüldüğü bildirilmişti. 
     
</TEXT>
</DOC>
