<DOC>
<DOCNO> 358100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo13.html </URL>
<DATE> 2005/07/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ve kaptan Gerrard Liverpool’u bırakıyor 
</HEADLINE>
<TEXT>

     HİLAL YILMAZ Londra DHA 

İSTANBUL’da düzenlenen 2005 Şampiyonlar Ligi finalinde kupanın sahibi olan İngiliz Liverpool takımının kaptanı Steven Gerrard’ın kulüpten ayrılacağı açıklandı. 
     İngiltere Premier Ligi takımı Liverpool’un İspanyol çalıştırıcısı Rafel Benitez ile anlaşmazlığa düştüğü belirtilen Gerrard’ın, dün akşam saatlerinde kulüple konuşarak ayrılmak istediğini dile getirdiği belirtildi. Tecrübeli orta saha oyuncusu, İstanbul’daki Şampiyonlar Ligi finalinde göstermiş olduğu mükemmel performansın ardından, Real Madrid ve Chelsea kulüplerinden teklif almıştı. Chelsea ile İspanyol Real Madrid kulüpleri, ünlü oyuncu için tam 35 milyon sterlin vermeyi göze alarak büyük bir çekişmeye girmişti. 
     İngiliz basınında yer alan haberlere göre, Steven Gerrard’ın haftada 80 bin sterlin istediği, ancak Liverpool’un bu rakamı çok bulması üzerine, tecrübeli oyuncuyla kulüp arasında tartışma çıktığı kaydedildi. 
     İngiliz oyuncunun basında çıkan ’teknik adam Benitez’in kendisini gözden çıkardığı’ yönündeki haberlere sinirlendiği ve İspanyol çalıştırıcının kendisini korumaması üzerine onunla kavga ettiği de belirtildi. 
     Çocukluğundan bu yana Liverpool’da top koşturan Steven Gerrard’ın kendisine sahip çıkmayan kulübüne de oldukça kızgın olduğu, bundan sonra kendisine yapılacak teklifleri değerlendirmeye alacağı yönündeki haberler de basına yansıdı. 
     
</TEXT>
</DOC>
