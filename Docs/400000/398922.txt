<DOC>
<DOCNO> 398922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun44.html </URL>
<DATE> 2005/11/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kanarya Adaları'ndaki tropikal fırtına yaşamı felç etti... 
</HEADLINE>
<TEXT>

     İspanya'nın güneybatısında bulunan Kanarya Adaları'nı son 3 gündür etkisi altına alan, Delta adı verilen tropikal fırtına yaşamı felç etti. 
     Yetkililer, 6'sı Afrikalı kaçak göçmen 7 kişinin ölümüne neden olan ve saatteki hızı 200 kilometreye kadar çıkan fırtına yüzünden, Fuerteventura ve Tenerif kentlerinde 150 bine yakın kişinin elektriksiz kaldığını ve 17 bin telefon hattının çalışmadığını belirttiler. 
     Uçak seferlerinin iptal edildiği Tenerif'de 500 kişinin havaalanında mahsur kaldığını kaydeden yetkililer, en büyük zararı tarım sektörünün gördüğünü söylediler. 
     Yetkililer, fırtınada ölenlerden 6'sının dev dalgalardan dolayı teknenin devrilmesiyle denizde boğulan Afrikalı kaçaklar olduğunu, 1 İspanyol'un da evinin çatısının çökmesi sonucu hayatını kaybettiğini kaydettiler. Devrilen teknedeki kaçaklardan 26'sının ise kurtarıldığı açıklandı. 
     Bu arada, Kanarya Adaları'nı terk eden tropikal fırtına Delta'nın Afrika'ya doğru yöneldiği haber verildi. 
     
</TEXT>
</DOC>
