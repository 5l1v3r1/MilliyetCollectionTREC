<DOC>
<DOCNO> 363277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo04.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da 'Rum' krizi 
</HEADLINE>
<TEXT>


Bordo - Mavililer'in, Şampiyonlar Ligi ön eleme turunda Anorthosis'le eşleşmesi Kıbrıs Rum Kesimi'ne gidişteki siyasi problemler yüzünden büyük sıkıntı yarattı 

ADNAN SUNGUR DHA 


Trabzonspor'da, Avrupa Şampiyonlar Ligi ikinci ön eleme turunda Kıbrıs Rum Kesimi temsilcisi Anorthosis Famagusta ile eşleşmenin sıkıntısı yaşanıyor. Bordo - Mavililer, 26 veya 27 Temmuz'da deplasmanda oynanacak olan ilk maç öncesi Rum Kesimi'ne diplomatik kriz yaşanmadan gidebilmenin yollarını arıyor. 
Karadeniz ekibi yöneticileri, "Vize ve gidiş, geliş sorun. Önce Atina'ya gideceğiz. Oradan özel bir uçakla gitmek zorundayız. Ülkemizle, Kıbrıs Rum Kesimi arasında politik sorunlar bulunuyor. Orada bizleri nelerin beklediğini bilemiyoruz" diye konuştu. Bordo - Mavili kulübün Basın Sözcüsü İbrahim Şahin maç öncesinde UEFA'nın gerekli önlemleri alacağını söyledi. Şahin, "Maç için önümüzdeki hafta Kıbrıs Rum Kesimi'ne gideceğiz. Orada iyi bir şekilde ağırlanacağımıza inanıyorum. UEFA'dan güvenlikle ilgili ek bir talebimiz olmayacak" dedi. 
Teknik Direktör Şenol Güneş ise Rum Kesimi'ne gidiş konusunda sıkıntı yaşadıklarını belirtti. THY'nin kendilerine yardımcı olmadığını dile getiren tecrübeli hoca, "Türkiye ile Kıbrıs Rum Kesimi arasındaki siyasi problemler nedeniyle seyahat programında belirsizlik var. THY'nin uçakları zaten buraya gitmiyor. Özel uçak istedik bu da kabul görmedi. Afrika veya Uzakdoğu'dan bir uçak bulabilirsek gideceğiz Gidebilirsek istediğimiz sonucu alırız" ifadesini kullandı. Dışişleri Bakanlığı yetkilileri ise "Rum Kesimi'ni tanımıyoruz ve gidilmesini teşvik etmiyoruz. Ama Trabzonspor'un oraya gitmesini de engellemeyiz" değerlendirmesini yaptı. 
Bu arada Lefkoşa'daki ilk maçı, Norveçli Tommy Skjerven, rövanşı ise Avusturya'dan Gerald Lehner yönetecek. 

Yeni hedef stoper 

Teknik Direktör Şenol Güneş'in, Erdinç'e alternatif isim alınmasını istemesi üzerine Alpay'ı gündeme alan yönetim, Brezilyalı oyuncularla da temasa geçti 

Tolga'nın boşluğunu Eller ile dolduran Trabzonspor, Erdinç'e alternatif bir fubolcuyu kadroya katmak için çalışmalarını sürdürüyor. Teknik Direktör Şenol Güneş'in, "Savunmada sıkıntı var. Alternatif bulmalıyız" sözleri üzerine harekete geçen yöneticiler, Japonya'dan dönen Alpay'ı listenin ilk sırasına alırken, Brezilya pazarında da arayış içine girdi. Alpay'ın, Bordo - Mavili renklere kazandırmaya sıcak bakan yöneticilerin tecrübeli oyuncuyla görüşecekleri öğrenildi. İdareciler, Brezilya'da da stoper arayışı başlattı. Goias takımının stoperi Anndre Dias ve Ponte Preta'da oynayan Dos Santos'un yanı sıra Flamengo'da top koşturan Carlos Henrique ile temasa geçildi. Bu isimlerden birinin alınması halinde Lee Yong gönderilecek. 

Golcü Obina rötar yaptı 

Bordo - Mavili yönetimin Brezilya'da 5 yıllık sözleşme imzalattığı golcü Obina'nın Türkiye'ye gelişi 1 gün ertelendi. İdarecilerden, Flamengo'nun önceki akşam oynadığı kupa maçında son kez forma giymek için izin alan genç forvetin bugün Trabzon'a gelmesi bekleniyor. 23 yaşındaki futbolcu, sağlık kontrolünden geçtikten sonra medya önünde sözleşme imzalayacak. Obina'nın, Şampiyonlar Ligi ön eleme turu maçı için Kıbrıs Rum Kesimi'ne götürüleceği belirtildi. 

Emrah'da ödem çıktı 

Önceki akşam görkemli bir törenle sezonu açan Trabzonspor hazırlıklarını sürdürüyor. Dinamo Batum maçında oynayanlar koşuyla yetinirken, diğer futbolcular taktik ağırlıklı bir çalışma yaptı. Ayak bileğinde ağrısı olan Gökdeniz salonda çalıştı. MR'ı çekilen Emrah'ın ayak bileğinde ise ödem tespit edildi. Takımdan ayrı çalışan yıldız futbolcu tedaviye alındı. 

Yattara'da ilk tur sonuçsuz 

Bordo - Mavili yönetim, sözleşmelerini uzatmak istediği futbolcularla pazarlıklara başladı. İdarecilerin, Yattara için menajeri Adnan Demir ile yaptığı ilk görüşmede anlaşma sağlanamadı. Yönetim, Gineli için yıllık 450 bin dolar teklif ederken, menajer Demir 1 milyon YTL istedi. Tarafların kısa süre içinde bir kez daha masaya oturacağı vurgulandı. Yöneticiler, Celalettin'in menajeri ile de görüştü. Bordo - Mavililer yıllık 1.1 milyon YTL önerdi. Menajer Süleyman Arslan'ın ise 1 sene için 1.5 milyon YTL istediği öğrenildi. 


</TEXT>
</DOC>
