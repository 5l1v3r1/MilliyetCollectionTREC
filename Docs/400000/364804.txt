<DOC>
<DOCNO> 364804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur21.html </URL>
<DATE> 2005/07/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Köpek korkusu öldürüyordu 
</HEADLINE>
<TEXT>

     Bolu’nun Mudurnu İlçesi’nde, köpeklerden korkarak atlamaya çalıştığı bir bahçenin tahta çitlerinin üzerine düşen gencin bacağına tahta kazık saplandı. 
     AA muhabirinin aldığı bilgiye göre, Mudurnu’ya bağlı Hacıhalimler Köyü’nde köpeklerden kaçan 17 yaşındaki İbrahim Yılmaz, bir bahçenin tahta çitlerinin üzerinde atlamaya çalışırken çitlerin üzerine düştü. 
     Düşme esnasında bacağına tahta bir kazık saplanan İbrahim Yılmaz’a, ilk müdahaleyi köylüler yaptılar. 
     Yaralı genci Mudurnu’ya 30 kilometre mesafedeki köyden ilçe merkezine götürmek isteyen köylüler, 112 Acil Yardım ekibini arayarak yardım istediler. 
     İbrahim Yılmaz’ı bir halıyı sedye gibi kullanarak minibüse yerleştiren köylülerin yardımına, Bolu-Mudurnu yol kavşağında 112 Acil Yardım ekipleri yetişti. 
     Kan kaybından ölmek üzere olan Yılmaz’a ilk müdahaleyi minibüste yapan 112 görevlileri, kan kaybeden genci kısa sürede hastaneye yetiştirerek yaşamını kurtardılar. 
     Bolu İzzet Baysal Devlet Hastanesi’nde tedavi altına alınan gencin bacağına saplanan kazığın çıkarıldığı, hayati tehlikesi bulunmadığı bildirildi 
     
</TEXT>
</DOC>
