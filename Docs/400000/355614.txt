<DOC>
<DOCNO> 355614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun17.html </URL>
<DATE> 2005/06/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Talat Papadopulos ile görüşmeye hazırım... 
</HEADLINE>
<TEXT>

     KKTC Cumhurbaşkanı Mehmet Ali Talat, Rum yönetimi lideri Tasos Papadopulos ile ''her an görüşmeye hazır olduğunu'' söyledi. 
     Talat, Güney Kıbrıs'ta yayımlanan Fileleftheros gazetesine verdiği demeçte, ''Sayın Papadopulos ile bir görüşme yapmak ya da bir kahve içmek için gelmeye hazırım'' dedi. 
     Görüşme için ''Güney Kıbrıs'a mı geçeceği'' sorusu üzerine Talat, ''Benim oraya mı gideceğim yoksa onun buraya mı geleceğinin bir önemi yoktur. Ya da BM binasında veya BM temsilcisinin buradaki evinde görüşebiliriz. Çünkü BM şemsiyesi altında gerçekleştirilmesi her zaman Sayın Papadopulos tarafından talep edilmektedir ve doğal olarak ben de bunu tercih etmekteyim'' diye konuştu. 
     Cumhurbaşkanı Talat, Cumhurbaşkanlığı görevine seçilmesinin hemen ardından, mayıs ayında Papadopulos'a ''pratik konuları görüşmeleri'' yönünde çağrıda bulunduğunu ve bu çağrısını sözlü olarak BM aracılığıyla ilettiğini belirtti. Talat, ''Papadopulos'un, pratik konuları görüşme yönünde bir niyetinin olmadığı ve zamanı geldiğinde Kıbrıs sorununu tümüyle ve BM şemsiyesi altında görüşmeye hazır olduğu cevabını sözlü olarak ilettiğini'' kaydetti. 
     Talat, ''Kıbrıs Rum tarafı hazır olduğu anda kendilerinin de Kıbrıs sorununu çözüme ulaştırmaya hazır olduklarını, çözümün olmazsa olmaz olduğunu'' vurguladı. 
     Mehmet Ali Talat, Kıbrıs Rum tarafının, Annan planına yapılmasını istediği değişikliklerle ilgili olarak, BM Genel Sekreteri'nin Siyasi İşlerden Sorumlu Müsteşarı Kieran Prendergast'a sunduğu ''endişe bölgelerine'' dair bir şeyler duyduğunu ve bunların adil olmadığı ve parametrelerin dışında bulunduğunu kaydetti. 
     Cumhurbaşkanı Talat, Rum tarafına, ''Tüm limanları ve Yeşil Hattı açalım'' çağrısı yaptı. 
     
</TEXT>
</DOC>
