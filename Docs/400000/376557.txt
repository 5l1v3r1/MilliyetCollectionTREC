<DOC>
<DOCNO> 376557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas16.html </URL>
<DATE> 2005/09/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sigara kör olma riskini 2 kat artırıyor 
</HEADLINE>
<TEXT>

     İngiltere'de faaliyet gösteren körlükle mücadele vakfı ''AMD Alliance'' tarafından yapılan araştırma, sigara içenlerin kör olma riskinin içmeyenlere göre iki kat daha fazla olduğunu ortaya koydu. 
     Vakıf araştırması sigara içenlerin, yaşlılıkta görülen ''maküler dejenerasyon'' rahatsızlığına yakalanmaları riskinin olduğunu gösterdi. Araştırmacılar, rahatsızlığın körlüğe kadar giden sonuçlar doğurabileceğine dikkat çekti. 
     AMD Alliance Vakfı araştırmacıları, elde ettikleri bulguların sigara ile körlük arasındaki ilişkinin, sigara ile akciğer kanseri arasındaki ilişki kadar ciddi olduğunu ortaya koyduğunu da açıkladı. 
     İngiltere'de 500 bin kadar kişinin çeşitli hastalıklar yüzünden kör olduğuna dikkati çeken vakıf araştırmacıları, bunlardan 54 bininin sorunlarının temelinde sigara alışkanlığının bulunduğunu savundu. 
     Halkın büyük bölümünde konuyla ilgili ciddi bir cehalet bulunduğuna da işaret eden araştırmacılar, hükümetten bu konuda etkin kampanyalar düzenlemesini istedi. 
     
</TEXT>
</DOC>
