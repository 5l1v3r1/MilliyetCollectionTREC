<DOC>
<DOCNO> 381241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur33.html </URL>
<DATE> 2005/09/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Erdoğan, Avcılar'da köprülü kavşak açtı... 
</HEADLINE>
<TEXT>

     Başbakan Recep Tayyip Erdoğan, İstanbul’un deprem konusunda ciddi sıkıntılara gebe olduğunu, geleceğe yönelik ciddi adımların atılması gerektiğini belirterek, "Biz hükümet olarak hazırız, buna varız ama istiyoruz ki halkımız da buna hazır olsun" dedi. 
     Erdoğan, İstanbul Büyükşehir Belediyesi’nce yaptırılan Avcılar Köprülü Kavşağı ve Tüneli’ni, Turgut Özal Stadyumu’nda düzenlenen törenle açtı. 
     Vatandaşların yoğun sevgi gösterileri altında konuşmasına başlayan Erdoğan, belediyeciliği, "demokrasinin halka en yakın köprüsü" olarak nitelendirerek, belediyelerin idare ile halkı bütünleştiren, yaklaştıran kurumlar olduğunu söyledi. 
     Erdoğan, yerel yönetimlerle birlikte belediyeciliği önemsediklerini ifade ederek, dayanışmanın iyi olduğu yerlerde güzel neticeler alındığını, ancak bazı yerlerdeki farklı yaklaşımlar nedeniyle hizmetlerin aksadığını kaydetti. 
     İstanbul’un dünya kenti olduğunu ve çok büyük hizmetler yapılması gerektiğini belirten Erdoğan, 1999 depreminde Avcılar’ın önemli sıkıntılar yaşadığını hatırlattı. 
     " O günden bugüne ne değişti derseniz, hala ders almadığımızı görüyoruz" diyen Erdoğan, şöyle devam etti 
     "İlçede bazı yerlerde kaymalar var. Bu kaymalar nedeniyle de vatandaşlara yerlerini boşaltmaları söylendi. Bunu niye söylüyorum 
     Eğer sizler bu tür ikazlara kulak asmazsanız, asmazsak, yarın hep birlikte çok üzülür, çok ağlarız. Yeniden, Allah deriz ama iş işten geçmiş olur. İstanbul deprem noktasında ciddi sıkıntılara gebe. 
     Geleceğe yönelik ciddi adımlar atmamız lazım. Biz hükümet olarak hazırız, buna varız ama istiyoruz ki halkımız da buna hazır olsun. 
     Nedir bu Şu bölgenin yıkılması gerekir diyorsak keyfimizden, zevkimizden demiyoruz. Sizi hazırladığımız yerlere taşımak istiyoruz. 
     Oraları yıkalım. Böylece endişe içinde yaşamayalım. Bizim işimizi kolaylaştıran yaklaşımı görürsek çok mesafe alırız. Korkuyla yaşayan şehirler olmasın. Bu konuda destek istiyoruz." İstanbul Büyükşehir Belediye Başkanı Kadir Topbaş ise kentin trafiğini rahatlatmak için çalışmaların devam ettiğini belirterek, şu anda 19 adet köprülü kavşağın yapımının devam ettiğini, 12’sinin de proje aşamasında bulunduğunu söyledi. 
     Topbaş, belediye bütçesinin yüzde 60’ını ulaşıma ayırdıklarını da dile getirerek, hizmete açılan Avcılar Köprülü Kavşağı ve Tüneli’nin toplam 37.6 milyon YTL’ye malolduğunu bildirdi. 
     
</TEXT>
</DOC>
