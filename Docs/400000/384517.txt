<DOC>
<DOCNO> 384517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy06.html </URL>
<DATE> 2005/10/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül "Müzakere süreci önümüze birçok görev ve işi getirmektedir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile AB arasındaki müzakerelerin başlamasıyla birlikte yeni bir döneme geçildiğini ve bu dönemde kendilerini yoğun çalışmaların beklediğini söyledi. 
     Ankara’da temaslarda bulunan AB Komisyonu’nun Genişlemeden Sorumlu üyesi Olli Rehn ve Gül, Dışişleri Konutu’ndaki temaslarının ardından ortak basın toplantısı düzenlediler. 
     Gül, Rehn’in müzakerelerin başlamasının hemen ardından yaptığı ziyaretin "anlamlı" olduğunu belirterek, Rehn’in sürece önemli katkıları olduğunu kaydetti ve Rehn’e Türkiye’ye verdiği destekten ötürü teşekkür etti. 
     "Müzakere süreci önümüze birçok görev ve işi getirmektedir" diyen Gül, bu yeni dönemde çalışmaların ağırlıklı olarak Rehn, ekibi ve Türkiye’deki ilgili kurumlar arasında geçeceğini hatırlattı ve "Çok daha farklı iş tempomuz olacak. Bu süreçte Komisyon’un desteğini yine yanımızda görmeyi arzu ediyoruz" diye konuştu. 
     Çalışmalara tarama süreciyle başlanacağına işaret eden Gül, tarama süreci devam ederken bazı başlıklarda müzakerelerin açılacağı görüşünde olduklarını kaydetti. Gül, Türkiye ile AB arasında 10 yıldır Gümrük Birliği’nin bulunmasının, Türkiye açısından bir avantaj olduğunu belirtti. 
     Gül, önlerinde yoğun çalışma temposu bulunduğunu ifade ederek, şunları kaydetti 
     "Bir yandan demokratikleşmenin geliştirilmesi, kurumsallaştırılması, reform sürecinin devamı, yasal düzenlemelerin uygulamalarının en iyi şekilde gerçekleştirilmesinin temini, diğer yandan ekonomik reform süreci devam ederken inanıyorum ki Türkiye kendi standartlarını her seviyede AB standartlarına yükseltecek olan müktesebatın kabulünü gerçekleştirecek ve inanıyorum ki sonunda da tam üyelik gelecek." Gül, süreç içinde Türkiye’deki kamuoyunu en iyi şekilde bilgilendireceklerini, çeşitli kurumları ve sivil toplum kuruluşlarını sürecin içine katacaklarını, aynı zamanda Avrupa kamuoyunu da en iyi şekilde hazırlamak ve Türkiye’yi en iyi şekilde tanıtmak için çalışmalar yapacaklarını belirtti. 
     Rehn’in temaslarının bir bölümünü Kayseri’de yapacağını hatırlatan Gül, bu talebin Rehn’den geldiğini söyledi ve "Tabii ki ayrı mutluluk duyduk, bundan dolayı teşekkür ediyoruz" dedi. 
     Gül, Uyum Protokolü’ne ilişkin bir soru üzerine, Türkiye ile AB’nin 25 üyesi arasındaki Gümrük Birliği’nin fonksiyonel olduğunu, malların serbestçe dolaşabileceğini ifade etti. Gül, malların serbest dolaşımına ilişkin bir konunun sorun olması durumunda, konunun AB’nin ilgili kurumlarında görüşüleceğini kaydetti. 
     Bakan Gül, Milli Eğitim Bakanı Hüseyin Çelik’in Heybeliada Ruhban Okulu’na ilişkin açıklamalarının hatırlatılması üzerine, konuyla ilgili detaylı açıklamanın Çelik tarafından yapılabileceğini söyledi. 
     Hükümetin bu konuya ilişkin bir süredir çalışmalar yürüttüğünü ifade eden Gül, anayasa, kanunlar çerçevesinde konunun ele alınacağını kaydetti. 
     
</TEXT>
</DOC>
