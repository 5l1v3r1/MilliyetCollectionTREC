<DOC>
<DOCNO> 361419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo09.html </URL>
<DATE> 2005/07/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Galatasaray'dan açıklama Pires ile görüşmeler devam ediyor 
</HEADLINE>
<TEXT>

     Galatasaray Kulübü, Arsenal'in Fransız futbolcusu Robert Pires'in transferi için görüşmelerin devam ettiğini açıkladı. 
     Sarı-kırmızılı kulübün resmi internet sitesinde, Galatasaray Kulübü Medya İzleme Komitesi tarafından yapılan açıklamada, Pires'in transferi hakkında medyada yer alan olumsuz görüşlerle ilgili olarak, ''Galatasaray Kulübü, adı geçen futbolcu ile ilgili 19 Haziran'dan beri muhtelif görüşmeler yapmış ve bu görüşmeler devam etmektedir'' denildi. 
     Bütün transfer çalışmalarının kulüp başkanı Özhan Canaydın'ın bilgi ve talimatları doğrultusunda sürdürülmekte olduğu belirtilen açıklamada, Canaydın ile başkan yardımcısı Turgay Kıran arasında, transfer konularında ya da diğer konularda herhangi bir görüş ayrılığı bulunmadığı ifade edildi. 
     Açıklamada ayrıca, yönetim kurulunda, Ribery'ye ''gelme'' diyen bir yönetici bulunmadığı, böyle bir yaklaşımın Galatasaray etiğine aykırı olduğuna dikkat çekildi. 
     
</TEXT>
</DOC>
