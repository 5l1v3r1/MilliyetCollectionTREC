<DOC>
<DOCNO> 387387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo25.html </URL>
<DATE> 2005/10/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hamit Altıntop Milan maçındaki gibi oynarsak, İstanbul'da kazanırız 
</HEADLINE>
<TEXT>

     Avrupa Şampiyonlar Ligi E Grubu'nda Fenerbahçe ile karşılaşacak FC Schalke 04'ün milli futbolcusu Hamit Altıntop, Milan'a karşı sergiledikleri oyunu tekrarlamaları halinde İstanbul'da galip geleceklerini söyledi. 
     Alman spor dergisi Kicker'e açıklamalarda bulunan Hamit Altıntop, Fenerbahçe'nin Türkiye'nin en iyi takımı olduğunu belirterek, ''Milan'a karşı oynadığımız gibi oynarsak İstanbul'da da kazanırız'' dedi. 
     Hamit, sahaya çıktığında Almanya milli marşının çalınmasından etkilendiğini belirterek, 1990 Dünya Şampiyonası ve 1996 Avrupa Şampiyonasını Almanya'da yaşamış olmasının kendisinde bu duygunun oluşmasına neden olduğunu söyledi. 
     Hamit, doğup büyüdüğü ülkenin değil de Türkiye'nin milli formasını giymesi hakkında ise '' Ben her ne kadar iki kültürlü büyüsem de benim için bir Türk olduğum her zaman kesindi. Ben Türk kültürü ile eğitildim'' dedi. 
     Türk kültüründe paylaşımın çok önemli olduğunu belirten Hamit, Türklerin aile bağlarının da çok güçlü olduğunu söyledi. Türkiye'de sokakta yürürken vatandaşların gelip kendisine dokunduklarını ve öpmeye çalıştıklarını söyleyen Hamit, bunun zaman zaman kendisini sıktığını, ancak genelde bunun bir sorun olmadığını belirterek, '' Bu kadar ünlü olmayı bir tanrı vergisi olarak görüyorum'' dedi. 
     Hamit kendisine yönelik ''taktik disiplini yok'' suçlamaları hakkında ise ''Zaman zaman riskli şeyler yaptığım doğru. Gol atmak için üç oyuncuya çalım atarsam bu tabii ki egoizm. Ama bu takımımın lehine bir egoizm. Tıpkı Milan'a attığım gol gibi. Riske girmeyen bir şey elde edemez'' dedi. 
     Kardeşi Halil ile sürekli telefonlaştıklarını ve aynı takımda oynamak istediklerini söyleyen Hamit, ''Futbolda her şey çabuk değişiyor. Schalke ne düşünür bilmem, ama ben burada kendimi iyi hissediyorum. Kendimi iyi hissettiğim yerde Halil de kendisini normalde iyi hisseder'' dedi. 
     Galatasaray ve Fenerbahçe'nin sezon başında kendisini istemelerine rağmen şimdilik bu kulüpleri düşünmediğini belirten Hamit, ''Ama günün birinde İstanbul benim için ilginç olabilir'' dedi. 
     Öte yandan, Alman Bild gazetesi de yayınlanan bir haberde 1 FC. Kaiserslauternli Halil Altıntop hakkında ''Üç gol kahramanı'' ifadesi kullanıldı. Haberde ayrıca, Halil'in 1. FC Kaiserslautern'in bu sezon attığı 13 golün 10'unu attığı belirtildi. 

     
</TEXT>
</DOC>
