<DOC>
<DOCNO> 391542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas08.html </URL>
<DATE> 2005/11/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Safranbolu lokumu, bayram çikolatasına rakip... 
</HEADLINE>
<TEXT>

     Karabük'ün tarihi konaklarıyla ünlü Safranbolu İlçesi'nde, 1920'li yıllarda Rum ustalardan öğrenilen Safranbolu lokumuna, Ramazan Bayramı öncesinde talep arttı. 
     Birçok bölgede üretilen lokum çeşitlerinden farklı lezzet ve dokuda olması nedeniyle tüketiciler tarafından tercih edilen Safranbolu lokumu, elastiki yapısı, parlak görünmesi ve ağızda çiğ nişasta tadı bırakmamasından dolayı talep görüyor. 
     İlçede fındıklı, güllü, çifte kavrulmuş, damla sakızlı ve safranlı olmak üzere 5 çeşit üretilen lokum, lezzetinin bozulmaması için üretiminden en geç 4 gün içinde satılarak asla stoklanmıyor. 
     Ramazan Bayramı öncesinde üretimlerini yüzde 100 artıran üreticilerin, tarihi konakların tasvir edildiği değişik ambalajlar kullanarak satışa sundukları lokumlar, özellikle turistleri cezbediyor. 
     İlçede 61 yıldır lokum üreten firmanın sahibi Ali Sezer, AA muhabirine yaptığı açıklamada, Safranbolulu ustalarının hazırladığı lokumların katkı maddesi konulmadığından kısa sürede tüketilmesi gerektiğini, dayanıklı ürünler olmadığından da ilçe dışına pazarlamadıklarını söyledi. 
     Birçok bölgede Safranbolu lokumu diye satılan ürünlerle vatandaşların kandırıldığını anlatan Sezer, şöyle konuştu 
     ''Şu anda üretimimizi iki katına çıkardık. Günde 2 ton civarında lokum üretiyoruz. Ramazan Bayramı'nın son gününe kadar ilçeden yaklaşık 20 ton lokum satışı yapılacağını tahmin ediyorum. Bölgeye gelen turistler muhakkak sevdiklerine lokum hediye getiriyorlar. Ürettiğimiz lokumların lezzetinde, bileşiminde kullanılan malzemelerin yanı sıra pişirme süresi gibi unsurlar etkilidir. Safranbolu lokumunun benzerini ilçe dışında hiçbir yerde bulmak mümkün değildir.'' 
     
</TEXT>
</DOC>
