<DOC>
<DOCNO> 397276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun43.html </URL>
<DATE> 2005/11/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Amerikalı yetkili Saddam'ın duruşması pazartesi günü yapılacak 
</HEADLINE>
<TEXT>

     Irak’ın devrik lideri Saddam Hüseyin’in yargılandığı davanın pazartesi günkü duruşmasının, avukatların boykot tehdidine rağmen tanıkların ifadesiyle yapılacağı belirtildi. 
     Bağdat’ta basın toplantısı düzenleyen, ancak adı açıklanmayan Amerikalı bir yetkili, can güvenlikleri tehlikede olduğu belirtilen avukatlara bir dizi güvenlik seçeneceği sunulduğunu, avukatların çoğunun bazı önlemleri kabul ettiğini söyledi. 
     Yetkili, Irak Barolar Birliği’nin de davayı boykot kararını kaldırdığını, duruşmada sanıklardan her biri için en az bir avukatın hazır olacağını sandıklarını açıkladı. 
     Bu arada savunma ekibine yakın bir kaynak, Amman’da yaptığı açıklamada, koruma teklifinin yalnızca 3 avukatın ailesine yapıldığını, tüm avukatları kapsamadığını söyledi. 
     Saddam Hüseyin’in baş avukatı Halil Duleymi, pazartesi günkü duruşmaya yalnızca güvenlik endişelerinin giderilmesi halinde katılacağını belirtmişti. 
     Irak’ın devrik lideri Saddam Hüseyin ve eski Baas yöneticisi 7 kişi, 1982 yılında 143 kişinin öldüğü Duleymi katliamı suçlamasıyla ilgili olarak özel mahkemede yargılanıyor. Mahkeme heyeti, duruşmayı 28 Kasım pazartesi gününe ertelemişti. 
     Mahkeme başladığından bu yana, davada görevli 2 avukat öldürülmüştü. 
     
</TEXT>
</DOC>
