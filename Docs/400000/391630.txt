<DOC>
<DOCNO> 391630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/ayas.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yaşına kadar yaşamanın sırları 
</HEADLINE>
<TEXT>


Uzun yaşamın 6 anahtarı Aile bağları, dini inançlar, kırmızı şarap içmek, sigara kullanmamak, aşırı yemekten uzak durmak, adaletli görev dağılımı 

DIŞ HABERLER SERVİSİ 

Japonya, İtalya ve ABD'de yapılan bir araştırma, 100 yaşına kadar yaşamanın yolunun 6 alışkanlıktan geçtiğini ortaya çıkardı 
Güçlü aile bağları, dini inançlara sahip olmak, kırmızı şarap içmek, aşırı yemek yemekten kaçınmak, sigara içmemek, evliliklerde kadın ve erkeğin görevlerini net şekilde ayırmak. 

'Mideni yüzde 100 kullanma' 
Bu 3 ülkedeki demograflar tarafından yapılan 'Okinawa Yüz Yıl Araştırması', dünya üzerinde ortalama ömür beklentisi en fazla olan Japonya'nın Okinawa adasında yaşayanların aile ve sosyal bağlarının çok güçlü olduğunu ve "miden yüzde 80 dolana kadar ye" vecizesine uyduklarını gösterdi. 

Kadınlara ev ve hesap işi 
İtalya'nın Sardinya adasında, erkeklerin fiziksel güç gerektiren işlerde çalıştığı, kadınlarınsa ev ve hesap işleriyle uğraştığı, bu görev paylaşımının kadın ve erkekler üzerindeki stresi azalttığı belirtildi. 
Sardinyalıların aşırıya kaçmamak kaydıyla kırmızı şarap içmelerinin de uzun yaşamalarında etkili olduğu ifade edildi. 
ABD'nin California eyaletinde yapılan araştırma ise dini inançları güçlü olan insanların 4-10 yıl daha uzun süre yaşadığını gösterdi. 




</TEXT>
</DOC>
