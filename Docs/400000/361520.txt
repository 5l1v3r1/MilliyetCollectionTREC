<DOC>
<DOCNO> 361520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/dunya/axdun01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacının eşi hamileymiş 
</HEADLINE>
<TEXT>


Londra saldırılarındaki dördüncü intihar bombacısı, 21 kişinin katili Jamaikalı Lindsey Germaine'in geride hamile eşini bırakıp katliam yaptığı ortaya çıktı 

DIŞ HABERLER SERVİSİ 


İngiltere'nin başkenti Londra'da geçtiğimiz hafta perşembe günü düzenlenen dörtlü intihar saldırısının kimliği önceki gün belli olan 4. bombacısı Jamaikalı Lindsey Germaine'in, İngiltere'de yaşayan hamile bir eşi olduğu ortaya çıktı. Germaine'in 21 kişinin öldüğü ve yüzlerce kişinin yaralandığı Russel Square Metrosu'na düzenlenen saldırıdan sorumlu olduğu sanılıyor. 
Annesi de ABD'de yaşayan Germaine'in geçtiğimiz 2 yıl içinde bir süre ABD'de bulunduğunun ve Ohio ile New Jersey'de bağlantılarının olduğunun anlaşılması, ABD'de de endişe yarattı. Jamaika'da ise büyük bir şaşkınlıkla Germaine'in hayatı araştırılıyor. 
Müslüman olup olmadığı henüz bilinmeyen Germaine'in, bir Batı Avrupa ülkesinde ilk kez düzenlenen intihar saldırılarındaki rolü İngiltere'de yaşayan Jamaika asıllıları da şoke etti. 


</TEXT>
</DOC>
