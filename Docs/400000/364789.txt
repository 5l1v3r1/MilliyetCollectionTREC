<DOC>
<DOCNO> 364789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur06.html </URL>
<DATE> 2005/07/27/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
İmdat frenini çekti tutuklandı... 
</HEADLINE>
<TEXT>

     İzmir Metrosu’nda trendeki imdat frenini çeken kişi tutuklandı. 
     Alınan bilgiye göre, H.P.T 30 Hatay Polis Karakolu’ndaki işlemlerinin ardından, "halk arasında korku ve paniğe yol açmak", "tehdit" ve "trafiği tehlikeye sokmak" suçlarından İzmir Cumhuriyet Başsavcılığı’na sevk edildi. Savcılıkta ifadesinin alındıktan sonra nöbetçi mahkemeye sevk edilen H.P.T, tutuklanarak cezaevine gönderildi. 
     H.P.T, Bornova-Üçyol seferini yapan metro aracının Konak İstasyonu’ndan hareketinden önce imdat frenini çekerek, çantasından çıkardığı kırık cam şişeyi boğazına dayamıştı. 
     Bu sırada, bir vatandaşın "bomba" diye bağırması üzerine, metroda bulunan yolcular panik halinde tren vagonlarını boşaltmıştı. 
     Metroyla tek başına Üçyol İstasyonu’na giden H.P.T, alarma geçen polis tarafından gözaltına alınmıştı. H.P.T, bir gün önce belediye otobüsünde 6 bin 375 YTL parasının çalındığını, kendisine inanmayan ve yardım etmeyen görevlileri protesto için bu eyleme kalkıştığını ileri sürmüştü. 
     
</TEXT>
</DOC>
