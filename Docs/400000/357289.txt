<DOC>
<DOCNO> 357289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun26.html </URL>
<DATE> 2005/07/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ABD'nin KKTC'ye izolasyonlara karşı çabası sürecek 
</HEADLINE>
<TEXT>

     Kıbrıs'taki görev süresini tamamlayan ABD'nin Güney Kıbrıs Büyükelçisi Michael Klosson, KKTC Cumhurbaşkanı Mehmet Ali Talat ve Başbakan Ferdi Sabit Soyer'e ayrı ayrı veda etti. 
     Talat, Klosson'la Cumhurbaşkanlığı'ndaki görüşmesi sırasında, ''Klosson'un Kıbrıs'ta çok hayati bir döneme, Kıbrıs Türk toplumunun büyük değişimine, siyasi yapıdaki değişikliklere, ayrıca eş zamanlı referanduma, referandumdan önceki müzakerelere ve toplumların kendi içindeki tartışmalara tanıklık ettiğini'' söyledi. 
     ''Referandumdan sonra büyükelçinin, Kıbrıs Türklerine izolasyonların kaldırılması konusunda BM Genel Sekreteri'nin raporuna paralel olarak çok büyük destek verdiğini'' kaydeden Talat, ''O ve hükümeti, bu konuda çalıştı ve önemli bazı gelişmeler meydana geldi. Dürüst olmak gerekirse, ABD izolasyonların kaldırılması konusunda öncü rol oynadı'' dedi. 
     Klosson'a en iyi dileklerini sunan Talat, ''Yeni görevlerinizde başarılar, ailenize ve size iyi şanslar dilerim'' dedi. 
     ABD Büyükelçisi Klosson ise, ''çok takdir ettiği ve saygı duyduğu bir insana veda ziyareti yapmaya geldiğini'' belirterek, ''üç yıllık sürede ABD'nin Kıbrıs'ta çözüm için çok yoğun bir çaba harcadığını, ancak referandumda iki taraftan da 'evet' çıkmadığını, bundan hayal kırıklığı duyduklarını'' söyledi. 
     ''Kıbrıs Türklerinin büyük bir adım atarak adayı birleştirecek kalıcı bir anlaşmaya 'evet' dediğini'' kaydeden Büyükelçi Klosson, herkesin bu adımın öneminin farkında olduğunu kaydetti. Kıbrıslı Türklerin BM planına ''evet'' dediğini ve ABD'nin bu temelde aktif bir şekilde iki taraf arasındaki ekonomik farkın giderilmesi amacıyla çalışmalar yaptığını anlatan Klosson, Washington'a geri döneceğini, ancak ABD'nin izolasyonların gevşetilmesi için çabalarını sürdüreceğini ifade etti. 
     Bunun Kıbrıs'ı birleştirecek kalıcı bir anlaşma için önemli olduğunu belirten Klosson, ABD ile ilgili yorumları için Talat'a teşekkür etti. 
     Klosson, Talat'ın eski ABD Dışişleri Bakanı Colin Powell ile görüştüğünü ve şimdiki bakan Condoleezza Rice ile de çeşitli temasları olduğunu anımsatarak, bu yıl da ABD'nin ekonomik izolasyonların hafifletilmesi konusunda çeşitli programlar uyguladığını kaydetti. 
     Klosson da Talat'a işbirliğinden dolayı teşekkür ederek en iyi dileklerini sundu. 
     Michael Klosson, Başbakan Ferdi Sabit Soyer'i de Başbakanlık'ta ziyaret ederek kendisine veda etti. Görüşmede açıklama yapılmadı. 
     
</TEXT>
</DOC>
