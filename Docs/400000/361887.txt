<DOC>
<DOCNO> 361887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko12.html </URL>
<DATE> 2005/07/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Meyve-sebzede 'sıcak' ucuzluğu... 
</HEADLINE>
<TEXT>

     Yükselen hava sıcaklıkları bir yandan vatandaşı bunaltırken, öte yandan sıcaklığa bağlı üretim artışı sebze-meyvede fiyatların düşmesini sağladı. 
     Yükselen sıcaklıklar nedeniyle karpuz, kavun, erik, kayısı, nektarın, üzüm, domates gibi meyve ve sebzeler daha çabuk olgunlaşıyor. Dolayısıyla bu ürünlerin üretimi artıyor ve fiyatı düşüyor. Sıcaklık artışları ile ucuzlayan meyvelerin başında ise karpuz yer alıyor. 
     Mayıs ayında Ankara Toptancı Hali'nde kilogramı ortalama 0.50 YTL'ye satılan karpuzun kilogramı, sıcaklıkların iyiden iyiye artığı bu günlerde ortalama 0.25 YTL'ye kadar düştü. 
     Sıcaklık artışı ile fiyatı ucuzlayan bir diğer meyve de kavun oldu. Kavunun kilogramı Mayıs ayında, halde ortalama 1.70 YTL'ye satılırken, şu anda ortalama 0.45 YTL'den işlem görüyor. 
     Ankara Büyükşehir Belediyesi Toptancı Hali yetkilileri, bu ürünlerin sıcaklık artışı ile daha çabuk olgunlaştıklarını ve hemen toplanmaları gerektiğini belirttiler. Türkiye genelinde çoğu üreticinin soğuk hava deposunun bulunmadığı için bu ürünlerin sıcaklığa bağlı olarak daha çabuk bozulduğunun altını çizen yetkililer, bu nedenle bir an önce satışa sunulduklarını, bunun da fiyatlarını düşürdüğünü ifade ettiler. 
     Yetkililer, ayrıca Rusya'nın Türkiye koyduğu meyve-sebze ithalatı yasağını kaldırmasına rağmen bu ürünlerin fiyatlarında bir artış yaşanmadığına dikkati çektiler. 
     
</TEXT>
</DOC>
