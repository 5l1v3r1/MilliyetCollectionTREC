<DOC>
<DOCNO> 386509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/dunya/axdun02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Angela Merkel'den zeytin dalı 
</HEADLINE>
<TEXT>


Yeni Almanya Başbakanı, kendisini arayıp kutlayan Erdoğan'a, 'Müzakere süreci aynen sürecek' dedi 

ELÇİN ERGÜN Ankara 


Almanya'daki genel seçimler öncesi Türkiye'nin Avrupa Birliği AB üyeliğine karşı olduğunu birçok kez açıklayan Hıristiyan Demokrat Birlik CDU Partisi lideri ve yeni Almanya Başbakanı Angela Merkel, Başbakan Recep Tayyip Erdoğan'a, "Müzakere süreci uzun olacak ama dostça, el ele olacağından kimse kuşku duymasın" dedi. 

Erdoğan'dan iltifat 
Erdoğan, dün Merkel'i telefonla arayarak, seçimlerdeki başarısı ve yeni görevi nedeniyle kutladı. Merkel, Erdoğan'a aradığı için teşekkür ederken, Erdoğan da, "Uzun zaman sonra sesinizi duymak çok güzel" karşılığını verdi. Merkel, Türkiye'nin AB sürecinin olumlu şekilde devam edeceğini umduğunu söyleyen Erdoğan'a, "Bundan emin olabilirsiniz" yanıtını verdi. 

'Kasımda buluşalım' 
Merkel, selefi Almanya Başbakanı Gerhard Schröder'in İstanbul ziyaretine de atıfta bulunarak, "Schröder bu konuda sizinle konuşmuş olmalı. Bugüne kadar süreç nasıl devam ettiyse, bundan sonra da öyle devam edecektir" ifadesini kullandı. 
Erdoğan'ın kasımda Almanya'ya bir ziyaret gerçekleştirmeyi düşündüğü, bu ziyarette kendisiyle de görüşmek istediği sözleri üzerine Merkel'in yanıtı da "Çok isterim" oldu. 


</TEXT>
</DOC>
