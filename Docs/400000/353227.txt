<DOC>
<DOCNO> 353227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun17.html </URL>
<DATE> 2005/06/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Pflüger'den Türkiye'nin Ermeni önergesiyle ilgili tepkisine eleştiri 
</HEADLINE>
<TEXT>

     Alman Birlik partilerinin CDU CSU federal meclis grubu dış politika sözcüsü Friedbert Pflüger, Türkiye'nin Alman meclisinde oybirliğiyle kabul edilen Ermeni önergesine gösterdiği tepkiyi eleştirdi. 
     Pflüger, Alman Haber Ajansı'na DPA açıklamasında, ''Önerge şekil ve içerik açısından Türkiye'ye olan dostluk duygularını yansıttı ve Alman meclisi de diğer birçok ülke parlamentosunun yaptığı gibi soykırım iddiasının kabul edilmesini talep etmedi'' dedi. 
     Bu nedenle Türk tarafının ''duygusal ve saldırgan tepkisinin'' anlaşılır olmadığını belirten Pflüger, ''Önerge bir diyalog teklifi olarak düşünüldü. Biz, Türkiye'yi suçlamak istemiyoruz, sadece olayların aydınlatılmasını istiyoruz'' diye konuştu. 
     Önergenin bilinçli olarak Türkiye ile 3 Ekimde başlanacak AB üyelik müzakereleriyle bağlantılı hale getirilmediğini ve Türkiye'nin Avrupa'ya yakınlaştırılması konusunda yeni bir engel çıkarmak istemediklerini ifade eden Pflüger, ''Biz, Türkiye'nin Avrupa'yla yakınlaşmasına ortak bir anma kültürüyle katkı sağlamak istiyoruz'' dedi. 
     Bunun için Türkiye'nin de gerçeklere açık olması gerektiğini savunan Pflüger, bir ulusun, tarihinin karanlık sayfalarını göz ardı ederek daha büyük bir hale gelemeyeceğini söyledi. 
     Pflüger, ''Türkiye'de, geçmişte yaşananların ele alınması durumunda, tüm bir halkın gururunun incitildiği düşünülüyor. Aksine, olayların anılması insanları daha özgür kılacaktır'' dedi. 
     Öte yandan, ''Der Tagesspiegel'' ve ''Frankfurter Allgemeine Zeitung'' gazeteleri, Başbakan Recep Tayyip Erdoğan'ın Ermeni önergesiyle ilgili olarak Başbakan Gerhard Schröder'i eleştirdiğini yazdılar. 
     
</TEXT>
</DOC>
