<DOC>
<DOCNO> 394871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur06.html </URL>
<DATE> 2005/11/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Komşu katili ağaca asılı bulundu 
</HEADLINE>
<TEXT>

     Neşet KARADAĞ DHA 

ADANA’da 3 gün önce komşusu 64 yaşındaki Vahap Sevim’i tabancayla öldürdükten sonra kaçan 24 yaşındaki Özgür Sonkıraylar’ın cesedi bir ağaça asılı bulundu. Sonkıraylar’ın işlediği cinayet nedeniyle vicdan azabı duyup intihar ettiği sanılırken, intikam için asılarak öldürülmüş olabileceği ve intihar süsü verilmiş olabileceği üzerinde de duruluyor. 
     Yüreğir İlçesi’ne bağlı Abdioğlu Beldesi’nde kahvehane işleten Özgür Sonkıraylar, 3 gün önce kapı komşusu emekli işçi Vahap Sevim ile Atatürk Caddesi’nde karşılaştı. Sonkıraylar, caddedeki bir bakkala giren Vahap Sevim'e ateş etmeye başladı. Görgü tanıklarının iddiasına göre, 2 kurşunla kolundan yaralanan Sevim, küfür ederek, Beni öldürecek'' diyebildi. Ardından sıkılan 4 kurşun da Sevim’in vücuduna isabet etti. Ağır yaralanan Sevim, Adana Devlet Hastanesi’ne götürülürken yolda hayatını kaybetti. Katil zanlısı kahveci Sonkıraylar ise koşarak olay yerinden uzaklaştı. 
     Jandarmanın 3 gündür aradığı katil zanlısı Sonkıraylar bu sabah mezarlık yakınındaki narenciye bahçesinde işçiler tarafından kemeriyle ağaca asılı halde bulundu. Gelen jandarmalar, kahvecinin intihar süsü verilerek asılmış olabileceği şüphesiyle kemer üzerinde parmak izleri aldı. Sonkıraylar'ın ellerinin gömleğine dolanmış şekilde bulunması, cinayet şüphesinde etkili oldu. 
     Kahvecinin yakınlarının büyük bölümü intihar ettiğine inanamadıklarını söyledi. Bir iddiaya göre, Sonkıraylar, öldürdüğü Vahap Sevim'in yakınları tarafından yakalandıktan sonra intikam için asıldı ve intihar süsü verildi. Yakınları, Sonkıraylar'ın ellerinin gömlekle bağlanmak istendiğini, cinayete kurban gittiğini, gerçeğin savcılıkça ortaya çıkartılacağına inandıklarını söyledi. 
     Bazı belde sakinleri ise Özgür Sonkıraylar'ın işlediği cinayetten pişmanlık duyup intihar ederek canına kıymış olabileceğini belirtti. 
     Yılmaz ve Sonkıraylar'ın evlerinin ve arsalarının yanyana olduğunu, sık sık birlikte yemek yiyip içtiklerini söyleyen bir komşuları, Özgür, Vahap’ı neden öldürdü, kimse bilmiyor. Aralarında küfürleşme geçtiği söyleniyor. Ölüm nedenleri sır olarak ikisinin arasında bir şey. Kimse bir şey bilmiyor'' dedi. 
     
</TEXT>
</DOC>
