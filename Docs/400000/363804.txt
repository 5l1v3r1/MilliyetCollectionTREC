<DOC>
<DOCNO> 363804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/yersen.html </URL>
<DATE> 2005/07/24/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Kürkçü dükkanına dönenler 1 ... 
</HEADLINE>
<TEXT>



Zorlayın biraz hafızanızı... 
Haziran ayındaki genel kurulda 14 Anadolu kulübü "havuz önergesiyle" dört büyükleri ters-yüz edince, beyler hep bir ağızdan başlamıştı tehditler savurmaya. 
Hatta işi iyice ileri götürmüş, sağ ellerinin işaret parmağını sallayarak "Hımm.. Kızdırmayın bizi, artık sizden futbolcu filan almayız" diye güldürmüşlerdi bizi. 
Çok değil aradan, iki ay bile geçmedi. 
Ligin başlamasına sayılı günler kala transferde kılını kıpırdatamayan, taraftarlarını hüsrana uğratan, Robert Pires'in istediği ücreti ödemeyi hayal bile edemeyen Galatasaray, dönüverdi kürkçü dükkanına. 
Veee... 
"Biz olmasak açlıktan ağzınız kokardı" diye gözdağı vermeye çalıştıkları Anadolu kulüplerinden birinin kapısını tıklattı. 
Ankaraspor'a "Wederson'u bize verin" teklifini götürürken hangi ruh hali içindeydiler bilemem... 
Bereket versin başkentli yöneticiler kibarca karşıladılar bu "büyük kulübün" isteğini... 
Ticaret değil miydi sonunda... 
"Verin Necati Ateş ile Orhan Ak'ı... Üzerine de 2 milyon Euro para. Tepe tepe kullanın bizim sambacıyı" dediler... 
Bugün Galatasaray... 
Yarın Beşiktaş veya Fenerbahçe... 
İşte böyle... 
Konuşurken sözlerini tartmayı bileceksin... 
İnsanları tehdit ederken, yarın düşeceğin açmazı hesaplayacaksın... 
Öfkeyle kalkarken devirdiğin koltuğa, tekrar oturacağını düşüneceksin... 
Aynı gemide 14 kulübün daha yolculuk ettiğini unutmayacaksın... 
Renklerine gönül veren milyonlarca taraftarını mutlu etmeye çalışırken azınlık diye gördüklerini küçümsemeyecek, ezmeye çalışmayacaksın... 
Haaa... 
Bunları yapamıyorsan. 
En azından verdiğin sözden dönmeyeceksin 

Hasan Doğan ayrılıyor mu 

İkinci Başkan Hasan Doğan'ın federasyon bünyesindeki ağırlığı bilinir. 
Bir yıl önce futbolumuzu "gözetmek, kollamak ve şaibe bulutlarını dağıtmak" üzere görev alması sağlanan Doğan, bu süreçte politik tercihinin sağladığı yaptırım gücüyle ön plana çıktı. 
Gücünü üstlendiği misyon için kullanırken, futbol - siyaset birlikteliğinde zaman zaman tavizler de verdi. 
Kağıt üzerinde ikinci adam görünmesine karşın şike soruşturmaları, yayın krizi, kurumsallaşma gibi çalışmalarda başrol üstlendi. 
Son olarak havuz kriterlerinin tüm kulüplere kabul ettirilmesi aşamasını tamamlayıp tatile çıktı. 
Sayın Doğan'a iyi dinlenceler. 
Darısı başımıza... 
Bir süredir yakın çevresine "Ağustos ayında görevimi bırakacağım. Federasyonda düz üye olarak kalacağım" mesajını veren Doğan'ın misyonunu tamamlayıp tamamlamadığını bilmiyoruz. 
Bu düşüncesinde ne kadar samimi olduğunu da... 
Bir röportajında asıl işlerini ihmal ettiğini, 2008 yılında futboldan uzaklaşacağını ve kesinlikle federasyon başkanlığına aday olmayacağını söyleyen Doğan'ın, bu kadar erken çekilmesini yadırgadım. 
Doğrusu siyaset ile futbolu ilişkilendiren önemli bir faktörün devre dışı kalmasına kolayca rıza gösterileceğini sanmıyorum 
Tabi sayın Doğan'ın saha kenarında ısınan bir yedeği yoksa... 

MHK ofsayta düştü 

FIFA, 11. kuralda ofsayt yapılan değişikliğini Almanya'da düzenlenen son Konfederasyon Kupası'nda denedi. 
Temel amacı gole daha fazla prim tanımak olan uygulama iki hafta sonra süper ligde de karşımıza çıkacak. 
Ay başında üye federasyonlara tebliğ edilen değişiklikler hakkında Merkez Hakem Kurulu'nun henüz ciddi bir çalışması olmadığını öğrendik. 
Kurul 29 Temmuz'da Abant'ta başlayacak seminerde bu konu üzerinde duracakmış. Yani ligin başlamasına bir hafta kala... 
Özellikle yardımcı hakemleri yakından ilgilendiren ve pratikte büyük sıkıntı yaratacağına kesin gözüyle bakılan yeni ofsayt kuralı, öyle birkaç derste sindirilecek gibi gelmiyor bana. 
Hakemlerin yanı sıra gözlemciler, futbol eleştirmenleri, spor medyası ve en önemlisi herşeyin iyisini bilen tribünlerin, bu konuda bilgilendirilmesi için oldukça geç kalındığını düşünüyorum. 
Lig başladığında ilgisiz ve bilgisiz kişiler arasında tartışma yaratacak bu düzenleme, Abant seminerinin öncelikli ve üzerinde hassasiyetle durulması gereken ilk dersi olmalı. 
Hatta 5 günlük seminerin tamamı bu kural değişikliğine ayrılmalı. 
Yoksa futbolculardan önce MHK ve hakemlerimiz ofsayta düşecek, haberiniz ola.. 

Ya istifa ya özerklik... 

Geçen hafta Halil Mutlu'nun kendisine komplo kurduğunu ileri sürdüğü kişilerin isimlerini Gençlik ve Spor Genel Müdür vekili Mehmet Atalay'a verdiğini söylemiştik. 
Teftiş Kurulu'nun devam eden soruşturmasında öncelik bu iddialarının kanıtlanmasında. 
Ancak edindiğimiz bilgiler, adı komplo teorileri içinde yer alan idareci ve antrenörlere herhangi bir suç yüklenmeyeceği yolunda. 
Halter federasyonunun kendi bünyesindeki araştırması da benzeri yönde. 
Yani halterdeki çirkin ilişkilerin yüzü bir kez daha gün ışığından korunacak, kısa vadeli başarılar için verilen tavizler gözardı edilecek, bu sporu yönetenler de başlarını kuma sokmaya devam edecek. 
Eminim rahmetli Arif Nusret Say 'ın kemikleri sızlıyordur. 
Eğer Arif ağabey, doping haberini bir müjdeymiş gibi kahkahalarla karşılayanları, aynı gün halter salonunda Akdeniz oyunlarında hisselerine düşecek ödülün hesabını yapanları, Halil'in "2008'den sonra federasyon başkanı olacağım" esprisi karşısında panikleyenleri görüyorsa, verdiği emeklere lanet ediyordur... 
İcazetle göreve gelenler kısa sürede işleri yüzlerine bulaştırdı. 
Kin ve korku duygularının halter sporunun önüne geçmesine gözyumuldu. 
Yeterli bilgi ve kapasiteye sahip olmayan insanlara görev verildi. 
Mahalle kavgalarını televizyon ekranları ve gazete manşetlerine taşıyanlar tek tek affedilip, halterin umudu haline getirildi. 
IWF ile ilişkilerde tam bir beceriksizlik örneği sergilendi ve Mutlu olayı ile yara alan Türk halterini yakın gelecekte bekleyen büyük tehlikenin h l farkına varılamadı 
Bir süre önce verdiği istifa kararından vazgeçirilen federasyon başkanı sayın Hasan Akkuş'a bir çağrım var... 
Eğer istifa etmek zor geliyorsa, halter federasyonunu özerkleştirin. Seçime gidin. 
Çünkü bu zihniyetin üç sene içinde vereceği tahribatın neresinden dönülürse, halter sporu için k rdır 



</TEXT>
</DOC>
