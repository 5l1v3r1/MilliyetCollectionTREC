<DOC>
<DOCNO> 351702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo08.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin son eseri 
</HEADLINE>
<TEXT>


Rumen teknik adam, Ukrayna'da bir ambargoya son verdi. Lucescu'nun çalıştırdığı Shakhtar Donetsk tarihinde 2. kez zafere ulaşmanın mutluluğunu yaşıyor 


Mircea Lucescu, Türkiye'den sonra Ukrayna'ya da damgasını vurdu... Rumen teknik adam bu sezon başında göreve geldiği Shakhtar Donetsk'te Ukrayna futbolunun yenilmez armadası Dinamo Kiev'in hükümranlığına son verdi. Turuncu - Siyahlılar, ligin bitimine 1 hafta kala Chernomorets deplasmanında elde ettiği 3-1'lik galibiyetle ezeli rakibi Dinamo'nun 4 puan önünde 2. şampiyonluğunu ilan etti. 
Türkiye'de Galatasaray'ı 2001-2002'de Şampiyonlar Ligi'nde çeyrek finale taşıyan ve bir sezon sonra ligde mutlu sona ulaştıran deneyimli çalıştırıcı Beşiktaş'ın da 100. Yılı'ndaki tarihi zaferinde başaktördü. Teknik direktörlük kariyerinin 11. durağı olan Shakhtar Donetsk'te de rüştünü ispat eden 60 yaşındaki teknik adam, Turuncu - Siyahlı taraftarlar tarafından zaferin mimarı olarak görülüyor. Rumen çalıştırıcı, şimdiki hedeflerinin Şampiyonlar Ligi'ne kalmak olduğunu söyledi. Lucescu, "Şampiyon olduk, hepimiz çok mutluyuz. Ancak asıl maceramız şimdi başlıyor. Geçen sezon çok güçlü bir grupta Milan ve Barcelona gibi önemli takımlara karşı kayda değer tecrübeler elde ettik. Önce 3. ön eleme turunu geçip, ardından gruptan çıkmayı amaçlıyoruz" diye konuştu. 

KARİYERİ 
Doğum Yeri Bükreş 
Boy 1.77 
Kilo 70 
Yaş 60 
BAŞARILARI 
Romanya Milli Takımı'nı 
EURO 84'e götürdü 
2 Rumen Ligi Şampiyonluğu 
1990 - D.Bükreş, 1999 - R.Bükreş 
Türkiye Ligi Şampiyonluğu 
2002 - Galatasaray, 2003 - Beşiktaş 
Brescia'yı Serie A'ya taşıdı 1992 
Ukrayna Ligi Şampiyonluğu 
2005 - Shakhtar Donetsk 

Avantaj Inter'de 

İtalya Kupası finali ilk maçında deplasmanda Roma'yı 2-0 yenen Inter yarınki rövanş öncesi büyük avantaj yakaladı. Mavi-Siyahlılar, Brezilyalı yıldızı Adriano ile bulduğu iki golle rakibini devirdi. Inter Teknik Direktörü Mancini, skor avantajına rağmen temkinli davranıyor. Genç çalıştırıcı, henüz kupayı kazanmadıklarını belirtip, "Roma ile bir maç daha oynayacağız. 90 dakika bitmeden kendimizi şampiyon ilan edemeyiz" dedi. 

Nevio Scala Ada'ya doğru 

Beşiktaş'ın eski Teknik Direktörü Nevio Scala, İskoçya Ligi takımlarından Hearts ile görüşüyor. İtalyan çalıştırıcının, İskoç ekibiyle prensip anlaşmasına vardığı ve sözleşmenin gerçekleşmesi için ufak tefek pürüzlerin kaldığı belirtildi. Scala, Siyah - Beyazlılar'dan ayrıldıktan sonra Spartak Moskova'yı çalıştırmıştı. 

Chelsea Hleb'i istiyor 

Birçok oyuncuyla ilgilenen ama henüz kimseye imza attırmayan Chelsea kendisine yeni hedef olarak Alexanden Hleb'i belirledi. Almanya'nın Kicker Dergisi, Arsenal'in de listesinde bulunan Stuttgart'ın oyun kurucusu için Mavi - Beyazlılar'ın 12 milyon Euro teklif ettiğini yazdı. Beyaz Rus yıldızın Stuttgart ile 3 yıllık sözleşmesi bulunuyor. 

Dev turnuva Kanal D'de 

Dünya Kupası provası niteliği taşıyan 2005 Almanya Konfedarasyonlar Kupası yarın başlayacak. Açılış maçında Almanya ile Avustralya TSİ 22.00'de karşı karşıya gelecek. Zorlu mücadeleyi Kanal D naklen ekranlara getirecek. Brezilya, Yunanistan, Meksika, Arjantin ve Japonya'nın maçları da Kanal D'de yayınlanacak. 


</TEXT>
</DOC>
