<DOC>
<DOCNO> 396675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun26.html </URL>
<DATE> 2005/11/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fransa, Türk gencinin başarısını konuşuyor 
</HEADLINE>
<TEXT>

     Fransa'nın Bordeaux kenti yakınlarındaki Cenon banliyösünde yaşayan 25 yaşındaki Mustafa Yıldız isimli Türk gencinin Senato'nun verdiği ''özel yaratıcılık'' ödülünü kazanması Fransız basınında da geniş yer buldu. 
     Le Figaro gazetesi, 25 yaşında ve ''sorunlu bir banliyöde' yaşamasına rağmen, kendi başına elektrik şirketi kuran ve dört kişiyi de yanında yarım gün çalıştıran Türk gencinin başarısına geniş yer verdi. 
     Fransız televizyon kanallarının da özel röportaj için Türk gencinin peşinden koştukları bildirildi. 
     Türk genci, kamu ve özel sektörden aldığı ihaleleri, ''ciddiyetle'' ve ''sorumluluk anlayışıyla'' zamanında tamamlamakla tanınıyor. 
     Yıldız, profesyonel iş hayatı dışında yaşadığı banliyöde sportif ve kültürel faaliyetler düzenleyen bir derneğin kurulmasında önemli rol oynadı ve gençler için kurulan bilgilendirme merkezinin kuruluş çalışmalarına destek verdi. 
     Mustafa Yıldız ile birlikte Loisa Benzaid isimli 33 yaşındaki bir kişi de Çalışma Bakanlığı tarafından organize edilen ve Senato tarafından verilen ödüle layık görüldü. Yıldız'a, ödülle birlikte toplam 15 bin avro maddi mükafat verildi. 
     Ödül, Fransa'nın banliyölerinde, girişimci, yaratıcı ve kabiliyetli gençleri teşvik etmek amacıyla ilk defa 2002 yılında verilmişti. Ödülleri kazanan gençler, Cumhurbaşkanı Jacques Chirac tarafından Cumartesi günü kabul edilmişti. 
     
</TEXT>
</DOC>
