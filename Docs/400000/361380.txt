<DOC>
<DOCNO> 361380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko39.html </URL>
<DATE> 2005/07/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Trakya doğalgaz ihalesi 3. turda da sonuçlanamadı... 
</HEADLINE>
<TEXT>

     Enerji Piyasası Düzenleme Kurumu'nun EPDK gerçekleştirdiği ve kıyasıya rekabete sahne olan Edirne-Tekirdağ-Kırklareli Doğalgaz Dağıtım Lisansı İhalesi, bugün yapılan 3. turda da sonuçlanamadı. 
     Nurol ve Zorlu Grupları'nın daha önce sıfır 0 birim hizmet amortisman bedeli ile abone bağlantı bedeli teklif ettiği ihale, Kurul kararıyla bu sefer, dağıtım lisansı bedeli üzerinden ''açık artırma'' yoluyla gerçekleştirildi. 
     Toplam 50 bin YTL olan dağıtım lisans bedeli üzerinden yapılan açık artırmada, Nurol ve Zorlu Grupları, mevzuatta belirtilen rakamın üzerinde ilave bir teklif vermeyeceklerini açıkladılar. 
     Bu arada iki grup, ihaleye ilişkin önceki verdikleri teklifler dikkate alınarak, ihalede karar verilmesi şeklindeki önerilerini yazılı ve sözlü olarak İhale Komisyonu'na ilettiler. 
     İhale Komisyonu ise ihalenin ne zaman ve ne şekilde sonuçlanacağına ilişkin, Kurul kararı alınacağını bildirdi. 
     EPDK Başkanı Yusuf Günay, konuya ilişkin yaptığı açıklamada, bu tip bir durumun daha önce öngörülmediğini ifade ederken, ''sırf bu konuya münhasıran özel nitelikli bir karar alacağız'' dedi. 
     
</TEXT>
</DOC>
