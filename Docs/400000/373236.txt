<DOC>
<DOCNO> 373236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/dunya/adun.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Slogan terörizmi 
</HEADLINE>
<TEXT>


Hamburg'da biri sırt çantalı 3 Çeçen gencin bir otobüse binerken Arapça, 'Yarın Allah'ın önündeki kahramanlar gibi duracağız' diye bağırması üzerine kentte geniş çaplı operasyonlar yapıldı 

DIŞ HABERLER SERVİSİ 


Slogan terörüyle çarşamba gününden bu yana Almanya'nın kuzeyindeki Hamburg kentinin alarma geçmesine neden olan 3 Çeçen gencin dün akşam ele geçirilmesiyle kentte yaşam normale döndü. 
Almanya'nın 2. büyük kenti Hamburg'un banliyösü Altona'da çarşamba günü bir otobüs durağında bekleyen 3 kişinin Arapça, "Yarın Allah'ın önündeki kahramanlar gibi duracağız" diye bağırarak otobüse binmesi, terör operasyonuna neden oldu. Olayı polise ihbar eden, Arapça bilen görgü tanığının, bu 3 kişiden birinde sırt çantası olduğunu bildirmesi, akıllara 7 Temmuz'da Londra'da düzenlenen ve 50'nin üzerinde insanın ölümü ve yaklaşık 700'ünün de yaralanmasıyla sonuçlanan terör saldırılarını getirdi. Bu saldırılarda teröristler patlattıkları bombaları sırt çantalarında taşımışlardı. 
Hamburg polisinden, kentte paniğe neden olmamak ve soruşturmaya zarar vermemek için olaydan 1 gün sonra, önceki akşam yapılan açıklamada, ihbarın ardından 1000 polisin katıldığı bir operasyonun başlatıldığı kentin 12 noktasında kontrol noktaları oluşturulduğu bildirildi. 3 kişinin kameralardan elde edilen görüntüleri medyaya dağıtılarak, bu kişiler hakkında bilgisi olanların polise başvurması istendi. 

'Dikkatli olun' 
Dün akşam saatlerinde Hamburg polisi, terör zanlılarından birinin yakalandığını, diğer 2'sinin de bunun üzerine polise teslim olduklarını açıklaması insanları rahatlattı. Yakalanan 3 gencin yaşlarının 21 ile 25 arasında olduğu belirtildi. Federal İçişleri Bakanı Otto Schily, yaptığı açıklamada, "Yakalanan kişilerin bir saldırı hazırlığı içinde olup olmadıklarını henüz bilemiyoruz. Şimdilik öyle bir şey görünmüyor. Tüm ipuçları değerlendirilecek" dedi. Schily, tehditlerden dolayı dikkatli olunması, ancak paniğe kapılmamak gerektiği uyarısında bulundu. 
Hamburg'da 11 Eylül 2001'in ardından geçen 4 yıl boyunca birkaç kez terör alarmı verilmişti. 11 Eylül'de ABD'deki 4 uçağı kaçıran teröristlerden Muhammed Atta'nın liderlik ettiği bir grup radikal Arap öğrenci de Hamburg'da yaşıyordu. Geçtiğimiz hafta, 11 Eylül teröristlerinden birinin arkadaşı, Hamburg'da 7 yıl hapis cezasına çarptırılmıştı. 


</TEXT>
</DOC>
