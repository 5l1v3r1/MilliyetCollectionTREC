<DOC>
<DOCNO> 378457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur14.html </URL>
<DATE> 2005/09/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kırmızı ışıkta durdurduğu sürücülere tükürdü, araçları yumrukladı 
</HEADLINE>
<TEXT>

     Ümit TÜRK DHA 

      İSTANBUL Kadıköy’deki Rıhtım Caddesi’nde kırmızı ışıkta duran araçlardan para isteyen bir kişi, kendisine para vermeyen sürücülerin yüzüne tükürürken, araçları da yumrukladı. 
     Kadıköy’ün göbeğinde bulunan Rıhtım Caddesi’nde, trafik ışıklarında bekleyen kimliği belirlenemeyen, tinerci olduğu öne sürülen bir genç, kırmızı ışığın yanmasını bekledi. Bu kişi kırmızı ışıkta duran araçların yanına yaklaşarak, araçların kapısını açmaya çalışıyor, daha sonra elini camdan sokarak zorla para istedi. Kendisine para vermek istemeyenlere hakaret edip otomobillerinin camını yumruklayan aynı kişi, araçların kapısını açmak isterken şoförlerle de tartıştı. Aynı kişi, kapıyı açmak istemeyenlere tükürerek arabayı yumruklarken, bazı otomobillerin camından elini araca sokarak, yeşil ışığın yanmasına aldırış etmeden para istemeyi sürdürdü. 
     Işıklarda yaya geçenlere de sarkıntılık yapan bu kişi polis araçlarının da önünü keserek para isterken, ekiplerinin müdahale etmediği genç, 4 saat boyunca Kadıköy Meydanı’nda kırmızı ışıkta duran arabalara zorlu anlar yaşattı. 
     
</TEXT>
</DOC>
