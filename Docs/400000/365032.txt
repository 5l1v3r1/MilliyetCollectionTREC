<DOC>
<DOCNO> 365032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko08.html </URL>
<DATE> 2005/07/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sigaradan alınan ÖTV artırıldı... 
</HEADLINE>
<TEXT>

     Sigarada yüzde 28, puro ve diğer tütün ürünlerinde de yüzde 50 olan özel tüketim vergisi oranı yüzde 58’e çıkarılırken, sigaranın harmanındaki Şark tipi tütünün oranına göre vergilendirme uygulamasından vazgeçildi. Şirketlerin fiyatı düşük tutup vergi miktarını azaltmalarının önüne geçilebilmesi için de 20 adet sigara bulunan paket başına 1 milyon 200 bin lira asgari vergi getirildi. 
     Yeni uygulama 2 milyon lira ve altındaki sigaraların vergi yükünü artırırken , daha pahalı sigaralarda ise azaltıyor. Bu nedenle fiyatı 2 milyon lira ve altındaki sigaralara zam yapılabileceği belirlendi. 
     Bakanlar Kurulu’nun sigara ve diğer tütün ürünlerinin özel tüketim vergisiyle ilgili kararı Resmi Gazete’de yayımlandı. Kararla, sigaralar da yüzde 28, tünden yapılmış purolar, uçları açık purolar ve sigarillolar, tütün, enfiye ve çiğnemeye mahsus tütünde de yüzde 50 olan özel tüketim vergisi oranı yüzde 58’e yükseltildi. 
     Sigara ve diğer tütün ürünleriden alınan oransal özel tüketim vergisi oranı artırılırken, harmanında bulunan Şark tipi tütünün oranına göre uygulanan maktu vergi de kaldırıldı. Bunun yerine 20 adetlik bir sigara paketi için 1 milyon 200 bin liraya denk gelecek şekilde asgari vergi maktu vergi getirildi. Buna göre yüzde 58 olarak belirlenen oransal verginin tutarı paket başına 1 milyon 200 bin liradan düşük kalırsa ÖTV 1 milyon 200 bin lira olarak alınacak. 
     
     UCUZ SİGARAYA ZAM YAPILMASI GEREKİYOR 

     Uygulama sigara üreticisi şirketleri fiyatı 2 milyon liranın altındaki sigaralara zam yapmaya zorlayacak. Ancak sigara şirketleri daha önce bu türden vergi ayarlamalarında sigara fiyatlarını artırmayarak artan vergi yükünü kendileri karşılamıştı. Eğer şirketler vergi artışını ucuz sigaralarda tüketiciye yansıtmayı seçerse sadece vergi artışı nedeniyle 2 milyon liralık bir paket sigaraya en az yüzde 2 oranında zam yapılması gerekecek. 2 milyon liranın altında fiyatla satılan sigaralarda ise daha yüksek oranlı bir zam gerekli olacak. 
     
     PAHALI SİGARADA VERGİ AZALIYOR 

     Yeni uygulama pahalı sigaralarda ise vergi yükünün azalmasına yol acıyor. Örenğin 3 milyon 750 bin liradan satılan ve yüzde 33’ten az Şark tipi tütün içeren bir sigaranan önceki uygulamaya göre 2 milyon 400 bin lira olan paket başına özel tüketim vergisi yeni uygulamayla 2 milyon 175 bin liraya kadar azalıyor. 
     
     ÖNCEKİ UYGULAMA 

     Sigaradan bugüne kadar yüzde 28’lik oransal verginin yanı sıra şark tipi tütün harmanına göre ayrıca maktu ÖTV alınıyordu. Şark tipi tütün oranı yüzde 33’e kadar olan sigaralardan paket başına 1 milyon 350 bin lira, yüzde 34- 66 arasında Şark tipi tütün bulunanlardan paket başına 800 bin lira ve yüzde 67 ile yüzde 100 oranları arasında Şark tipi tütün kullanılarak üretilenlerden de 376 bin lira maktu vergi alınıyordu. 
     Uygulama tüketicileri ucuz ve şark tipi tütün oranı yüksek sigaralara yönelttiği için ÖTV gelirlerinin azalmasına yol açtığı gerekçesiyle eleştiriliyordu. 

ANKA 
     
</TEXT>
</DOC>
