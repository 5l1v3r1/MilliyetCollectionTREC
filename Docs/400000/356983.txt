<DOC>
<DOCNO> 356983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko11.html </URL>
<DATE> 2005/06/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşçiler krizi aşamıyor 
</HEADLINE>
<TEXT>

     İmalat sanayinde kaydedilen yüksek verimlilik artışının kazanç artışı olarak çalışanlara dönmediği, aksine işçilerin reel üçretlerinin dörtte bire yakın azaldığı belirlendi. İmalat sanayinde çalışan işçi başına verimlilik kriz öncesine göre yüzde 19 oranında artarken, reel ücretler kriz öncesinin yüzde 24 altında kaldı. 
     ANKA’nın DİE’nin verilerinden yaptığı belirlemelere göre, 1997 yılında 100 olarak kabul edilen ve 2000 yılının son çeyreğinde 119.6 düzeyinde bulunan çalışan başına verimlilik endeksi, 2005’in ilk çeyreğinde 142.4’e çıktı. 
     Ancak kriz öncesinde 111.1 düzeyindeki reel ücret endeksi ise yüzde 24 oranında gerileyerek, 2005’in ilk çeyreğinde 84.4 olarak gerçekleşti. Bu da imalat sanayinde çalışanların verimliliğindeki artışın ücretlerine yansımadığını, aksine ücretlerin azaldığını gösterdi. Bu gelişme birim işgücü maliyetlerini önemli ölçüde düşürdü. 
     Birim işgücü maliyetlerindeki düşüş, Türk parasındaki değerlenmeye karşın ihracattaki olumlu gelişmenin ve enflasyondaki düşüşün tetikleyicisi oldu. 
     2000 yılında ortalama 114.5 seviyesinde bulanan 
     verimlilik endeksi 2001 yılının ilk çeyreğinde 105.1 seviyesine düştü. 2001 yılının ikinci çeyreğinden itibaren imalat sanayinde çalışan başına verimlilik artış eğilimine girdi. 2001 yılının son çeyreğinde 117.6 düzeyine çıkan verimlilik, 2001 yılı ortalamasında 113.1 olarak gerçekleşti. 2002 yılı ortalamasında 124.6’ya çıkan verimlilik endeksi, 2003 yılı ortalamasında 133.8’e kadar yükseldi. Verimlilik endeksi 2004 yılında ise 144.8 olarak gerçekleşti. Verimlilik endeksi en yüksek noktaya ise 150.1’le 2004 yılının ikinci çeyreğinde ulaştı. Bu yılın ilk çeyreğinde ise çalışan başına verimlilik endeksi geçen yılın aynı dönemine göre yüzde 3.9 oranında artarak 142.4 düzeyine çıktı. 
     
     ÜCRETTE KRİZ ÖNCESİ YAKALANAMADI 
     İmalat sanayindeki verimlilik artışına karşın reel ücretler ise yüzde 24 oranında geriledi. Yaşanan ekonomik iyileşmeye rağmen çalışanlar kriz öncesindeki reel kazanç düzeyine erişemedi. 1997 yılında 100 olarak kabul edilen reel ücretler, 2000 yılının son çeyreğinde 111.1’le en yüksek düzeyinde bulunuyordu. Ancak yaşanan ekonomik krizle birlikte reel ücretler 2001 yılı başından itibaren düşmeye başladı. 
     Reel ücretteki gerileme 2002 yılında sürdü. Reel ücretler 2002 yılında bir önceki yıla göre yüzde 8 oranında gerileyerek 87.8 oldu. 2003 yılında imalat sanayindeki reel ücretler önceki yıla göre yüzde 6.3 oranında gerileyerek 82.3 olarak gerçekleşti. İmalat sanayindeki reel ücretler 
     2004 yılında ise 2003 yılına göre yüzde 1.3’lük artışla 83.4 
     olarak gerçekleşmişti. Geçen yılın birinci çeyreğinde 81.8 olan reel ücret endeksi bu yılın ilk çeyreğinde ise yüzde 3.1’lik artışla 84.4 olarak belirlendi. 
     
</TEXT>
</DOC>
