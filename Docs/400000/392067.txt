<DOC>
<DOCNO> 392067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/guncel/axgun02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çubukçu'ya ziyaret 
</HEADLINE>
<TEXT>


İSTANBUL Milliyet 

EYÜP Çocuk Yuvası'nda kalan 8 çocuk, Devlet Bakanı Nimet Çubukçu'ya Sarıyer'deki evinde bayram ziyaretine götürüldü. Çubukçu, eşi Birol Çubukçu ile birlikte 7 - 12 yaş grubu çocukları kapıda karşıladı. Çocuklar, Çubukçu'ya bayram hediyesi olarak yuvadan bir çocukla çekilmiş fotoğrafını getirdi. Elini öpen çocuklarla sohbet edip çikolata ikram eden Çubukçu, gazetecilere yaptığı açıklamada, çocukları her zaman yuvalarda ziyaret ettiğini, şimdi de evinde ağırlamanın kendisi için büyük bir mutluluk olduğunu dile getirdi. Çocukların kendisine mektup yazarak bayramda ziyaret etmek istediklerini anlatan Çubukçu, mektubu aldığında çok duygulandığını ve hemen özel kalemine cevap gönderilmesi talimatını verdiğini ifade ederek, "Gerçekten büyük bir mutluluk ve heyecan duydum. Onları burada ağırlamaktan çok mutluyum" dedi. Yuva Müdürü Zafer Akyüz de Çubukçu'ya teşekkür ederek, bunun çocuklar için bir ilk olduğunu ve bu şekilde çocukların daha iyi sosyalleşeceğine inandığını söyledi. Çubukçu, daha sonra çocuklara bayram hediyelerini verdi. 


Bayramda hediye mutluluğu 


Malatya'da çocukların şiddet görmesi, gözleri yuvalara çevirdi. Birçok vatandaş bayramda ve öncesinde yuvalara hediyelerle gitti. Maltepe Kaymakamı Nuri Ziya Türkdoğan da arife günü SHÇEK'nın Küçükyalı Çocuk Yuvası'nı ziyaret edenler arasındaydı. Türkdoğan'ın dağıttığı hediyeleri alan çocukların mutlulukları yüzlerinden okunuyordu. 



</TEXT>
</DOC>
