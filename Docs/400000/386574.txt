<DOC>
<DOCNO> 386574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yasam/yas06.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa memur yüksek ATM için dava açtı 
</HEADLINE>
<TEXT>


1.10'luk memur Ebru Başar, boyu yetişmediği gerekçesiyle otomatik para çekme makinelerini dava etti 

BAHRİ KARATAŞ İzmir DHA 

Karşıyaka Belediyesi Araştırma ve Geliştirme Müdürlüğü santral memuresi Ebru Başar, son derece ilginç bir dava açtı. 
Başar, boyu 1 metre 10 santimetre olduğu için, yüksekte kalan otomatik para çekme makinelerinin ATM mağduru olduğu gerekçesiyle açtığı davayla, bir banka, Başbakanlık Özürlüler İdaresi ve Bankacılık Düzenleme ve Denetleme Kurulu Başkanlığı'ndan toplam 2 bin YTL tazminat talep etti. 

'Tabure taşısın' 
Mahkemeye verdiği dilekçesinde, ATM'lerin engellilere uygun olarak yapılmadığını savunan Başar 28 , "ATM'lerin ölçüleri ve yükseklikleri normal boydaki insanlara göre ayarlanmış. Geçen yıl yardım etmesi için şifremi söylediğim O.G., 1000 YTL'mi çekip kaçtı. Banka bu zararımı da ödemedi" dedi. 
Aleyhine dava açılan bankanın avukatı Özlem Birsev Arkat ise, mahkemeye şu savunmayı yaptı 
"Davacı zararını, parasını çalan sanıktan istemelidir. Kendisi ATM'lerin fiziki yapısını bilerek, banka kartıyla ilgili sözleşmeyi imzalamıştır. Bankanın davacı için özel ATM kurma gibi sorumluluğu yoktur. Davacı yanında taşıyacağı 10 - 15 santimetrelik bir tabureyle, sorunu kolaylıkla çözebilir." 
Davaya bakan İzmir 2. Tüketici Mahkemesi, delillerin toplanması için duruşmayı erteledi. 




</TEXT>
</DOC>
