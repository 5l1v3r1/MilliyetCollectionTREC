<DOC>
<DOCNO> 354346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun55.html </URL>
<DATE> 2005/06/22/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
ABD'den Kuzey Kore'ye 50 bin ton gıda yardımı... 
</HEADLINE>
<TEXT>

     ABD yönetimi Kuzey Kore’ye 50 bin ton gıda yardımında bulunacak. 
     Dışişleri Bakanlığı sözcüsü Adam Ereli, ABD’nin, Dünya Gıda Programı’nın talebi doğrultusunda, Kuzey Kore’ye 50 bin ton gıda yardımı yapacağını, yardımın bu ülkenin nükleer silahlanma programından vazgeçmesiyle ilgili olmadığını söyledi. 
     Ereli, "Kuzey Kore halkının ihtiyaçlarını gidermeye çalışmakla, bu ülkenin nükleer silahlanma programını durdurma çabaları birbiriyle bağlantılı değil" dedi. 
     Beyaz Saray sözcüsü Scott McClellan da "Kuzey Kore halkına en büyük gıda yardımını biz yapıyoruz ve ABD Başkanı George Bush, gıdanın diplomatik silah olarak kullanılmasına inanmadığını söyledi" diye konuştu. 
     Gıda yardımının ihtiyacı olan insanlara verilip verilmediği konusunda her zaman kaygıları olduğunu söyleyen McClellan, "Gıdanın, hükümet ve orduya değil, ihtiyacı olan insanlara verileceğinden emin olmak istiyoruz" diye konuştu. 
     Kuzey Kore, bu ay başında nükleer programı konusunda ABD, Rusya, Çin, Japonya ve Güney Kore ile görüşmelere tekrar başlamaya hazır olduğunun işaretini vermişti. 
     
</TEXT>
</DOC>
