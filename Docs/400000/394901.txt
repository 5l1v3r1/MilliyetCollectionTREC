<DOC>
<DOCNO> 394901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur37.html </URL>
<DATE> 2005/11/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"'2-3 yıl içinde ölürsün' diyen doktorlar maalesef aramızda değil" 
</HEADLINE>
<TEXT>

     Akdeniz Böbrek Hastalıkları ve Organ Nakli Sosyal Yardımlaşma Derneği Başkanı Mehmet Şahan, dayısının böbreğiyle geçirdiği 27 yılı, pasta keserek kutladı. 
     Böbrek yetmezliği nedeniyle 27 yıl önce Ankara Üniversitesi’nde dayısından alınan böbrek nakledilen Akdeniz Böbrek Hastalıkları ve Organ Nakli Sosyal Yardımlaşma Derneği Başkanı Mehmet Şahan, naklin 27. yılını, dernek binasında, pasta keserek kutladı. 
     O dönemde böbrek naklinin yeni olduğunu ifade eden Şahan, "Nakilden sonra ’2-3 yıl içinde ölürsün’ diyen doktorlar, bugün maalesef aramızda değil" diyerek, sözlerini şöyle sürdürdü 
     "Ben bunu söyleyenlere karşı, 27 yıllık bir böbrek nakli olmuş kişi olarak sesleniyorum Nakil olan herkes, sağlıklı bir şekilde Allah’ın verdiği hayatı yaşayabilir." Türkiye genelinde 30 bin, Antalya’da ise bin böbrek hastası bulunduğunu, bu kişilerin her gün kendilerine nakledilecek uygun bir böbrek bulunması umuduyla gün geçirdiğini ifade eden Şahan, bu kişilere sahip çıkılması ve onların da sağlıklarına kavuşturulması gerektiğini vurguladı. 
     
     "BAĞIŞLANAN BÖBREK MİKTARI YETERSİZ" 
     Kutlamaya katılan Akdeniz Üniversitesi AÜ Organ Nakli Merkezi Müdürü Prof. Dr. Alper Demirbaş da Türkiye’de her geçen gün böbrek hastası sayısının arttığını, buna karşın bağışlanan böbrek miktarının yetersiz olduğunu söyledi. 
     Sağlıklı ortamda nakil olan bir hastanın ömrünün ortalama 22,5 yıl uzadığını belirten Demirbaş, doku uyumu gerekçesiyle böbrek bekleyen hastalara karşı İran’da uygulanan çapraz organ naklinin Türkiye’de de uygulanabileceğini bildirdi. Bu sistem sayesinde daha çok böbrek hastasına uygun böbreğin bulunabileceğini vurgulayan Demirbaş, şöyle konuştu 
     "Dünya Sağlık Örgütü verilerine göre her yıl 7 bin 500 kişi yasal, 2 bin 200 kişi de yasadışı yollarla böbrek nakli oluyor. Bu bir zorunluluk ve insanlar çareler arıyor. Bu nedenle organ mafyasının da önüne geçilemiyor. Ancak İran’da uygulanan çapraz böbrek nakli, Türkiye’de de farklı bir şekilde uygulanabilir. Ödüllendirilmiş bağış sistemi ile canlı böbrek bağışının önü açılabilir. Böbrek arayan kişiler, sağlıklı kişilerden uygun böbreği alabilir. Bu, ne sağlık yönünden ne de dini yönden sakıncalı. Bu konu mutlaka Türkiye’de tartışılmalı ve fikirler üretilmeli. İnsanlar bir böbreğini ihtiyacı olan kişiye devletin organizasyonunda ödül sistemiyle verebilmeli." 
     
</TEXT>
</DOC>
