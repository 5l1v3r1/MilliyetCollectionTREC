<DOC>
<DOCNO> 384521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy10.html </URL>
<DATE> 2005/10/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rehn Artık hedef tam uyum 
</HEADLINE>
<TEXT>

     Türkiye’nin AB ile üyelik müzakerelerinin hemen ardından Ankara’ya gelen Avrupa Komisyonu’nun Genişlemeden Sorumlu Üyesi Olli Rehn, Ek Protokolün geçikmeden onaylanmasını ve tam olarak uygulanmasını istedi. Dışişleri Bakanı Gül ise, "Şu anda zaten 25 üye ile Türkiye arasında Gümrük Birliği çalışıyor. 25 üye ile Türkiye arasında mallar alınıyor ve satılıyor ve malların hareketi serbest" dedi. 
     Olli Rehn, Ankara’da ilk olarak Dışişleri Bakanı ve Başbakan Yardımcısı Abdullah Gül ile Dışişleri Konutu’nda bir görüşme yaptı. Üst düzey Dışişleri yetkililerinin de katıldığı görüşmede bundan sonraki süreç üzerinde duruldu. 
     Görüşmenin ardından ortaklaşa bir basın toplantısı düzenleyen Gül ve Rehn, müzakerelerin başlamasının anlamını bir kez daha vurguladılar. Abdullah Gül, yeni bir süreç başladığını, bundan sonra çok farklı bir tempo olacağını belirterek "Komisyonun desteğini yanımızda görmek istiyoruz" dedi. 
     Müzakerelerin tarama ile başlayacağını anımsatan Gül, Gümrük Birliği’nin bulunmasının avantajına da işaret ederken, "Bu ay bitmeden bazı fasılların belki kapanması söz sonusu olacaktır" dedi. "Yoğun bir çalışma sürecine giriyoruz" diyen Gül, reformların süreceğini belirterek Türkiye’nin standartlarını AB standartlarına yükseltecek AB müktesebatını benimseyeceğini belirtti. Gül, AB kamuoyuna yönelik çalışmaların da yapılacağını söyledi. 
     Olli Rehn ise, 2 gece önce müzakerelerin başlamasının Türkiye için "büyük bir başarı" oluşturduğunu, "cesur ve anlamlı" reformların sonucu olduğunu vurguladı. Ziyaret edeceği Kayseri için "Anadolu kalbi" ve "Türkiye’nin yeni sanayi dinamizminin sembolü" gibi nitelemeler kullanan Rehn, yeni dönemde Türkiye’nin yükümlülüklerini yerine getireceğini beklediğini de ifade etti. Rehn, Türkiye’den daha çok reform bekledikleri alanları "siyasi reformlar, hukuk üstünlüğü, insan hakları, kadın, dini ve sendika hakları" olarak sıraladı. 
     
     EK PROTOKOL 

     Abdullah Gül, Rum Kesimi ile Gümrük Birliğine ilişkin bir soruyu yanıtlarken, "Şu anda zaten 25 üye ile Türkiye arasında Gümrük Birliği çalışıyor. 25 üye ile Türkiye arasında mallar alınıyor ve satılıyor ve malların hareketi serbest. Bu konu ile ilgili herhangi bir problem bununla ilgili AB platformları var, olursa orada konuşulur" dedi. 
     Olli Rehn ise, "Bu konuyu görüştük. AB, Türkiye’nin, yakında gecikmeden, Gümrük Birliği çerçevesinde Türkiye ile 25 AB üyesi arasında Gümrük Birliği mallarının serbestçe 
     dolaşması anlamına gelen Ankara Anlaşması’nın protokolünü onaylayacağını ve tam uygulamaya başlayacağını bekliyor. 
     Bunun sorunsuz uygulanmasını ve bu engelin problemsiz bir biçimde müzakerelerde aşılmasını bekliyorum." dedi. Rehn, Kıbrıs sorununa bir çözüm bulunacağını ve Türkiye’nin bu konudaki yapıcı tutumunu sürdüreceği beklentisini de dile getirdi. 
     
     İLERLEME RAPORU 

     Avrupa Komisyonunca 9 Kasım’da yayınlanan yıllık İlerleme Raporu’na ilişkin bilgi veren Olli Rehn, raporda Türkiye’nin insan hakları ve hükük üstünlüğü alanlarında yaptığı reformların yanı sıra eksikliklerin de belirtileceğini anlattı. Rehn, raporun dikkat çekeceği eksiklikler arasında kadın hakları, ifade özgürlüğü ve sendika haklarını saydı. 
     
     KIBRIS TÜZÜKLERİ 

     Olli Rehn, diğer bir soru üzerine Kıbrıslı Türklerin izolasyonunun hafifletilmesini amaçlayan mali yardım ve doğrudan ticarete ilişkin tüzükler konusunda görüşmelerin başlatılması için AB Dönem Başkanlığı ile birlikte çalışmalar yaptıklarını söyledi. Rehn "Avrupa Konseyi’nin bu tüzüklerin benimsenmesi için yakında çalışmaya başlamasını bekliyorum. Şu anda konu Konseyin işlerini düzenleyen Başkanlığın elinde" dedi. 
     
     RUHBAN OKULU 

     Dışişleri Bakanı Abdullah Gül, bir gazetecinin Milli Eğitim Bakanı Hüseyin Çelik’in Ruhban Okulu açılmasına ilişkin açıklamasına dikkat çekmesi üzerine bu açıklamaları bilmediğini belirterek şöyle devam etti 
     "Ama bunlar hükümetin ilgisi alanı içerisinde. Bu konu ile ilgili çalışmalar var ama Anayasamız, kanunlarımız çerçevesi içinde bütün bunlar olacak. Bildiğim kadırıyla YÖK bu konu ile da ilgili. Detay belki Milli Eğitim Bakanımız açıklar." Bu arada, Dışişleri Konutu’ndaki görüşme sırasında Türkiye’den reform beklenen alanlara dikkat çeken Rehn’in spesifik olarak Güneydoğu sorunu veya yazar Orhan Pamuk hakkındaki davaya değinmediği öğrenildi. 
     
     KISITLAMALAR HER İKİ TARAFÇA KALDIRILSIN 

     Abdullah Gül ise, görüşmede Türkiye’nin Kıbrıs’a ilişkin önerisini anımsatarak kısıtlamaların her iki tarafca kaldırılmasını istedi. Gül, "Bu olumlu bir siyasi atmosferi oluşturur" derken Rehn, bunu değerlendirmeye çalışacaklarını belirterek "Biz de gücümüzü, enejimizi, Kıbrıs’tan ziyade Türkiye ile müzakerelere vermek istiyoruz" karşılığını verdi. 
     
</TEXT>
</DOC>
