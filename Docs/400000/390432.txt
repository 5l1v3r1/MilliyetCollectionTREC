<DOC>
<DOCNO> 390432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko25.html </URL>
<DATE> 2005/10/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Borsa şirketlerinden... Viking Kağıt, temettü dağıtmayacak... 
</HEADLINE>
<TEXT>

     Viking Kağıt ve Selüloz A.Ş'nin yılın ilk dokuz aylık dönemine ilişkin temettü dağıtmayacağı bildirildi. 
     Viking Kağıt'tan Borsa'ya gönderilen yazıda, 2004 yılı Olağan Genel Kurul toplantısında şirketin ana sözleşmesi gereğince 2005 yılı temettülerine mahsuben Sermaye Piyasası Kanunu'nun 15. Maddesi çerçevesinde ortaklara temettü avansı dağıtılması konusunda Yönetim Kurulu'na yetki verildiği anımsatıldı. 
     Açıklamada, ''Yönetim Kurulumuz, 2005 yılının ilk 9 aylık dönemine ilişkin olmak üzere 30 Eylül 2005 donemi itibariyle temettü avansı dağıtımı yapılmamasına karar vermiştir'' denildi. 
     
     ALTINYUNUS 
     Altınyunus Çeşme Turistik Tesisler A.Ş., şartlar oluşmadığından ortaklara temettü avansı dağıtılmasının sözkonusu olmadığını bildirdi. 
     
     PINAR 
     Pınar Su Sanayi ve Ticaret A.Ş., 30 Eylül dönemi itibariyle temettü avansı dağıtımı yapılmamasına karar verildiğini bildirdi. 
     
     ATAKULE 
     Atakule Gayrimenkul Yatırım Ortaklığı A.Ş. Borsa'ya gönderdiği açıklamada, şirket portföyünde yer alan Antalya Alanya Avsallardaki Aldin Otel'in hala kiracısı olan HCI Turizm ve İnşaat A.Ş. tarafından kiracılık ilişkilerinin sona erdirilmesi talebi üzerine sozkonusu otelin kiraya verilmesi hususunda, gerekli işlemlerin başlatılmasına, karar verdiği belirtildi. 
     
     DEVA HOLDİNG 
     Deva Holding A.Ş. ile ilgili olarak GEM Global Equities Management S.A'dan Borsa'ya gönderilen yazıda, GEM Global Equities Management S.A. tarafından yönetilmekte olan Emerging Value Opportunities Fund Ltd. isimli fon tarafından 26 Ekim 2005 tarihinde Deva Holding A.Ş. hisse senetleri ile ilgili olarak 4.4202 YTL ortalama fiyat üzerinden 195 bin adet hisse alış işlemi gerçekleştirildiği belirtildi. 
     
     BAK AMBALAJ 
     Bak Ambalaj Sanayi ve Ticaret A.Ş'den Borsa'ya gönderilen açıklamada, Bakioğlu Holding A.Ş'den toplam 377 bin 877.66 YTL faiziyle birlikte rüçhan hakkı bedeli olarak 28 Ekim 2005 tarihi itibariyle peşin ve nakden tahsil edildiği kaydedildi. 
     
</TEXT>
</DOC>
