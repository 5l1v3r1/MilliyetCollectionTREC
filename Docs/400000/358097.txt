<DOC>
<DOCNO> 358097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo10.html </URL>
<DATE> 2005/07/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Trabzonspor ilk hazırlık maçını Young Boys takımıyla yapacak 
</HEADLINE>
<TEXT>

     Trabzonspor, yeni sezon öncesi 14 günlük kamp çalışmaları yapmak üzere gittiği İsviçre'de ilk hazırlık maçına yarın çıkacak. 
     Zürih yakınlarındaki kamp yerinde dün ilk çalışmasını gerçekleştiren bordo-mavili takımın yeni sezon öncesi ilk hazırlık maçını yarın 20.15'de Uhren Cup Turnuvası'nda İsviçre'nin Young Boys takımıyla yapacak. 
     Karadeniz ekibi, ikinci maçında ise aynı turnuvada 8 Temmuz Cuma günü 20.45'de yine İsviçre'nin Basel takımıyla karşılaşacak. 
     
     D'HAENE KATILDI 
     Trabzonspor'da, Gerede kampının ardından İsviçre kampına getirilmeyeceği açıklanan Belçikalı oyuncu Karel D'Haene'nin ise dün akşam ülkesinden bordo-mavili takımın kampına katıldığı bildirildi. 
     22 kişilik futbolcu kadrosuyla İsviçre'ye giden bordo-mavili takımın kampına Sivasspor ile prensipte anlaşan Petkoviç'in ise katılmayacağı kaydedildi. 
     
     YENİ TRANSFERLER GELİYOR 
     Brezilya'da kaleci Jefferson ile sözleşme imzalayan ve 2 futbolcuyu daha almayı planlayan Trabzonspor, kampa 3 futbolcu getirmeyi planlıyor. 
     Kulüp yönetim kurulu üyesi Murat Bozoğlu, hafta sonuna kadar 3 Brezilyalı oyuncuyu bordo-mavili takımın kampına katmayı planladıklarını belirterek, ''Brezilya'da lig başladığı için getireceğimiz futbolcular hazır futbolcular olacak. Takıma da İsviçre kampında uyum sağlayacaklarını düşünüyoruz'' dedi. 
     
</TEXT>
</DOC>
