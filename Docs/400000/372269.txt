<DOC>
<DOCNO> 372269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur26.html </URL>
<DATE> 2005/08/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Otomobilin çarptığı at, üniversite hastanesine kaldırıldı 
</HEADLINE>
<TEXT>

     Afyonkarahisar'da, trafik kazası sonucu yaralanan bir at, Afyon Kocatepe Üniversitesi kampüsünde bulunan hayvan hastanesinde tedavi altına alındı. 
     Mehmet Korkmazoğlu idaresindeki 06 HRJ 73 plakalı otomobil, Otogar karşısında, bir aracın sıkıştırması sonucu önünde seyreden Yahya Çengel'in kullandığı at arabasıyla çarpıştı. 
     Kazada, arka ayağından yaralanan ve sürekli kan kaybeden ata ilk müdahaleyi Afyonkarahisar Belediyesi Veteriner Müdürlüğü ekipleri yaptı ve atın ayağına dikiş atılması gerektiğini bildirdi. 
     Bunun üzerine yaralı at, bir kamyona yüklenerek Afyon Kocatepe Üniversitesi AKÜ Ahmet Necdet Sezer Kampüsü'nde bulunan Veteriner Fakültesi'ne bağlı Hayvan Hastanesi'ne götürüldü. 
     Hastanede uzun uğraşların sonunda bayıltılan ata cerrahi müdahalede bulunuldu. Atın yaralanan ayağına dikiş atıldığı, sağlık durumunun iyi olduğu bildirildi. 
     Atın sahibi Yahya Çengel, atını 3 ay önce 3 bin 500 YTL'ye aldığını ve at arabasının tek geçim kaynağı olduğunu belirtti. Atının yaralanması nedeniyle çok üzüldüğünü ifade eden Çengel, bir an önce iyileşmesini diledi. 
     
</TEXT>
</DOC>
