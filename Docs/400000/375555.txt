<DOC>
<DOCNO> 375555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko11.html </URL>
<DATE> 2005/09/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TOBB, Habur Sınır Kapısı'nı restore ediyor... 
</HEADLINE>
<TEXT>

     Türkiye Odalar ve Borsalar Birliği'nce TOBB , Habur Sınır Kapısı'nda yapılan restore çalışmasına başlandığı bildirildi. 
     Şırnak Valisi Osman Güneş, AA muhabirine yaptığı açıklamada, Şırnak'ın Silopi İlçesi yakınlarında bulunan Habur Sınır Kapısı'nın Ortadoğu ülkelerine yapılan ihracat açısından çok önemli yere sahip olduğunu söyledi. 
     TOBB'un Habur Sınır Kapısı'nda yapacağı restorasyon ile kapının fiziki olarak daha iyi koşullarda hizmet vereceğini ifade eden Güneş, şöyle dedi 
     ''TOBB, Habur Sınır Kapısı'nda çalışmalara fiilen başladı. Şu anda yıkılacak olan yerleri tespit ederek, nakledilecek birimlerin yerleri yapılıyor. Habur Sınır Kapısı tamamen yenilecek. Yeni hizmet binaları yapılacak. Hizmetlerin daha iyi verilebilmesi için bazı yerler genişletilecek. Giriş ve çıkışlar yeniden düzenlenecek. Habur Sınır Kapısı uluslararası standartlara uygun hale getirilecek. Restore çalışması yap işlet devlet modeliyle yapılıyor.'' Valilik olarak yaptıkları 5 bin araçlık TIR Parkı'nın tamamlandığını ve su sorununu çözmek için de iki adet 400 tonluk depo yerleştireceklerini belirten Güneş, 20 gün içerisinde TIR Parkı'nı nakliyeci esnafın hizmetine sokacaklarını aktardı. 
     Güneş, Habur Sınır Kapısı'ndaki giriş ve çıkışların normal şekilde devam ettiğini sözlerine ekledi. 
     
</TEXT>
</DOC>
