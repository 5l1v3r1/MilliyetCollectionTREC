<DOC>
<DOCNO> 352686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur29.html </URL>
<DATE> 2005/06/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çakıcı'nın 20 yıl hapsi istendi 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı’nın, lehine olan yeni TCK’daki hükümler uyarınca "borsa danışmanı Adil Öngen’i tasarlayarak öldürmeye teşebbüs etmek suçunun azmettiricisi olduğu" gerekçesiyle 13 ile 20 yıl arasında hapis cezasına çarptırılması istendi. 
     İstanbul 3. Ağır Ceza Mahkemesi’ndeki duruşmaya, tutuklu sanık Alaattin Çakıcı getirilmedi. Duruşmada Çakıcı’yı, avukatları Mustafa Avlağı ile Muammer Demirtaş temsil etti. 
     Duruşmada esas hakkındaki görüşünü açıklayan Cumhuriyet Savcısı Rasim Işıkaltın, işadamı Erol Evcil’in şirketleri için olay tarihinde Türk Ticaret Bankası’ndan 3 trilyon lira kredi kullandığını, daha sonra bankayı satın almak istediğini anlattı. 
     Türk Ticaret Bankası’nın teftişten sorumlu Genel Müdür Yardımcısı Nurhan Ünlüata’nın bu satışa karşı çıktığını belirten Savcı Işıkaltın, bankanın Evcil’e satışının önündeki engellerin kaldırılması için devreye Alaattin Çakıcı’nın girdiğini ifade etti. 
     Çakıcı’nın, Nurhan Ünlüata’nın satıştaki muhalefetini kaldırması için Ünlüata’nın yakın arkadaşı olan borsacı Adil Öngen’i birçok kez telefonla arayarak tehdit ettiğini belirten Savcı Işıkaltın, bu tehditlere rağmen bankanın satışındaki engellerin ortadan kalkmadığını bildirdi. 
     Bunun üzerine Çakıcı’nın talimatıyla tetikçi konumunda bulunan Sinan Zembil, Mehmet Mustafa Bingöl ve Hüseyin Ün’ün, 12 Mart 1997 tarihinde Beşiktaş’taki bürosundan çıkıp 34 KNK 90 plakalı zırhlı aracına binen Adil Öngen’i öldürmek için aracı çapraz ateşe aldıklarını belirten Savcı Işıkaltın, kendisini otomobilin içinde yere atan Öngen’in olaydan yara almadan kurtulduğunu anlattı. 
     Alaattin Çakıcı hakkında lehine olan ve eylemine uyan yeni TCK hükümlerinin uygulanması gerektiğini belirten Savcı Işıkaltın, Çakıcı hakkında, "suça azmettirenlerin işlenen suçun cezasına çarptırılacağı" hükmünü içeren yeni TCK’nın 38. maddesinin 1. 
     fıkrası, "ağırlaştırılmış müebbet hapis cezasını" öngören ve "tasarlayarak adam öldürmek" suçunu düzenleyen 82. maddesinin 1. 
     fıkrası ile "ağırlaştırılmış müebbet ağır hapis cezası ile cezalandırılan bir suçun teşebbüs halinde kalması üzerine cezanın 13 ile 20 yıl arasında hapse indirilmesini" öngören 35. maddesinin 1 ve 2. fıkralarının uygulanmasını istedi. 
     Öngen’in koruması Hüseyin Yolcu’nun hafif şekilde yaralanmasına ilişkin Çakıcı’nın beraatine karar verilmesini isteyen Savcı Işıkaltın, sanığın "araç kurşunlatmak suretiyle korku ve panik yaratmak" suçundan da bu eylemin "tasarlayarak adam öldürmeye azmettirmek" suçu kapsamında kaldığı gerekçesiyle yeniden ceza düzenlenmesine yer olmadığını bildirdi. 
     Çakıcı’nın tutukluluk halinin devamına karar veren mahkeme heyeti, sanık avukatlarının esas hakkındaki savunmalarını hazırlamaları için duruşmayı erteledi. 
     
</TEXT>
</DOC>
