<DOC>
<DOCNO> 360763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy19.html </URL>
<DATE> 2005/07/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Eski Maliye Bakanı Temizel yargılanıyor... 
</HEADLINE>
<TEXT>

     Eski Maliye Bakanı ve bir dönem BDDK Başkanlığı yapan Zekeriya Temizel ile 2 BDDK bürokratının, tasfiye sürecindeki İktisat Bankası’na kurum tarafından yönetici atanması işleminde görevlerini ihmal ettikleri iddiasıyla yargılanmalarına başlandı. 
     Ankara 27. Asliye Ceza Mahkemesi’nde görülen davanın bugünkü duruşmasına, sanıklar Temizel, eski BDDK Başkan Yardımcısı Teoman Kerman ve eski daire başkanlarından Binnur Berberoğlu ve avukatlarıyla, TMSF ve BDDK avukatları katıldılar. 
     Kimlik tespitinin ardından savunmasını yapan Temizel, suçlamaların yasal dayanağı olmadığını ve iddianamede anlatılan olaylarla BDDK tarafından yapılan işlemler arasında ilgi bulunmadığını söyledi. 
     
     "KRİZİN EMARELERİ..." 
     Temizel, BDDK’nın 2000 yılında kuruluşuyla birlikte kurum başkanlığına atandığını, bu sırada dünyada ekonomik kriz yaşandığını, Türkiye’de de ekonomik kriz emarelerinin görüldüğünü ifade etti. Bir yandan BDDK’nın kuruluşuyla bir yandan 81 bankanın denetimiyle uğraştıklarını anlatan Temizel, "O dönemde bankacılık sektöründe inanılmaz sorunlar vardı. Bankacılık sektörüyle ilgili 1994 yılında çıkarılan kanun hükmünde kararname Anayasa Mahkemesi tarafından iptal edilince büyük bir yasal boşluk doğdu ve yetkili kurumlarca gerekli müdahaleler yapılamadı" diye konuştu. 
     Türkiye’de 1999 yılından itibaren IMF denetiminde sabit kur sisteminin uygulanmaya çalışıldığını, ancak Merkez Bankası’nın piyasanın ihtiyaç duyduğu likiditeyi sağlama olanağına sahip olmadığından faizlerin hızla artmaya başladığını ifade eden Temizel, mali durumu güçlü bankaların bile birkaç gün içinde sarsıntıya uğradığını söyledi. 
     
     BANKAYI SUÇLADI 
     Temizel, İktisat Bankası’nda bankalar yeminli murakıpları tarafından yapılan denetim sonucunda hazırlanan raporun BDDK Başkanlığı’na sunulduğunu, alınması gereken önlemlerin de rapor eklenerek bankaya bildirildiğini anlattı. Temizel, buna göre bankanın 15 gün içinde BDDK’ya uygulama planı bildirmesi gerektiğini, ancak bu 
     süre içinde yükümlülüğünü yerine getirmediğini ve davaya konu olan Trade Depozit Bank ile birleşme kararının alındığını belirtti. Trade Depozit Bank’ın yurt dışında kurulu olduğuna işaret eden Temizel, bu durumda BDDK ve TMSF’nin tasarruf hakkı bulunmadığını, bankalar arasındaki yasalara aykırı işlemden kendilerinin sorumlu tutulamayacaklarını savundu. Bankalar Kanunu’na göre yasalara aykırı bir işlem yapmadıklarını savunan Temizel, mevzuat uyarınca İktisat Bankası’na atanan yöneticinin, banka uygulama planını BDDK’ya gönderdikten sonra bunun denetimi için göreve başlayabileceğini kaydetti. Uyarı yazısının İktisat Bankası’na geç gönderildiği suçlaması karşısında da Temizel, "Bu yazıyı hazırlamakla görevli kişi, babasının vefatı nedeniyle bir süre görevinde bulunmadı. Ama bu fazla sürmedi, gecikme olarak değerlendirilmemeli" dedi. Temizel, beraatine karar verilmesini istedi. Teoman Kerman da savunmasında, haklarında verilen soruşturma izninin BDDK’nın işlemleri kesin nitelik taşıdığı için Bankalar Kanunu’na aykırı olduğunu söyledi. Suçlamaların yanlış denetim sonucu ortaya çıktığını savunan Kerman, yasalara aykırı işlem yapmadıklarını belirterek, beraatini talep etti. Diğer sanık Binnur Berberoğlu da suçlamaların yersiz olduğunu öne sürerek, beraatini talep etti. 
     
     MÜDAHİLLİK TALEPLERİ 
     Duruşmaya katılan BDDK ve TMSF avukatları ile İktisat Bankası Yönetim Kurulu Başkanı Cüneyt Sel ve avukatları, mahkemeye müdahillik talebi içeren dilekçe sundular. 
     Duruşma, müdahillik taleplerinin ilgili mevzuat ve dosya kapsamı incelendikten sonra karar verilmesi ve eksikliklerin giderilmesi için ertelendi. 
     İddianamede, İktisat Bankası ile Trade Depozit Bank’ın birleşme sürecinin BDDK’nın kontrolünde gerçekleşmesi için bankaya yönetici atanmasına yönelik yeminli murakıp raporu hazırlanmasına rağmen, sanıkların bu yöndeki tedbirleri zamanında almayarak görevlerini ihmal ettikleri ileri sürülüyor. Temizel, Kerman ve Berberoğlu hakkında 765 sayılı Türk Ceza Kanunu’nun TCK "görevi ihmal" suçunu tanımlayan 230. maddesi uyarınca 3’er aydan 1’er yıla kadar hapis cezası talep 
     ediliyor. 
     
</TEXT>
</DOC>
