<DOC>
<DOCNO> 358198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/guncel/gun04.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur altında ev umudu 
</HEADLINE>
<TEXT>


ŞENOL DEMİRCİ İstanbul 

İstanbul Büyükşehir Belediyesi ile Başbakanlık Toplu Konut İdaresi Başkanlığı'nın TOKİ ortaklaşa yapacağı 1118 konut için başvuruda bulunmak isteyenler 02.30'da form almak için kuyruğa girdi. Ucuz konut sahibi olmak isteyen 20 bin kişi, kuyrukta saatlerce bekleyerek form aldı. 
Saraçhane'deki başkanlık sarayı önünde 500 metrelik kuyruk oluştu ve kuyruktakiler yağmura rağmen sıralarını terk etmedi. Ev umuduyla kuyruğa giren İstanbulluların ortak eleştirisi, form dağıtım ve kabul yerinin sadece bir noktayla sınırlı tutulmasıydı. Ayrıca bu işlemin internet üzerinden yapılmasını da istediler. 
Vatandaşların bu eleştirilerine de belediye yetkilileri şu yanıtı verdi "Hak etmeyenlerin çekilişe katılmasını önlemek için bazı koşullar gerekliydi. Bunlar arasında nüfus cüzdan fotokopisi, İstanbul'da 5 yıldır yaşadığını gösterir ikametg h ve başvuru bedeli dekont aslı, ikametine düzenlenmiş fatura ancak elden verilebilecek belgeler. Bürokrasiyi artırmamak için tek bir noktada başvuru yapılmasının daha doğru olacağını öngördük." 

Dişinizi sıkın 
Büyükşehir Belediye Başkanı Kadir Topbaş da, TOKİ ile birlikte alt ve orta gelir gruplarına yönelik İkitelli Toplu Konutları'nın ilk ayağını oluşturan, 120 - 180 ay vadeli, 198 - 350 YTL taksitli 1118 konutun satış kampanyasının tanıtımında, "İstanbullulara sesleniyorum. Aman tasarruflarınız varsa, biraz daha dişinizi sıkın ve bizi takip edin" dedi. 

Nasıl başvurulacak 

Belediyeden başvuru formu alınacak. Formla birlikte bankaya 1000 YTL başvuru bedeli yatırılacak. Muhtarlıktan alınacak, İstanbul'da 5 yıldır ikamet ettiğine dair belge ve nüfus cüzdanıyla yine Büyükşehir Belediyesi'nde Beyaz Masa'ya müracaat edilecek. Kurada adı çıkanlar sözleşme yaparak, 14 ay sonra konutu teslim almalarının ardından taksitleri ödemeye başlayacak. 


</TEXT>
</DOC>
