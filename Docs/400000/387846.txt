<DOC>
<DOCNO> 387846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo30.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Süreyya'ya markaj 

DÜNYA Anti Doping Ajansı cezasının bitimi 8 Ağustos 2004'e çekilen ve 7 Ağustos 2006'dan itibaren yarışma hakkı kazanan Süreyya Ayhan'ı yakın takibe alacak. Milli atlete WADA'nın kontrolünde, Bağımsız Doping Numunesi Alım Görevlileri tarafından ilk etapta üç habersiz doping kontrolü yapılacak. Ayhan, cezasının bitimine yakın bir tarihte ise çeşitli testlere tabi tutulacak. 

Güven'e operasyon 

VESTEL Manisaspor karşılaşmasında ayağı kırılan Denizlisporlu Güven Varol, İstanbul Acıbadem Hastanesi'nde ameliyat oldu. Genç futbolcunun en az 5 ay sahalardan uzak kalacağı açıklandı. Sakatlığa sebep olan Yılmaz ise Güven'i arayarak özür dilediğini ifade etti. 

Şahin öfkeli 

DEVLET Bakanı ve Başbakan Yardımcısı Mehmet Ali Şahin, Denizli - Vestel Manisa maçında yaşananların kötü örnek olduğunu söyledi. Manisasporlu Yılmaz'a su şişesi attığı görüntülenen CHP Denizli milletvekili Haşim Oral ile ilgili olarak konuşan Şahin, "Bu hareketi başkası yapsa onların engel olması lazım. Yapılan çirkin bir harekettir. Milletvekili olmayan kişiye ne yapılıyorsa ona da uygulanması gerekir" dedi. 

'Masa'da zafer 

PORTEKİZ'DE yapılan Avrupa Kupası ikinci tur karşılaşmalarında üç rakibini de yenerek 3. tura yükselen Adana Masa Tenisi İhtisas Kulübü MTİ sporcuları, Avrupa'da ilk 16 takım arasına girdi. Masa tenisçiler, Portekiz'den Desportiva Do Estreito, Çek Cumhuriyeti'nden Robot Mokre Lazce ve Belçika'dan Kobela Vedrinamur takımlarını yendi. 


</TEXT>
</DOC>
