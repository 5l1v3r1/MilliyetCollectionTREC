<DOC>
<DOCNO> 373915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur47.html </URL>
<DATE> 2005/08/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul'da İHL'lere kayıt yaptıranlara ödül... 
</HEADLINE>
<TEXT>

     İmam Hatip Liseleri Mezunları ve Mensupları Derneği ÖNDER tarafından İstanbul’daki İmam Hatip liselerine İHL kayıt yaptıran 48 öğrenciye yarım Cumhuriyet altını ödül verildi. 
     ÖNDER’in Cağaloğlu’ndaki merkezinde düzenlenen toplantıda konuşan Yönetim Kurulu Başkanı İbrahim Solmaz, geçen yıl İstanbul’daki İmam Hatip liselerine yaklaşık 7 bin öğrencinin kayıt yaptırdığını, bu yıl ise şu ana kadar 3 bin 500 kayıt yaptırıldığını söyledi. Solmaz, bu sene İHL’lere kayıt yaptıran öğrenci sayısının geçen yılı geçeceğine inandıklarını kaydetti. 
     Toplantıyı imam hatipli öğrencilerin yanlarında olduklarını göstermek amacıyla düzenlediklerini ifade eden Solmaz, "Üniversite sınavlarında, dünyanın hiçbir yerinde ne kılık-kıyafet, ne de okuduğu okul sebebiyle hiçbir öğrencinin puanı 50 puan kesilmemektedir. İmam hatipli öğrencilerin mağduriyetlerinin son bulmasını istiyoruz. YÖK bu haksız katsayı uygulamasından derhal vazgeçmelidir" diye konuştu. 
     Solmaz’ın konuşmasının ardından, İstanbul’daki 24 İmam Hatip lisesine kayıt yaptıran ilk iki öğrenciye yarım Cumhuriyet altını ödülleri dağıtıldı. 
     
</TEXT>
</DOC>
