<DOC>
<DOCNO> 352167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun57.html </URL>
<DATE> 2005/06/15/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Schüssel "AB zirvesi Türkiye konusunda beni haklı çıkardı" 
</HEADLINE>
<TEXT>

     Avusturya Başbakanı Wolfgang Schüssel, Brüksel’deki son AB zirvesinin Türkiye konusunda kendisini haklı çıkardığını ve tüm AB üyesi ülkelerin sonuçta Avusturya’nın temsil ettiği çizgiye geldiklerini bildirdi. 
     Avusturya devlet televizyonuna ORF açıklamalarda bulunan Schüssel, Türkiye ile müzakerelerin başlayabilmesi için AB komisyonunun müzakerelerin çerçevesini çizmesi gerektiğini anımsatarak, "Komisyonun çizeceği müzakere çerçevesinin AB Bakanlar Konseyi tarafından onaylanması gerekiyor. Tüm bunlar tamamlandıktan sonra Türkiye ile kapsamlı müzakereler AB dönem başkanlığı sırasında başlayacak. Ayrıca, müzakerelerin her başlığı AB üyesi 25 ülke tarafından oybirliğiyle onaylanması gerekiyor" dedi. 
     Brüksel’de geçen hafta yapılan AB zirvesinde Avusturya’nın "Türkiye konusunda izlediği çizginin teyit edildiğini" belirten Schüssel, 17 Aralık zirvesinde Türkiye konusunda savunduğu çizginin haklı olduğunun kabul edildiğini söyledi. 
     Hıristiyan Demokrat eğilimli Halk Partisi lideri ve Başbakan Wolfgang Schüssel, geçen yıl 17 Aralık zirvesi öncesi ve sonrası, "Türkiye ile ucu açık müzakerelerin başlatılmasını ve tam üyelik yerine Türkiye’ye imtiyazlı ortaklık statüsünün verilmesini" savunmuştu. 
     
</TEXT>
</DOC>
