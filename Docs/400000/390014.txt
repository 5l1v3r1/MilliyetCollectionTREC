<DOC>
<DOCNO> 390014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'nın turkuvaz merakı 
</HEADLINE>
<TEXT>


Yeni partinin altyapısının tamamlandığını söyleyen Ali Müfit Gürtuna, verdiği iftarda konuklara turkuvaz rengi mendil dağıttı 

ŞENOL DEMİRCİ İstanbul 


Parti kurma çalışmalarını sürdüren eski İstanbul Büyükşehir Belediye Başkanı Ali Müfit Gürtuna, yeni partinin altyapısının tamamlandığını söyledi. 
Lütfi Kırdar Sergi Sarayı'nda iş, sanat ve siyaset dünyasından davetlilere iftar yemeği veren Gürtuna, yeni partinin ne zaman kurulacağına ilişkin sorulara şu yanıtı verdi "Sivil toplum örgütleri, üniversiteler ve aydınlarla diyalog halindeyiz. Kısa, orta ve uzun vadeli projeler üretiyoruz. Yeni partinin altyapısı tamamlandı diyebilirim." 
Gürtuna, yemekte konuklara dağıtılan turkuvaz rengi mendilin de partiye ilişkin bir ipucu olduğunu ifade etti. Gürtuna, yemekte yaptığı konuşmada da İstanbul'un sorunlarını değerlendirdi. 
İstanbul'un başta ulaşım ve trafik olmak üzere birçok sorununun kronik hale geldiğini ifade eden Gürtuna, şunları söyledi " İstanbul, ülkemiz için çok önemli. Nüfusu artan değil, yaşam kalitesi artan bir İstanbul oluşturulmalı, gerçek bir şehir olarak düzenlenmeli." 

Çok sayıda davetli katıldı 
İftara Hürparti Genel Başkanı Yaşar Okuyan, Osman Yağmurdereli, Bulut Aras, Ahmet Özhan, Tamer Yiğit, Yaşar Alptekin, Günseli Kato, Jale Yılmabaşar, Cemil İpekçi ve çok sayıda davetli katıldı. 


</TEXT>
</DOC>
