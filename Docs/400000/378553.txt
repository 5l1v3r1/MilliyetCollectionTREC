<DOC>
<DOCNO> 378553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/yas02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaya vuran balina patlayıcıyla öldürüldü 
</HEADLINE>
<TEXT>


DIŞ HABERLER SERVİSİ 

Güney Afrika'nın Cape Town kentinde kıyıya vuran bir balina denize döndürülemeyince patlayıcıyla öldürüldü. 
10 metre uzunluğunda 11 ton ağırlığındaki "Southern Right" cinsi balinanın önceki gün Cape Town'un tanınmış Mnandi Plajı'nda sığ sulara yüzmesi üzerine, bölge halkı ve kurtarma görevlilerinin balinayı derin sulara döndürmek için gece boyunca gösterdikleri çabalar sonuç vermedi. 
Yükselen sular balinayı plajın iç kısımlarına sürükleyip kuma sapladı. Balina, daha fazla acı çekmemesi için patlayıcıyla öldürüldü. Çevre Sorunları ve Turizm İdaresi Sözcüsü Carol Esmosas, bu tür durumlarda patlayıcı kullanmanın Uluslararası Balina Komisyonu'nca tavsiye edildiğini belirtti. "Patlayıcı, balinanın boynunun altına yerleştirildi ve hayvan anında öldü. Bu acı vermeyen en insani yoldu" dedi. Southern Right balinalarının eylülde Güney Kutbu'nun soğuk sularından sıcak sulara doğru göçü Cape Town kentinin güney kıyıları boyunca izleniyor. 



</TEXT>
</DOC>
