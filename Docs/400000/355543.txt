<DOC>
<DOCNO> 355543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/siyaset/axsiy02.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP, İnönü'yle coştu 
</HEADLINE>
<TEXT>


Karayalçın, kurultayda 744 oyun tamamını alarak yeniden genel başkan seçildi. Kurultaya Onursal Başkan İnönü'nün de katılması, "Solda birlik adresi gösterildi" diye yorumlandı 

NAMIK DURUKAN-EZELHAN ÜSTÜNKAYA Ankara 


Genel Başkan Murat Karayalçın'ın oyların tamamını alarak yeniden seçildiği SHP'nin 2. Olağan Kurultayı'nda "İnönü rüzg rı" esti. Sol çevrelerin bütünleşme için işaret beklediği SHP Onursal Başkanı Erdal İnönü'nün kurultaya katılması, "İnönü, bütünleşmenin adresini gösterdi" diye yorumlandı. 

Politbüro benzetmesi 
Selim Sırrı Tarcan Spor Salonu'nda tek genel başkan adayıyla başlayan kurultayın Divan Başkanı ve SHP İstanbul Milletvekili Ahmet Güryüz Ketenci, AKP'yi "laik demokratik cumhuriyeti çökertmeye hazırlanmak"la suçladı, CHP Genel Başkan Deniz Baykal ve yönetimi için de, "kirli çamur üzerine oturan politbüro" benzetmesi yaptı. 
Karayalçın da konuşmasında, Türkiye'de Kürt gerçekliği olduğunu dile getirerek, "Kürt gerçekliğinin tartışılması, Kürt kökenli yurttaşlarımıza azınlık statüsü verilmesi değildir. Demokrasilerde azınlık olmaz" dedi. Solun toplanma adresinin SHP olduğunu söyleyen Karayalçın, "Siyasi yaşamımda hiç testi kırmadım. Hakkımı istiyorum. SHP'yi solun birinci partisi yapın. Solu bir araya ben getiririm" diyerek oy istedi. 

Teşekkür konuşması 
Karayalçın, tek aday olarak girdiği kurultayda oylamaya katılan 805 oydan geçerli 744 oyun tamamını alarak yeniden genel başkan seçildi. Karayalçın, teşekkür konuşmasında, "Sizden koşullu destek istemiştim. 'Oyunuzun yanında paranızı ve emeğinizi de istiyorum' demiştim. Gösterdiğiniz güveni, bu koşulumu kabul ettiğiniz şeklinde yorumluyorum. Bu kurultayla SHP yeni bir gelişme sürecine girmiştir" dedi. Kurultayda 60 kişilik Parti Meclisi PM ile 9 kişilik Merkez Disiplin Kurulu MDK da belirlendi. 

Kurultayda Kürtçe şarkılar da çalındı 

İnönü salonda uzun süre alkışlandı. Karayalçın salona girer girmez İnönü'nün yanına giderek tokalaştı. Kurultaya DYP, DEHAP, EMEP, ÖDP, İP'den temsilciler katılırken, ANAP Genel Başkanı Erkan Mumcu, BBP Genel Başkanı Muhsin Yazıcıoğlu mesaj gönderdi. Kurultayda Kürtçe şarkılar ve 10. Yıl Marşı çalındı. Karl Marx, Frederic Engels, Salvador Allende, Willy Brandt, Roza Lüksemburg gibi sosyalist literatürün önde gelen isimleriyle Atatürk, N zım Hikmet, Deniz Gezmiş, Mahir Çayan, Bahriye Üçok, Uğur Mumcu, Ahmet Taner Kışlalı, Necip Hablemitoğlu, Muammer Aksoy'un yer aldığı "Sosyal Demokrasinin Dünü, Bugünü" isimli sinevizyon gösterisi sunuldu. 

</TEXT>
</DOC>
