<DOC>
<DOCNO> 381989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo43.html </URL>
<DATE> 2005/09/27/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gerets, Hakan ve İliç'i yedek takımla çalıştırdı... 
</HEADLINE>
<TEXT>

     UEFA Kupası 1. tur rövanş maçında 29 Eylül Perşembe günü Norveç'in Tromsö takımını konuk edecek olan Galatasaray, hazırlıklarını sürdürdü. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen yaklaşık 1,5 saatlik antrenman, 20 dakikalık gecikmeyle başlarken, teknik heyet ve futbolcuların antrenman öncesi tesislerde toplantı yaptığı öğrenildi. 
     Sarı-kırmızılı futbolcular antrenmanda koşunun ardından iki grup halinde yan toplardan gol organizasyonları üzerinde durdu. Son bölümde ise çift kale maç ve şut çalışması yapıldı. 
     Teknik direktör Gerets'in, sakatlıktan yeni çıkan Hakan ile Samsunspor maçındaki performansıyla eleştirilere hedef olan İliç'e, taktik çalışması ve çift kale maçta yedek takımda yer vermesi dikkat çekti. 
     Sakatlığı süren kaleci Aykut'un yer almadığı antrenmanda Cihan, Orhan, Altan ve Hasan Kabze takımdan ayrı çalıştı. Dünkü antrenman sonrasında sol baldırında ağrı hisseden Orhan'ın yapılan kontrolünde ise baldırında gerilme olduğu belirlendi. 
     Bu arada, antrenman sırasında Arda ile girdiği ikili mücadelede yerde kalan ve bir süre acıyla kıvranan antrenör Reinhard Stumpf, çalışma sonrası kramponu çıkarırken, ayağında şişme olduğu gözlendi. 
     Galatasaray, yarın yapacağı antrenmanın ardından Tromsö maçı için Florya Metin Oktay Tesisleri'nde kampa girecek. 
     Öte yandan, Galatasaray Kulübü Başkanı Özhan Canaydın, dün bir çocuğu dünyaya gelen Hasan Şaş ve eşi Sibel'i, International Hospital'da ziyaret etti. 
     
</TEXT>
</DOC>
