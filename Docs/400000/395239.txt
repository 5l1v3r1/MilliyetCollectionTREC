<DOC>
<DOCNO> 395239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur29.html </URL>
<DATE> 2005/11/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Putin ve Berlusconi için "Karadeniz mutfağı" hazırlanıyor 
</HEADLINE>
<TEXT>

     Türkiye ile Rusya arasında 1997 yılında yapılan hükümetlerarası anlaşma ile start alan Mavi Akım Projesi’nin, 17 Kasım’daki resmi açılışı için Samsun’da hazırlıklar sürüyor. 
     AA muhabirinin edindiği bilgiye göre, Başbakan Recep Tayyip Erdoğan ile Rusya Devlet Başkanı Vladimir Putin ve İtalya Başbakanı Silvio Berlusconi’nin de katılımıyla gerçekleştirilecek tören için çeşitli kurum ve kuruluşlarının kendileriyle ilgili hazırlıkları devam ederken, liderlerin konaklayacağı Büyük Samsun Oteli’nin çalışanlarını ise şimdiden olayın heyecanı sardı. 
     Program kapsamında öğle yemeğini otelde yiyecek 3 lidere Karadeniz mutfağının çeşitli tadlarından oluşan özel menü hazırlandı. 
     Otel Müdürü Sebahattin Batu, kendilerine ulaşan programda 3 liderin öğle yemeği ve toplantı için otelde biraraya geleceğini belirtti. Batu, şunları söyledi 
     "Tüm hazırlıklarımızı yaptık. 3 lideri en iyi şekilde ağırlamak için tüm imkanlarımızı kullanacağız. Yemekte öncelik onların taleplerine göre olacak. Ama bizim de ikram için özel hazırlıklarımız var. Bunlar Karadeniz’e özgü yemekler olacak. Bu mönüye lahana çorbası, mısır ekmeği, turşu kavurması, laz böreği, Samsun pidesi ve hamsi gibi Karadeniz özgü tadları aldık." Otelin 7 yıllık ahçıbaşısı Ayhan Demir de 35 kişilik ekibi ile hazırlıklara başladığını belirterek, "Mesleğimin tüm inceliklerini kullanarak 3 lidere Karadeniz mutfağını beğendirmek için elimden geleni yapacağım. Onların da beğeneceğini umuyorum" dedi. 
     
</TEXT>
</DOC>
