<DOC>
<DOCNO> 357431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur08.html </URL>
<DATE> 2005/07/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sıcaktan tansiyonu çıktı, düşerken başını betona çarptı, öldü 
</HEADLINE>
<TEXT>

     Neşet KARADAĞ ADANA, DHA 

      ADANA’da emekli işçi, 62 yaşındaki Mehmet Kılıç, aşırı sıcaktan tansiyonun yükselmesi sonucu dengesini yitirip yere düşünce kafasını duvara çarparak öldü. 
     Döşeme Mahallesi’nde oturan Mehmet Kılıç, oğlu ile gelinine satın aldığı evin tapusu ve diğer masrafları için gerekli 5 bin YTL’yi çekmek için öğle saatlerinde evden çıktı. Gelini Bilge’nin, Babacığım hava sıcak, yarın sabah bankaya gidersin’ sözlerine aldırmayan emekli işçi Kılıç, gittiği bankadan çektiği 5 bin YTL’yi bir poşet içine koyup evine dönerken Adara Adliyesi karşısında aşırı sıcaktan tansiyonu çıktı. Eliyle duvarı tutunan Kılıç, yoldan geçenlerin gözleri önünde düştü. Düşerken kafasını duvara çarpan Mehmet Kılıç kanlar içinde yere yığıldı. Çevredekiler tarafından 100 metre ilerideki Kızılay Dispanseri’nden çağrılan doktorun tüm müdahalelerine rağmen emekli işçi kurtarılamadı. Kılıç’ın cesedinin yanındaki poşetin içinde 5 bin YTL para bulundu. Nöbetçi Savcı Erten Tamoğlu, bu parayı tutanakla ailesine teslim etti. 
     
     ÖLME BABACIĞIM'' 
     Kılıç’ın cebindeki cep telefonundan polisler evi arayarak gelini 22 yaşındaki Bilge’ye, Babanız rahatsızlandı. Adliye önüne gelir misiniz '' diyerek haber verdi. Kısa sürede gelen Bilge Kılıç, Ölme babacığım’ diye ağladı. Kayınbabasını dışarı çıkmaması için uyardığını söyleyen Bilge Kılıç, Gitme baba' dedim. Beni dinlemedi. Bize ev aldı. Yarın tapusunu alacaktı. Kalan parayla tapu masrafları için gerekli parayı bankadan çekmek için dışarı çıkmıştı. Artık ben o evde oturamam. Evi de istemiyorum'' diyerek gözyaşlarına boğuldu. 
     Emekli işçi Kılıç’ın ölüm nedeninin belirlenmesi için cesedi otopsi yapılmak üzere Adli Tıp Morgu’na götürüldü. 
     
</TEXT>
</DOC>
