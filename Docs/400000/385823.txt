<DOC>
<DOCNO> 385823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy16.html </URL>
<DATE> 2005/10/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yıldırım Havada rekabeti önleyecek fiyatlara müdahale hakkımız var 
</HEADLINE>
<TEXT>

     Ulaştırma Bakanı Binali Yıldırım, havayolu şirketleri arasındaki rekabetin, öldürücü nitelikte olmaması gerektiğini belirterek, bakanlığın maliyet esasına dayanmayan fiyat politikalarına müdahale etme hakkı bulunduğunu, bu konuda çalışma yapıldığını bildirdi. 
     İstanbul Teknik Üniversitesi’nin koordinasyonunda hazırlanan Ulaşım Ana Plan Stratejisi Projesi’nde elde edilen bulguların yer aldığı rapor, bakanlığa teslim edildi. 
     Ulaştırma Bakanı Yıldırım, törenin ardından bakanlığın DLH Konferans Salonu’nda gazetecilerin sektöre ilişkin sorularını yanıtladı. 
     Yıldırım, bölgesel havacılığa geçilmesinden sonra uçak fiyatlarının düştüğü, bunun sonucunda havayolu şirketleri arasında öldürücü rekabetten söz edildiğinin ifade edilmesi ve bu konuda değerlendirme yapmasının istenmesi üzerine, şunları söyledi 
     "Ağustos 2003’te başlayan Bölgesel Havacılık Projesi’nde vatandaş, artık uçağın konforunu ve zaman tasarrufunu kullanmaya başladı. Artık havayolu taşımacılığı yaygınlaşmıştır. Proje başladığından bugüne kadar 7 milyondan fazla insanımız, uçak yolculuğu ile tanıştı. Bu da projenin başarısını gösteriyor. Rekabetin ve alternatifin olduğu yerde vatandaşımızın da seçme imkanı oluyor. 
     Alternatif, kaliteyi de, rekabeti de getiriyor. Ancak rekabetin maliyet bazlı olması lazım. Birbirini öldürücü nitelikte ve rakiplerini yok etmeye yönelik bir boyut alması, orta ve uzun vadede sektör için kötü sonuç doğurur. Bundan daha önemlisi, insanımız mağdur olur. Bakanlığımızın sadece hava yolu taşımacılığı ile değil, karayolu taşımacılığında da Rekabet Kurulu’nun yanı sıra yetkisi vardır. 
     Öldürücü, rekabeti önleyecek ve maliyet esasına dayanmayan fiyat politikalarına müdahale etme hakkımız vardır. Bu konuda arkadaşlarımızı talimatlandırdım. Firmaların fiyat belirleme esaslarını inceliyorlar. Maliyetleri yansıtmayan, zararına taşımayı öngören bir durum tespit edilirse bunun önlemini alırız." Yıldırım, uçaklarda ÖTV muafiyetinden yararlanıldığı, otobüs firmalarının da benzer uygulamayı istediklerinin belirtilmesi üzerine, 17 Ağustos Depremi’nden sonra uçak biletlerine "eğitime katkı" ve 
     "özel işlem vergisi" konulduğunu, göreve geldiklerinde bunları kaldırarak, sektörleri eşit hale getirdiklerini söyledi. 
     Yıldırım, bir başka soruyu da yanıtlarken, İstanbul’un trafik sorununu çözmek için 3. köprü ve kara taşıtlarının kullanacağı ikinci bir boğaz tüp geçişinin gerekli olduğunu belirtti. Yıldırım, "Gerek 3. köprü gerek 2. bir tüp geçiş, İstanbul için gereklidir ve bu 
     konuda çalışmalarımız devam etmektedir" dedi. 
     
     GALATAPORT İHALESİ 
     Bakan Yıldırım, Galataport İhalesi’nin Yüksek Planlama Kurulu’nda YPK ne zaman imzaya açılacağına ilişkin soru üzerine de, bu ihaleyi Türkiye Denizcilik İşletmeleri’nin yaptığını, Özelleştirme İdaresi Başkanlığı’nın da sonuçları, YPK Sekreteryası’na gönderdiğini bildirdi. 
     Yıldırım, "Şu anda YPK Sekreteryası, ilgili kurumlardan görüşleri toplayacak, sonra da YPK kararını açacak. Şu anda durum bu. Bundan öteye söylenecek her şey spekülasyondan ibarettir" diye konuştu. 
     Bakan Yıldırım, hızlandırılmış tren seferlerinin yeniden başlayıp başlamaması konusunda hükümetin bir takviminin bulunup bulunmadığına ilişkin soruyu yanıtlarken de, Pamukova’da meydana gelen kazanın ardından demiryollarında altyapıda iddia edilen eksikliklerin giderilmesi için çalışma yapıldığını, buna Alman demiryollarından uzman bir heyetin de katıldığını, bu çalışmanın sonucunda ortaya çıkacak raporun beklendiğini ifade etti. 
     
</TEXT>
</DOC>
