<DOC>
<DOCNO> 394670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yasam/axyas01.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargılanamadan canına kıydı 
</HEADLINE>
<TEXT>


5 aydır h kim önüne çıkmayı bekleyen Enver Arpalı, koğuşta kendini astı. Aynı koğuşta kalan Rektör Yücel Aşkın haberi duyunca kalp spazmı geçirdi 

GÜLEY ÖZEK, MURAT ÇAĞLAR Van DHA 

Van Yüzüncü Yıl Üniversitesi'ndeki YYÜ yolsuzluk iddialarıyla ilgili soruşturma kapsamında temmuzda tutuklanan Genel Sekreter Yardımcısı Enver Arpalı 58 cezaevinde intihar etti. 


14 Ekim'de tutuklanan Rektör Prof. Dr. Yücel Aşkın'la aynı koğuşta kalan Arpalı'nın, koğuşun banyo bölümünde kendisini çamaşır ipiyle asarak yaşamına son verdiği açıklandı. Aşkın da akşam saatlerinde kalp spazmı geçirerek yoğun bakıma alındı. 

Temmuzda tutuklanmıştı 
Van Cumhuriyet Başsavcılığı'nın YYÜ Tıp Fakültesi Hastanesi'ne 25 milyon dolarlık tıbbi cihaz alımı ihalesinde yolsuzluk yapıldığı iddiasıyla başlattığı soruşturma kapsamında Genel Sekreter Yardımcısı Arpalı, temmuzda "evrakta sahtecilik" yaptığı gerekçesiyle tutuklandı. 
Van M Tipi Kapalı Cezaevi'ne konulan Arpalı, dün 13.00 sıralarında koğuştaki arkadaşlarına "çamaşır yıkayacağını" söyleyerek, yanına bir leğen ve çamaşır ipi alarak banyoya girdi. Yaklaşık yarım saat geçmesine karşın banyodan çıkmayan Arpalı'yı merak eden koğuş arkadaşları banyoya girdiklerinde çamaşır ipiyle tavana asılmış cansız bedeniyle karşılaştı. 

Başsavcı olay yerinde 
Durumun cezaevi yönetimine bildirilmesinden hemen sonra Van Cumhuriyet Başsavcısı Kemal Kaçan cezaevine geldi. Soruşturma başlatan Kaçan, cezaevinde Arpalı'nın cenazesi incelenirken, Rektör Aşkın ile diğer koğuş arkadaşlarının ifadelerini aldı. Arpalı'nın cenazesi, incelemenin ardından 17.30'da bir ambulansla otopsi için Diyarbakır Adli Tıp Kurumu'na gönderildi. 
Arpalı'nın emekli öğretmen olan eşi Necmiye Arpalı ve diğer yakınları, cezaevine gelen Yüzüncü Yıl Üniversitesi Genel Sekreteri Prof. Dr. Işık Tepe'ye de, Arpalı'nın tutuklanmasına neden olduğu iddiasıyla tepki göstererek üzerine yürüdü. 

20 yıldır Van'daydı 

1947 doğumlu Arpalı 1965'te Karayolları 9. Bölge Müdürlüğü'nde elektrik ustası olarak göreve başladı. 1985'te YYÜ Yapı İşleri ve Teknik Daire Başkanlığı'na yüksek tekniker olarak atandı. Aynı birimde 1987'de şube müdürlüğüne, 1992'de de Yapı İşleri ve Teknik Daire Başkanlığı'nda daire başkanlığına getirildi. 2003'te YYÜ Genel Sekreter Yardımcısı olan Arpalı, evli ve 2 çocuk babasıydı. 


</TEXT>
</DOC>
