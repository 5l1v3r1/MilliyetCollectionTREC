<DOC>
<DOCNO> 378142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo34.html </URL>
<DATE> 2005/09/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Şentürk İlhan Mansız'ı kaybetmek kolay, biz kazanmak istiyoruz... 
</HEADLINE>
<TEXT>

     Ankaragücü, haftasonu Gençlerbirliği ile yapacağı maçın hazırlıklarını, bugün yaptığı antrenmanla sürdürdü. 
     Cemal Aydın Spor Kompleksi'nde, teknik direktör Adnan Şentürk yönetiminde yapılan antrenmanda futbolcular, Gençlerbirliği maçının provasını yaptı. 
     Şentürk, antrenman öncesi yaptığı açıklamada, Denizlispor karşısında çok iyi mücadele ettiklerini ve 3 puanı kaçıran taraf olduklarını söyledi. 
     Çok açık bir gollerinin hakem tarafından ofsayt gerekçesiyle iptal edildiğini hatırlatan Şentürk, ''Denizlispor karşısına çok yeni oyuncularla çıktık. İlhan Mansız, İbrahim Yavuz ve Batista takımda ilk kez forma giydi. Kadromuz çok yeni, ancak olumlu sinyaller var. Bu handikapı oyuncularımın isteğiyle aşacağız'' dedi. 
     Denizlispor karşısında ilk kez forma giyen İlhan Mansız'ın oyundan alınışı sırasında kendisine yönelik olarak yaptığı hareketi de değerlendiren Şentürk, ''İlhan Mansız'ı kaybetmek çok kolay. Ancak biz kendisini kazanmak istiyoruz. Kendisi Ankaragücü'ne çok şeyler verebilir. Sürekli hoşgörü söz konusu olamaz, ancak İlhan çok önemli bir oyuncu. Onu Türk futboluna kazandırmak istiyorum'' diye konuştu. 
     İlhan'ın kendisinden özür dilediğini de belirten Şentürk, bu konuyu büyütmenin yanlış olacağını ve bu sorunu kendi içlerinde çözdüklerini söyledi. 
     Ankaragücü, Gençlerbirliği maçı hazırlıklarını yarın yapacağı çift antrenmanla sürdürecek. 
     
</TEXT>
</DOC>
