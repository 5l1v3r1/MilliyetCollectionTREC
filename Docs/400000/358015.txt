<DOC>
<DOCNO> 358015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun35.html </URL>
<DATE> 2005/07/04/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Kuyrukluyıldız'da çarpışma iki ayrı patlamaya neden oldu... 
</HEADLINE>
<TEXT>

     Deep Impact sondasından ayrılan 372 kilogram ağırlığında dev bir mermiye benzeyen bakır cismin Tempel 1 kuyrukluyıldızıyla çarpışmasının, bu gökcisminin yüzeyinde art arda iki ayrı patlamaya neden olduğu bildirildi. 
     NASA’dan yapılan açıklamada, çarpışma fotoğraflarının, çarpışmanın üzerinden 12 saat kadar geçmesinin ardından incelenmeye devam edildiği belirtildi. 
     Saatte 37 bin kilometre hızla kuyrukluyıldıza çarpan "merminin" art arda iki şimşeği andıran patlamalara neden olduğunu belirten bilimadamları, bunun merminin kuyrukluyıldızda iki ayrı maddeye çarpmış olabileceğini gösterdiğini kaydettiler. 
     Bilimadamları, Deep Impact sondasından ayrılan merminin neden olduğu iki aydınlanmanın ilk olarak yüzeydeki toz, sonrasında da gökcisminin içindeki buzun neden olduğu buhar olabileceğini ifade ettiler. 
     Los Angeles yakınlarındaki Pasadena’da kurulu NASA’nın Jet Propulsion Laboratuvarı’nda çarpışmayla ilgili fotoğrafların incelenmesi sürüyor. 
     
</TEXT>
</DOC>
