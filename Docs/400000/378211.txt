<DOC>
<DOCNO> 378211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/dunya/dun02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin cevabı masada 
</HEADLINE>
<TEXT>


GÜVEN ÖZALP Brüksel 


Avrupa Birliği AB Daimi Temsilciler Komitesi COREPER , bugün İngiliz-Fransız uzlaşısının sonucu olan karşı deklarasyon taslağını masaya yatırıyor. Taslağın kabul edilerek karşı deklarasyon haline gelebilmesi için belgeye Rumların da onay vermesi gerekiyor. Rumların ise bu konuda pek istekli olmadıkları biliniyor. 
Siyasi niteliğe sahip ve hukuki boyutu bulunmayan deklarasyon, Türkiye'nin yaptığı deklarasyondan duyulan üzüntünün dile getirilmesiyle başlıyor. 7 paragraftan oluşan metinde, Türkiye'nin deklarasyonunun tek taraflı olduğu, Protokol'ün bir parçası olmadığı ve Türkiye'nin yükümlülüklerine yasal hiçbir etkisi olmadığı belirtiliyor. 
Protokol'ün tam olarak ve üye ülkeler arasında ayrım yapılmaksızın uygulanması beklentisini dile getiren belgede, "taşıma alanındaki kısıtlamalar da dahil olmak üzere malların serbest dolaşımının önündeki tüm engellerin kaldırılması" isteniyor. Son taslak belgede, Protokol'ün tam uygulanmasına ilişkin olarak AB tarafından 2006'da değerlendirme yapılacağı belirtilerek, "Türkiye, AB'yle olan sözleşmelerden kaynaklanan yükümlülüklerini yerine getirmediği sürece ilgili başlıklara ilişkin müzakereler başlayamaz" deniliyor. 

Üyelik öncesi tanıma 
Belgede, AB'nin uluslararası hukukun bir parçası olarak sadece "Kıbrıs Cumhuriyeti"ni tanıdığı da dile getiriliyor. İngiltere'nin Fransa'yı ikna etmesiyle netleşen tanımaya ilişkin paragrafta ise şu ifadelere yer veriliyor "Bütün üye ülkelerin önceden tanınması, üyeliğin gerekli bir parçasıdır. Bu çerçevede AB, Türkiye ile bütün AB üyeleri arasındaki ilişkilerin mümkün olan en kısa sürede normalleştirilmesine atfettiği önemin altını çizer. Bu bağlamda AB ve üye ülkeleri, BM Genel Sekreteri'nin Kıbrıs sorununa kapsamlı bir çözüm bulunması yönündeki çabalarının desteklenmesi ihtiyacı ve adil, kalıcı bir çözümün bölgede barış, istikrar ve uyumlu ilişkilere katkıda bulunacağı konusunda aynı görüştedirler." Belgede, AB Konseyi'nin tüm 
bu unsurlara ilişkin olarak kaydedilen gelişmeyi 2006'da değerlendireceği belirtiliyor. 


</TEXT>
</DOC>
