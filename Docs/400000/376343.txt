<DOC>
<DOCNO> 376343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun23.html </URL>
<DATE> 2005/09/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD, Türk Konsolosluğunu bombalayan Ermenilere vatandaşlık verdi 
</HEADLINE>
<TEXT>

     Philadelphia’daki Türk Konsolosluğu’na 20 yıl önce bombalı saldırı düzenleyen iki Ermeni’ye Amerikan vatandaşlığı verildi. 
     Yirmi yıl önce Philadelphia’daki Türk Konsolosluğuna bombalı saldırı düzenleyen Viken Hovsepyan ve Vikan Vasken Yakubyan’a 1992 yılından gösterdikleri "iyi halden ötürü" ABD vatandaşlığı verildi. 
     Amerikan 9’uncu Bölge Temyiz Mahkemesi de ikiliye ABD vatandaşlığı verilmesine karşı yapılan itirazı reddetti ve vatandaşlığı onayladı. 
     Lübnan doğumlu olan Hovsepyan, Yakubyan ve beş Ermeni, 1982 yılı Ekim ayında Türkiye konsolosluğuna dinamitle 
     saldırdıkları gerekçesiyle tutuklanmıştı. 
     Bugün vatandaşlık verilen Hovsepyan, savcılar tarfından "saldırının düzenleyicisi ve beş saldırgan içindeki en suçlu kişi" ilan edilmişti. Hovspyan 1984 yılındaki davada 6 yıl, Yakubyan ise 3 yıl hapis ve 1000 saat toplum hizmeti cezası almıştı. 
     Hovspyan ve Yakubyan’ın ABD vatandaşlığı başvurusu bir süre önce kabul edilmiş, ancak Federal avukatlar ikilinin vatandaşlık hakkını elde etmeyi garantilemek için bazı yalan bilgiler verdiğini söyleyerek temyize gitmişlerdi. 
     Temyiz mahkemesi, başuruyu reddederek Hovspyan ve Yakubyan’a vatandaşlık verilmesini onayladı. 
     
     YARGIÇ GEÇMİŞLERİNDEN ETKİLENDİM 
     Öte yandan Los Angeles Times gazetesi, Amerikan Federal Yargıcı Mariana Pfaelzer’ın kararını açıklarken, sanıkların geçmişinden "etkilendiğini" söylediğini belirtti. Tam olarak neden etkilendiğini açıklamayan Pfaelzer’ın sözlerini savunma avukatları şöyle yorumladı 
     "Sanırım yargıç o sözleriyle müvekkillerimizi Ermeni eylemci olmaya iten ailevi ve sosyolojik faktörlere atıfta bulundu." 
     
</TEXT>
</DOC>
