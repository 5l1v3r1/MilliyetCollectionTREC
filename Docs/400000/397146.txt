<DOC>
<DOCNO> 397146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/ekonomi/eko01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, Türk bankalarına talip 
</HEADLINE>
<TEXT>


İtalya Bankalar Birliği Başkanı, özelleştirilecek Türk bankalarıyla ilgilendiklerini açıkladı. İtalyan Sanayiciler Konfederasyonu Başkanı da sadece sanayi değil turizmde de işbirliği olanakları aradıklarını söyledi 

ANKARA Milliyet 

İtalyan Bankalar Birliği ABİ Başkanı Maurizio Sella, İtalyan bankaların Türkiye'deki özelleştirmeleri yakından takip ettiğini belirterek, "İtalyan bankaları özelleştirilecek Türk bankaları ile ilgileniyor" dedi. 
Sella, İtalyan Sanayiciler Konfederasyonu Başkanı Luca Cordero di Montezemolo ve İtalyan Ticaret Merkezi Başkanı ICE Umberto Vattani ile Sheraton Oteli'nde ortak basın toplantısı düzenledi. 

10 banka geldi 
Sella, TOBB'ye yapılan ziyaret sırasında da İtalyan bankalarının Türkiye'de sadece özelleştirilecek bankalara değil tüm bankalara ilgi duyduğunu söyledi. bankalarına ilgi duyduğunu, şu aşamada ilgilendikleri bankaların isimlerini ve ne kadar kaynak ayırdıklarına ilişkin rakam vermelerinin mümkün olmadığını söyledi. Sella, bu rakamın bankaların büyüklüğüne özelliklerine ve alacak bankanın mali imk nlarına bağlı olduğunu ifade etti. 
İtalya Cumhurbaşkanı Carlo Azeglio Ciampi'nin ziyareti çerçevesinde 10 İtalyan bankasının üst düzey yöneticisinin de Ankara'ya geldiğini hatırlatan Sella, İtalyan bankalarının özellikle KOBİ'ler konusunda uzmanlaştığını söyledi. Sella, İtalyan firmalarının Türkiye üzerinden 3. ülkelere açılmak istediğini belirtti. 

PETKİM'i sordular 
İtalyan heyet Özelleştirme İdaresi Başkanlığı'nda ise elektrik dağıtım, kamu bankaları, otoyol ve köprüler, PETKİM ve limanlarla ilgili bilgi aldı. 
İtalyan Sanayicileri Konfederasyonu Başkanı Montezemolo da Türkiye'ye 350 İtalyan büyük ve orta ölçekli şirketin 600 üst düzey temsilcisinin geldiğini belirterek İtalyan firmalarının elinde büyük projeler bulunduğunu dile getirdi. 
Montezemolo, Fiat firmasının da Türkiye'deki mevcut tesislerini büyütmek istediğini söyledi. Türkiye ziyareti çerçevesinde Bursa ve Gebze sanayi bölgelerine ziyarette bulunacaklarını ifade eden Montezemolo, işbirliği olanaklarını artırmak istediklerini belirtti. 

Savunmada ortaklık İtalyan sanayicilerin işbirliği alanında öncelik verdiği sektörün savunma sanayii olduğu bildirildi. 
Ankara ve İstanbul'a gelen heyetler arasında İtalyan savunma devleri Sinmecannica ve Alenia şirketlerinin en üst yöneticileri de bulunuyor. İtalyan heyetinin bugün ve yarın yapacakları görüşmelerde, Türkiye'ye iki büyük projede ortaklık önereceği öğrenildi. 
Edinilen bilgiye göre İtalya, kendisinin de üreticileri arasında yer aldığı "eurofighter" savaş uçağı projesine Türkiye'nin de katılmasını isteyecek. Ayrıca İtalya, TSK'nın ihtiyacı olan yeni taarruz helikopterlerinin Türk ve İtalyan şirketlerinin ortaklığıyla üretilmesi ile Ortadoğu ve Ortaasya'ya ortak satışı konusunda da Türkiye'ye ortaklık teklif edecek. 


</TEXT>
</DOC>
