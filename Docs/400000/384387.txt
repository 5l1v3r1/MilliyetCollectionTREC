<DOC>
<DOCNO> 384387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo10.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan 5 yıllık imza 
</HEADLINE>
<TEXT>


Vestel Manisa, Milli Takımlar eski Teknik Direktörü Ersun Yanal ile anlaşma sağladı. Ersun hoca, Vestel'i, büyük hedefleri bulunması nedeniyle tercih ettiğini ifade etti 


Vestel Manisaspor, Teknik Direktör Levent Eriş ile yollarını ayırdı, Ersun Yanal ile sözleşme imzaladı. Milli Takımlar eski Teknik Direktörü, Ege ekibiyle son iki senesi opsiyonlu olmak üzere toplam beş yıllığına anlaşma sağladı. 
Avcılar'daki Zorlu Plaza'da gerçekleştirilen imza töreninde konuşan Başkan Haluk Çubukçu, istifa eden Eriş'e teşekkür ederek sözlerine başlarken, Eriş'in Üçüncü Lig'den aldığı takımı Turkcell Süper Ligi'ne çıkarttığını ve kendisine hep şükran duyacaklarını ifade etti. 
Ersun Yanal ise kulübün teklifini, büyük hedefleri için kabul ettiğini söyledi. Manisaspor'un eski takımı olduğunu vurgulayan Yanal, "Vestel Manisaspor'u, Avrupa'da mücadele eden, ligimizin önemli takımlarından birisi haline getireceğiz. Ekibi agresif ve atak bir kimliğe büründüreceğiz. Vestel Manisaspor yönetimiyle Türk futboluna katkı sağlayan bir hedef ve ilkede buluştuk. Bu hedef bizi heyecanlandırdı ve bu görevi kabul ettim" dedi. 



</TEXT>
</DOC>
