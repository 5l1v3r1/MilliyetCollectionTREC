<DOC>
<DOCNO> 351142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/astro/index.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Satürn Aslan burcuna geçerken 
</HEADLINE>
<TEXT>

Satürn olmadan hayallerimizi gerçekleştirmek yerine ancak hayal kurabiliriz. İyi şeyler kolay elde edilmezler. Ya da öykücü Anton Çehov'un dediği gibi "Bizi ancak çalışmak kurtarır" 



16Temmuz günü Satürn 2,5 yıl kalmak üzere Aslan burcuna geçmeye hazırlanıyor. Bu hepimiz için yeni bir dönemin başlangıcına ve değişen şartlara işaret etmekte. Satürn doğası gereği kısıtlayarak öğreten, olgunlaştıran, gerçekçi kılan bir gezegendir ve doğal olarak çoğumuz Satürn'ün getirdiği enerjileri rahat bir şekilde karşılamayız. Kimse kısıtlanmaktan, engellerden ya da kontrolden pek hoşlanmaz. Ancak Satürn'den çok şey öğrenebiliriz. Satürn sayesinde ayağımızı yorganımıza göre uzatır, hayatın bizi sınırlayan koşullarını daha net biçimde idrak edebiliriz. Satürn zamanın tanrısıdır. Ne ekersen onu biçersin sözü Satürn'ü en iyi biçimde anlatır. Satürn'ün yapıcı biçimde kullandığımız zaman çabalarımızın değerini çok daha iyi anlayabiliriz. 
Satürn neler getirmekte Elementler düzeyinde bakarsak, Satürn ateş elementinden burçlara Koç, Aslan, Yay yaratıcı enerjilerini daha somut biçimde kullanabilme çabası ve şansı getirmekte. Kuşkusuz Satürn'ü kendi burçlarında ağırlayacak Aslanlar açısından bu dönem yeni sorumluluklar alma ve ayaklarını sağlam biçimde yere basma olanağı sağlayacak. Enerjilerini korumaya özen göstermek ve biraz da kendilerini daha fazla eleştirmek durumundalar. Aslanlar için hayata bakış açılarını sağlamlaştırabilecekleri, daha sıkı çalışabilecekleri bir dönem uzanmakta. Koç ve Yaylar ise Aslanlar kadar sınırlanmış durumda değiller. Ancak uzun zamandır yapmaya çalıştıkları şeyleri şimdi daha akılcı ve kararlı biçimde elde edebilecekler. Koçlar kendilerini nasıl daha sağlam ve gerçekçi biçimde ortaya koyabileceklerini, Yaylar ise hayat görüşlerini şekillendiren inançları, bilgi ve deneyimlerini daha ciddi biçimde ele alacaklarını görecekler. 

Akrepler iş hayatında kritik bir döneme girecek, Başaklar ise geçmişle hesaplaşacaklar 

Toprak elementinden Başak ve Oğlak, Satürn'e daha kayıtsız kalabilirler ancak Boğalar için bu dönemde gelecek için sağlam temeller inşa etmeleri gereken, belki ev ve ailevi sorumlulukları daha fazla dikkate alacakları bir dönem başlamakta. Hemen sonuç beklememeliler ancak mücadeleden de yılmamalılar. Başaklar bu iki buçuk yılık süre içinde kendi iç dünyalarını daha fazla analiz edecekler, geçmişten gelen onları kısıtlayan şeylerden kurtulmaya çalışacaklar, geçmişle daha fazla hesaplaşacaklar. Oğlaklar ise maddi konular ve yatırımlar üzerinde daha ciddi düşünmek durumundalar. 
Hava elementi burçlar olan İkizler ve Terazi, Satürn'ün getireceği şartları çok daha kolay karşılayacaklar ve enerjilerini gerek iş hayatında gerekse tüm amaçları çerçevesinde daha elle tutulur hale getirecekler. Ancak Kovalar için aynı şeyleri söylemek zor. Kova'lar bu dönemde çok daha sabırlı olmalı ve engelleri aşmak için akılcı hareket etmeliler. Zira ikili ilişkiler ve ortaklıklar bu dönemde Kovalar açısından önemli testler getirmekte. Pek çok proje bekleme içine girebilir. Böyle bir dönemde büyük risklerden uzak durmak gerekiyor. 
Su elementi burçlardan Akrepler ise iş hayatında kritik bir dönemece girecekler. Önümüzdeki birkaç yıl kariyer açısından önemli testler ve kadersel dönüşler getirmekte. Sıkı çalışma başarı getirecek ama bu arada bazı fedakarlıklar yapmak da gerekebilir. Yengeç ve Balıklar ise daha rahat durumdalar. Yengeçler zaten son iki yıldır hayatlarında önemli bir dönemi kapayıp kendilerine daha gerçekçi bir temel inşa etmeye çalıştılar. Şimdi maddi konulara önem vermeliler. Balıklar ise iş hayatında yeni teknikler öğrenmek, hizmet etmek ve sağlıklarına daha fazla özen göstermek durumundalar. 



</TEXT>
</DOC>
