<DOC>
<DOCNO> 392326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/ykocaomer.html </URL>
<DATE> 2005/11/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Basketbol Ligleri 
</HEADLINE>
<TEXT>



Tekerlekli Sandalye Basketbol Ligleri nihayet başladı. II. Lig ise , Gençlik ve Spor Genel Müdürlüğü'nün , Bedensel Engelliler Spor Federasyonu'na ligler için gerekli olan parayı vermemesinden dolayı tam bir komedi. Bu yıl 3 ayda 2 maç yapıp devam için önümüzdeki yılı bekleyecekler. Spor anlayışına bakın 
Her zaman söylüyoruz Bedensel Engelliler Spor Federasyonu 10 branşta faaliyet gösteren bir federasyondur. Bunun içinde atletizm, atıcılık, ampute futbol, basketbol, bilek güreşi, halter, masa tenisi, okçuluk , yüzme, tenis vardır. Böyle baktığınızda da , her sene bu federasyona verilen bütçe ile bu sportif faaliyetleri yürütmek mümkün değildir. Çünkü BESF 10 federasyona eşit faaliyet göstermektedir. 

Bütçe komedisi 
Gençlik ve Spor Genel Müdürlüğü'nde federasyon bütçelerinin nasıl saptandığı bir ayrı "komedi"dir. Tüm federasyonlar bütçelerini hazırlarlar, bir yıl sonraki faaliyetlerine ilişkin ayrıntılı programlarını yaparlar. Sonra Gençlik ve Spor Genel Müdürlüğünden 2 genel müdür yardımcısı, bir de daire başkanı karşılarına federasyon başkanını oturtup "Ne istiyorsun ", "500 milyar", "Tamam, 300 milyar yeter". İşte Gençlik ve Spor Genel Müdürlüğü'nün yıllardır Türk sporunu yönlendirmek için, federasyon bütçelerini yaparken uyguladığı yöntem budur. O günlerce hazırlanan faaliyet programları bir anda unutulur. Federasyon başkanları da bunları bildikleri için mümkün olduğu kadar yüksek bütçeler hazırlayıp "Nasıl olsa kesilecek" diye bir pazarlık yoluna giderler. İşte Türk sporunda sistem dedikleri de budur, yani sistemsizliğin sistemi 

Atalay'a çağrı 
Atina Paralimpiklerinden sonra "engelli sporuna her türlü destek verilecektir" diyen Genel Müdür Vekili Mehmet Atalay eminiz bu konuya bir çözüm bulacaktır. Aksi halde engelliler sporuna "destek veriyoruz" sözleri inandırıcı olmayacaktır. 
NOT Tüm okurlarımızın mübarek Ramazan Bayramı'nın huzur içinde geçmesini dilirim. 



</TEXT>
</DOC>
