<DOC>
<DOCNO> 377536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy12.html </URL>
<DATE> 2005/09/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül Türkiye dünyada sessiz devrimi gerçekleştiren bir ülke 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, New York'taki temaslarında, Türkiye'nin BM Güvenlik Konseyi geçici üyeliğine 2009-2010 dönemi adaylığını destekleyen ülke sayısını artırma fırsatını da bulacağını belirterek, ''Yaklaşık yarım yüzyıldır BM Güvenlik Konseyi'nde temsil edilmemiş ülkemizin bu üyeliğe seçilmesi, uluslararası ilişkilerde konum ve rolümüzü daha da artıran bir gelişme olacaktır'' dedi. 
     New York'a hareketinden önce, Atatürk Havalimanı'nda, basın mensuplarına ziyareti hakkında bilgi veren Gül, BM'nin 14-16 Eylül'de yapılacak Dünya Zirvesi ile 17-28 Eylül'deki BM 60. Genel Kurulu genel görüşmelerine katılacağını söyledi. 
     Abdullah Gül, BM Dünya Zirvesi'nin, 2000 yılında düzenlenen BM Binyıl Zirvesi ile sosyal ve ekonomik alandaki diğer zirve ve toplantıların sonuçlarının izlenmesi ve bu çerçevede ''binyıl kalkınma hedeflerinin'' ilk 5 yıllık uygulamasının da gözden geçirilmesi amacıyla düzenlendiğini ifade etti. 
     Zirveye 170'in üzerinde devlet hükümet başkanlarının katılmasının beklendiğini kaydeden Gül, zirve çerçevesinde Başbakan Recep Tayyip Erdoğan ile açılış oturumuna ve Kalkınmanın Finansmanı Toplantısı'na katılmayı öngördüğünü belirtti. Zirve dolayısıyla Başbakan Erdoğan ve kendisinin, yabancı muhataplarıyla çok sayıda ikili görüşme gerçekleştireceklerini kaydeden Gül, New York'ta yaklaşık 40 ülkenin dışişleri bakanlarıyla görüşmelerde bulunmayı öngördüğünü de bildirdi. 
     BM 60. Genel Kurul görüşmeleri vesilesiyle, 21 Eylül'de Genel Kurul'da uluslararası gündemle ilgili konularda ülkemizin görüşlerini açıklayan bir konuşma yapacağını da ifade eden Gül, şöyle dedi 
     ''New York'taki temaslarımızda, BM Güvenlik Konseyi geçici üyeliğine 2009-2010 dönemi adaylığımızı destekleyen ülke sayısını artırma fırsatını da bulacağız. Bu bağlamda Güvenlik Konseyi adaylığımızın tanıtımı amacıyla New York'ta bulunacak yabancı ülke dışişleri bakanları onuruna bir resepsiyon vereceğim. Yaklaşık yarım yüzyıldır Güvenlik Konseyi'nde temsil edilmemiş olan ülkemizin bu üyeliğe seçilmesi, uluslararası ilişkilerdeki konu ve rolümüzü daha da artıran bir gelişme olacaktır.'' 
     
     ''YOĞUN BİR PROGRAMIM VAR'' 
     BM Genel Sekreteri Annan ile yapacağı görüşmelerde Irak'taki durum, Ortadoğu sorunu, Kıbrıs konuları ile BM reformuna ilişkin son gelişmeleri ele alacağını kaydeden Gül, ziyareti sırasında BM Kalkınma Programı Direktörü Kemal Derviş ile de görüşeceğini kaydetti. 
     Başbakan Erdoğan'a da çeşitli temaslarında eşlik edeceğini dile getiren Gül, Azerbaycan, Kazakistan, Kırgızistan, Türkmenistan, Tacikistan ve Özbekistan dışişleri bakanlarına çalışma kahvaltısı vereceğini söyledi. 
     Genel Kurul dolayısıyla New York'a gelen KKTC Başbakan Yardımcısı ve Dışişleri Bakanı Serdar Denktaş'la, Kıbrıs meselesini BM çerçevesinde izleyerek, KKTC üzerindeki izolasyonların bertaraf edilmesi çabalarını sürdüreceklerini kaydeden Gül, ikili temasları çerçevesinde, ABD Dışişleri Bakanı Condoleezza Rice ile de bir görüşme yapacağını bildirdi. 
     Konuşmasında diğer temasları hakkında da bilgi veren Abdullah Gül, ''Yoğun bir program var. Ümit ediyorum ki bütün bu çalışmalar, ülkemizin çıkarını, menfaatlerini korumaya, ülkemizin dünya politikasındaki etkinliğini korumaya, geliştirmeye fayda sağlayacaktır'' diye konuştu. 
     
     ABD DIŞİŞLERİ BAKANI İLE GÖRÜŞME 
     Soruları da yanıtlayan Gül, Türkiye'nin Güvenlik Konseyi üyeliğiyle ilgili olarak çalışmaların başladığını ve önümüzde birkaç yıl daha bulunduğunu belirtti. 
     Gül, ''Türkiye 50 yıldır, yarım asırdan daha uzun süredir üye değil. Bu kadar önemli bir ülkenin, dünyada ve bölgede önemli bir rol oynayan bir ülkenin bugüne kadar üye olmaması büyük bir noksanlık'' diye konuştu. 
     Abdullah Gül, ABD Dışişleri Bakanı Rice ile görüşmelerinde PKK konusunun gündeme gelip gelmeyeceği yönündeki bir soru üzerine de ''Muhakkak ki görüşmemizin bir parçası olacak. Etkin bir mücadele yapana kadar şüphesiz ki bu konu daima Amerikalılarla görüşmemizde masada olacaktır'' dedi. 
     
     TERÖRLE MÜCADELE YASA TASLAĞI 
     Dışişleri Bakanı Gül, ''Terörle Mücadele Yasa Taslağı''na ilişkin olarak da bunun, henüz son şeklini almadığını söyledi. Gül, ''Terörle etkin bir mücadele için gerekli tedbirler getirilirken, demokratik hak ve özgürlükler konusunda Türkiye'nin geldiği durumdan asla geriye gidiş söz konusu olmayacaktır. Türkiye 3 senedir yaptığı reformlarla, dünyada sessiz devrimi gerçekleştiren bir ülkedir. Bireysel hak ve özgürlükler bakımından bunları geri alıcı davranışlar asla söz konusu olmayacaktır'' diye konuştu. 
     ''Diyarbakır Büyükşehir Belediye Başkanı Osman Baydemir, Strasbourg'daki temasları sırasında, buraya yansıyan bazı ifadelerinin yanlış olduğunu söyledi. Acaba Dışişleri kaynaklarında Türkiye'yi rahatsız edecek bir demeç, konuşma var mı '' sorusu üzerine de şunları kaydetti 
     ''Konuşmanın metinleri bizde. Bazen basına farklı yansıtılıyor. Ama bütün bunlara rağmen tabii ki hoşlanmadığımız taraflar da var. Ama tüm bunlara, Türkiye'de serbest yargı karar verir'' dedi. 
     Gül, ''soruşturma olup olmayacağını'' ilişkin olarak da ''Ben hakim değilim bilemem'' cevabını verdi. 
     Öte yandan, Abdullah Gül, bu sabah 5 büyük TIR'ın, Telafer'e ilaç, bazı acil gıda ve diğer ihtiyaçları götürmek üzere yola çıktığını hatırlattı. 
     Daha önceden hazırlıkları yapılan bu yardımları, güvenlik imkanları söz konusu olmadığı için ancak şimdi gönderdiklerini belirten Gül, bu yardımların arkasının geleceğini belirtti. 
     Gül, ''Türkiye bütün Irak halkının bir an önce huzura kavuşması, topraklarında mutlu olmaları, demokratik, barışçı, kendi kendileriyle ve komşularıyla barışık bir düzen kurmalarını desteklemektedir'' dedi. 
     
</TEXT>
</DOC>
