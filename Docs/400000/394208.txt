<DOC>
<DOCNO> 394208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur45.html </URL>
<DATE> 2005/11/11/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sezer, AİHM'in türban kararını değerlendirdi Hukuken kapandı 
</HEADLINE>
<TEXT>

     Cumhurbaşkanı Ahmet Necdet Sezer, türban konusunda Avrupa İnsan Hakları Mahkemesi'nin AİHM kararının ''bağlayıcı'' olduğunu belirterek, ''Konu hiç kuşkusuz hukuken kapandı'' dedi. 
     Cumhurbaşkanı Sezer, Çankaya Köşkü'ndeki, Cumhurbaşkanlığı Kültür ve Sanat Büyük Ödülü töreninin ardından verilen resepsiyonda, gazetecilerle sohbet etti. 
     AİHM'in türban konusundaki kararını değerlendiren Sezer, AİHM'in kararının kesin olduğunu belirterek, şunları söyledi 
     ''Zaten Anayasa Mahkemesi kararıyla bitmişti. Anayasa Mahkemesi kararı, Anayasa'nın değiştirilemez maddelerinden olan 2. maddeye dayandırılmıştı. Şayet Avrupa İnsan Hakları Mahkemesi'nden tersine karar çıksaydı, o zaman düşünmek lazımdı. Anayasa Mahkemesi'nin verdiği karar ortada iken başka bir mahkemenin kararı ile ortaya çıkan durum tartışmalı hale gelirdi. Ancak Anayasa Mahkemesi kararı doğrultusunda karar verilmiştir, bağlayıcıdır. Konu hiç kuşkusuz hukuken kapanmıştır.'' Cumhurbaşkanı Sezer, başörtüsü ve kamusal alan tartışmaları ile ilgili bir soru üzerine de yargıya intikal eden konunun üniversitelerle ilgili olduğunu, ancak başka konularda da gitse kararın aynı doğrultuda olacağını söyledi. 
     Cumhurbaşkanı Sezer, gazetecilerin, Şemdinli'deki olaylarla ilgili değerlendirmesini sormaları üzerine ''Basından öğreniyorum. Bu konuda ayrıntılı bilgi almadığım için bir değerlendirme yapamayacağım. Ayrıntılı bilgi aldığım zaman bir değerlendirme yaparım'' dedi. 
     Genelkurmay Başkanı Orgeneral Hilmi Özkök de Şemdinli olaylarının yargıya intikal ettiğini belirterek, ''yargıya intikal etmiş bir konuda değerlendirme yapmak istemediğini'' söyledi. 
     Orgeneral Özkök, Kara Kuvvetleri Komutanlığı'nın brövesinden ''Atatürk'ün kaldırılması'' tartışmalarıyla ilgili bir soru üzerine, elini kalbine götürerek ''Atatürk bizim buramızdadır. Bizim Atatürkümüz kalbimizin üstündedir, aklımızdadır'' dedi. 
     Kara Kuvvetleri Komutanı Orgeneral Yaşar Büyükanıt da ''Farkındaysanız daha önceki brovede de Türk Bayrağı yoktu. Atatürk de çok küçüktü ve uzaktan görünemiyordu. Bu brovede Türk Bayrağı vardır'' değerlendirmesinde bulundu. 
     Orgeneral Büyükanıt, bröve ile ilgili eleştirilerden ''üzüntü duyduğunu'' ifade ederken, konunun tartışılmasından duyulan memnuniyeti dile getirdi. 
     Jandarma Genel Komutanı Orgeneral Fevzi Türkeri ise ''Şemdinli olayları ile Susurluk arasında bağlantı kurulamayacağını'' belirterek, ''Susurluk gibi değil, lokal bir olay'' dedi. 
     Tahriklere kapılınmaması çağrısında bulunan Orgeneral Türkeri, konunun yargıya intikal ettiğini, bundan sonra gelişmeleri yargıya bırakmak gerektiğini söyledi. 
     
</TEXT>
</DOC>
