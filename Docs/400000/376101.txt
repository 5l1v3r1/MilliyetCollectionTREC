<DOC>
<DOCNO> 376101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy17.html </URL>
<DATE> 2005/09/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İsrail'in Ankara Büyükelçisi Vatandaşlarımız Antalya'yı ziyaret edebilir 
</HEADLINE>
<TEXT>

     İsrail'in Ankara Büyükelçisi Pinhas Avivi, Antalya'nın çok güvenli bir kent olduğunu belirterek, İsrail vatandaşlarının rahatlıkla Antalya'yı ziyaret edebileceğini söyledi. 
     Avivi, Elçilik Müsteşarı Emmaunel Nahshon ve Basın Sözcüsü Sharan Bar-lı Saar, AK Parti Antalya Milletvekili Mevlüt Çavuşoğlu ile birlikte Antalya Ticaret ve Sanayi Odası Başkanı Kemal Özgen'i makamında ziyaret etti. 
     
     ANTALYA ÇOK GÜVENLİ KENT 

     Antalya'nın çok güvenli bir kent olduğunu, hem kendi vatandaşlarına hem de dünyaya duyurmak için Antalya'yı ziyaret ettiğini belirten Avivi, şöyle konuştu 
     ''Antalya'da olmaktan çok mutluyum. Antalya'nın ve bu bölgenin çok güvenli olduğunu ilan etmek için özellikle buradayım. Bu nedenle müsteşarım ve basın sözcümle birlikte geldim. İsrailli turistler rahatlıkla Antalya'ya gelebilirler. Üstüne basa basa söylüyorum Antalya güvenli kent olduğu için buradayım. Turizm, insanlarla, ülkelerle bir araya gelmenin en önemli köprülerinden biridir. Bir yıl önce parlamentoda sayın Mevlüt Çavuşoğlu ile İsrail-Türkiye ilişkilerin ileriye taşınması için görüşmeler yaptık. Son bir yıldır Sayın Başbakan, Dışişleri Bakanı ve 5 bakan ile birlikte iki taraf yöneticileriyle karşılıklı ziyaretlerde bulunduk. Bunlar, ilişkilerin gelişmesine örnektir. Ortak girişimler, dostluğun pekişmesi için önemli rol oynuyor. Bunda siyasiler rol oynuyor, ama esas olan halklar ve ortak girişimlerdir.'' 
     
     TİCARET HACMİ... 

     Siyasi olarak gelişen bu ilişkilerin ekonomik açıdan da büyüdüğüne dikkat çeken Avivi, İsrail ile Türkiye arasında, ticaret hacminin 1,4 milyar dolardan 2,5 milyar dolara çıktığını, geçen yılın ilk yarısında ise ortak yatırımların 4 milyar doları aştığını kaydetti. 
     İki hafta önce Enerji Bakanlığı ile yapılan ziyaret ve görüşmelerde ortaya çıkan ekonomik rakamların çok büyük olduğunu, bu rakamları söylemeye korktuğunu anlatan Avivi, ''Bunun daha fazlası da yapılabilir. İki ülke arasındaki ticaret hacminin en kısa zamanda 2,5 milyar dolardan 5 milyar dolara çıkmasını bekliyoruz'' dedi. 
     TOBB tarafından yürütülen ve Antalya'nın ev sahipliğinde sürdürülen Ankara Forumu'nun, Türkiye, İsrail ve Filistinli işadamlarının oluşturduğu bir kuruluş olduğunu ifade eden Avivi, şöyle devam etti 
     ''Ankara Forumu, Ortadoğu'da barışı yaşatmakta da faydalı olacaktır. Gazeteciler soruyor, Ankara Forumu politik mi, değil mi diye. Benim fikrime göre, politik olarak başladı, ekonomik olarak devam ediyor. İlişkilerin geliştirilmesi için İsrail'e gidecek işadamlarına 3 yıllık çoklu giriş çıkış vizesi vermeye başladık.'' Ankara Forumu'nun İsrail-Türkiye ilişkilerinin geliştirilmesi açısından çok önemli rol oynayacağını ve barışa da katkı sağlayacağını anlatan Avivi, Başbakan Recep Tayip Erdoğan'ın tarihte ilk kez, Pakistan ile İsrail'i bir araya getirdiğini söyledi. 
     Avivi, ''Türkiye, Ortadoğu'da barışın sağlanmasında ve sürdürülmesinde çok önemli bir role sahip. İsrail-Türkiye arasındaki özel ilişkileri biliyorsunuz. Türkiye, İslam Konferansı Örgütü üyesi ülkeler ile İsrail arasında köprü durumundadır'' değerlendirmesinde bulundu. 
     
     İSTİHBARAT VE GÜVENLİK GÜÇLERİNE TEŞEKKÜR 

     Denizde, İsrail gemilerine karşı yapılacak saldırıyı Türk istihbarat ve güvenlik güçlerinin, olay yaşanmadan önce yakalaması ve ortaya çıkarmasının memnuniyet verici olduğunu ifade eden Büyükelçi Avivi, ''Türk istihbarat ve güvenlik güçlerine teşekkür ediyorum. Antalya'nın ne kadar güvenli bir kent olduğunun göstergesi de Türk istihbarat ve güvenlik güçlerinin bu başarısıdır'' diye konuştu. 
     İsrail gemilerinin Antalya ve Alanya limanlarına yeniden yönlendirildiğini belirten Avivi, İsrailli gemilerin bu limanlara gitmemesi konusunda girişimde bulunmadıklarını bildirdi. 
     
     MANAVGAT BARIŞ SUYU 

     İsrail'in, Manavgat Barış Suyu projesiyle ilgili girişimlerinin sürdüğünü de anlatan Avivi, petrol fiyatlarının yükselmesi nedeniyle Manavgat suyu nakliye fiyatlarının da olumsuz etkilendiğini, bu nedenle projenin bekletildiğini ve yakın gelecekte sonuca vardırılacağını kaydetti. 
     
     MİLLETVEKİLİ ÇAVUŞOĞLU 

     AK Parti Antalya Milletvekili Mevlüt Çavuşoğlu da İsrail Büyükelçisi Avivi'nin Antalya'ya yaptığı ziyaretten dolayı memnun olduğunu söyledi. 
     Son bir yılda Türk-İsrail ilişkilerinin çok geliştiğini ve büyük önem kazandığını anlatan Çavuşoğlu, ''İsrail ve Filistin arasında ve Ortadoğu'da barışın geliştirilmesi için Türkiye üzerine düşeni yapmaktadır. İslam ülkeleri ile İsrail arasında Türkiye köprü vazifesi görmektedir. Elbette AB'ye girmek istiyoruz. Ancak sınır ve bölge komşularımızla, Rusya ile de ilişkilerimizi geliştirmek istiyoruz'' dedi. 
     Antalya Ticaret ve Sanayi Odası Başkanı Kemal Özgen de Türkiye ve İsrail'in Ortadoğu'da mutlaka işbirliği yapmaları gerektiğini vurguladı. Ortadoğu'daki hassas terazide Türkiye'nin 60 yıldan bu yana önemli bir denge unsuru olduğunu ifade eden Özgen, İsrail ile ilişkilerin de geleneksel dostluk çizgisinde gelişmesini istediklerini belirtti. 
     TOBB tarafından İsrail ve Filistin ticaret odaları ile birlikte kurulan Ankara Forumu'nun turizm komisyonu toplantısına geçen hafta ev sahipliği yaptıklarını hatırlatan Özgen, ''İsrail ile turizm alanında işbirliği yapmak Antalya olarak temel hedeflerimizden biridir. İsrail, Antalya için alışılmış bir turizm pazarıdır'' diye konuştu. 
     Özgen daha sonra ziyaret anısına Büyükelçi Avivi'ye plaket ile Antalya'yı tanıtıcı broşür verdi. 
     
</TEXT>
</DOC>
