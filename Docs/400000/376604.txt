<DOC>
<DOCNO> 376604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/axspo02.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Parreira hazır .. 
</HEADLINE>
<TEXT>


Brezilya'nın hocası, eski kulübü Fenerbahçe'ye sıcak mesajlar gönderdi, "Hayatımın en güzel günlerini İstanbul'da geçirdim. Bu ekibi çalıştırmaya her zaman hazırım" diye konuştu 

MEHMET ÇİFTÇİ 


1995-96 sezonunda Fenerbahçe'yi lig şampiyonu yapan Carlos Alberto Parreira, Christoph Daum'un geleceğini sorgulayan Sarı - Lacivertli kulübe yeşil ışık yaktı. Brezilya Milli Takımı'nın hocası, önümüzdeki yıl görevinden ayrılarak Avrupa'da bir takım çalıştırmak istediğini açıkladı. 
Hayatının en güzel günlerini İstanbul'da geçirdiğini belirten tecrübeli teknik direktör, "Gelecek sene Brezilya'dan ayrılarak Avrupa'da görev yapmak istiyorum. 2006 Dünya Kupası'nın ardından sözleşmemi yenilemeyeceğim. Benim için para artık önemli değil. Büyük projelere imza atmış, Avrupa'da önemli yerlere gelmeyi planlayan bir takımda çalışacağım" ifadesini kullandı. Gönlünde her zaman Fenerbahçe'ye bir gün geri dönmenin bulunduğunu kaydeden Parreira, Sarı - Lacivertli takımın kendisi için öncelikli olduğunu ifade etti 

Daum Siz İşinize bakın 

YUSUF KOBAL 

Teknik Direktör Daum dünkü idman öncesi futbolcularıyla 1.5 saat süren uzun bir toplantı yaptı. Antrenmanın başlama saati bu nedenle 15.30'dan 17.00'ye alınırken, Alman hocanın, yönetimde yaşanan gerginlik ve kendisinin Fas'a gitmesiyle patlak veren tartışmalarla ilgili bir değerlendirme yaptığı öğrenildi. Oyuncularından kendileri dışında gelişen bu olaylarla ilgilenmemeleri isteyen Daum'un, "Siz sadece maçları düşünün" dediği belirtildi. Toplantının ardından sahaya çıkan Sarı - Lacivertli takım, Ankaraspor maçı hazırlıklarını 1.5 saat süren idmanla sürdürdü. 


</TEXT>
</DOC>
