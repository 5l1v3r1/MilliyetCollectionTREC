<DOC>
<DOCNO> 358927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun44.html </URL>
<DATE> 2005/07/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Londra'ya saldırı beklentileri geçen yıl bu röportaja yansımıştı... 
</HEADLINE>
<TEXT>

     REUTERS 

Londra'da yaşayan önde gelen radikal İslami dini lider Şeyh Ömer Bekri Muhammed, geçen yıl nisan ayında bir Portekiz dergisiyle yaptığı söyleşide El Kaide ile bağlantılı olan ve Londra'da üslenen "yeni ve çok iyi organize" bir grubun saldırılarda bulunmak üzere hazırlık yaptığını açıklamıştı. 
     Reuters tarafından da yayımlanan ve Jihad Watch adlı web sitesinde 18 Nisan 2004'te yer alan bu söyleşide Muhammed, Madrid'te söyleşiden bir hafta önce 200'e yakın kişinin ölümüne neden olan El Kaide saldırılarından sonra El Kaide Avrupa adlı bir grubun Londra'ya saldırılar düzenlemeyi planladığını açıklamıştı. 
     Muhammed'in sözünü ettiği grup, bugünkü Londra saldırılarından sonra İtalyan haber ajansı ANSA'ya açıklama yaparak saldırıları El Kaide adına üstlenen El Kaide'nin Avrupa'daki cihadının gizli grubu adlı bir grubu çağrıştırıyor. 
     "Londra'ya saldırı kaçınılmaz. Birçok grup birçok saldırı planlıyor" diyen Muhammed, El Kaide Avrupa için ise, "Bu grup genç müslümanlar için gayet cazip bir yer. Onlar kendilerini El Kaide Avrupa diye adlandırıyorlar. Onların büyük bir operasyon başlatmaya hazır olduklarını biliyorum" demişti. 
     Ancak Muhammed'in açıklamalarını Londra polisi fazla dikkate almamış olsa da İngiltere'nin en kıdemli polis yetkilisi olan Sir John Stevens başkente yapılacak bir saldırının "kaçınılmaz" olduğunu söylemişti. 
     Muhammed daha fazla ayrıntı vermemiş ancak yapılacak saldırının "sivil olan veya olmayan ya da masum olan veya olmayan ayrımı yerine sadece müslüman ya da inanmayan" şeklinde bir ayrım yapacağını söylemişti. 
     Muhammed ayrıca yine geçen yıl Lizbon'da yayımlanan Publica dergisine verdiği bir söyleşide de, El Kaide'nin El Kaide Londra gibi çeşitli "serbest" militan grupları olduğunu, bunların çeşitli saldırılarda bulunmasının beklendiğini söylemişti. 
     Birçok uluslararası terör analisti de Londra'daki saldırıların El Kaide'nin tarzına uyduğunu söylediler. 
     
</TEXT>
</DOC>
