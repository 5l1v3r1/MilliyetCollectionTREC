<DOC>
<DOCNO> 372502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy14.html </URL>
<DATE> 2005/08/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP MGK, hükümete postmodern uyarı yaptı 
</HEADLINE>
<TEXT>

     CHP TBMM Grup Başkanvekili Ali Topuz, dün yapılan Milli Güvenlik Kurulu toplantısının ardından yayınlanan bildiri ile MGK'nın, hükümeti, Anayasal çizgiye çağırdığını ifade ederek, ''Bu postmodern bir uyarıdır'' dedi. 
     Topuz, MGK bildirisi ile ilgili olarak yaptığı açıklamada, bildirinin zamanlama açısından oldukça önemli olduğunu belirterek, herkes tarafından bilinen ve tekrar gibi görünen değerlendirmelerin, yaşanmakta olan gelişmeler açısından büyük önem taşıdığını söyledi. 
     Topuz, şunları kaydetti 
     ''Bilindiği gibi sayın Başbakan Ankara'da 12 yazarla bir görüşme yapmıştır. Daha önce de talep edilen ancak bir türlü kabul edilmeyen bu görüşme, beklenen bir görüşme değildi. Ama sayın Başbakan daha önce 4 kez iptal etmek zorunda kaldığı Diyarbakır gezisi öncesinde bu teklife can simidi gibi sarıldı. 
     Başbakan 3 Ekim'den önce buraya bir ziyaretin gerekli olduğuna inanıyordu. Gerçi Avrupalılar'ın Diyarbakır ziyaretlerine çok kızıyordu, ama kendisinin de Diyarbakır'a giderek Avrupalılar'a şirin görünme ihtiyacı vardı.'' Başbakan Erdoğan'ın Diyarbakır'daki konuşmalarının daha önce yaptığı açıklamalara ters düştüğünü ve gerek Ankara'da yazarlarla yaptığı gerekse Diyarbakır'da yaptığı değerlendirmelerin, Güneydoğu sorununa dönük devlet politikasının değişeceği biçiminde olduğunu ileri süren Topuz, ''Bu konuşmalar PKK terörünün çözümünde PKK yöneticilerinin de ifade etiği gibi müzakere yoluyla çözüme ışık yakan bir izlenim veriyordu. Bu Türkiye'de büyük dalgalanmalara ve tepkilere neden oldu'' diye konuştu. 
     Topuz, sözlerini şöyle tamamladı 
     ''Bu durum karşısında toplanan MGK, yayınladığı bildirisinin birinci paragrafında, Anayasa'da belirtilmiş olan Cumhuriyetin niteliklerine atıfta bulunuyor, ikinci paragrafında Türkiye Cumhuriyeti hükümetlerinin öncelikli görevlerini hatırlatıyor ve sonunda da önerilerini sıralıyor. 
     Bu bildiri ile hükümete, Anayasadan ayrılamazsın, hükümet Anayasa'da belirtilen çerçevede, ancak görevlerini yerine getirebilir diyor. Bu bildiri ile hükümete hem anayasayı hem görevlerini hatırlatıyor. Ne demektir bu, hükümet Anayasayı unuttu görevlerini de farklı biçimde yapıyor demektir. Ve böylece MGK, hükümete Anayasa çizgisine gelmesini söylüyor. Bu postmodern bir uyarıdır. 
     Bu durumda hükümet ne yapmalıdır Ya bu bildiride ortaya konulan düşüncelere inandığını ve yanlış yaptığını kabul etmesi lazımdır, ki bunu sessiz kalarak da yapabilir. Ya da Diyarbakır gezisi sırasındaki görüşlerini hala taşıyorsa, halk oyuna başvurmalıdır. Yani İstifa edip erken seçim kararı almalıdır. Bu konuda kendine güveniyorsa halkın kararını almak üzere seçime gitmelidir.'' 
     
</TEXT>
</DOC>
