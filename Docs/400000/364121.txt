<DOC>
<DOCNO> 364121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo09.html </URL>
<DATE> 2005/07/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Galatasaray'da adalesinde çekme olan Ümit çalışmaya katılmadı 
</HEADLINE>
<TEXT>

     Galatasaray, yeni sezon hazırlıklarını bu sabah yaptığı antrenmanla sürdürdü. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen ve 1 saat 20 dakika süren antrenmanda, futbolcular düz koşunun ardından fizik kondisyon çalıştı. Belçikalı teknik adam, daha sonra futbolcuları iki gruba ayırarak dar alanda pas ve taktik antrenmanı yaptırdı. Sarı-kırmızılılar, antrenmanın son bölümünde kanatlardan ortalarda gol çalıştı. 
     Antrenmanda, sakatlıkları bulunan Hasan Şaş ve Ergün takımdan ayrı koşu yaptı. Ülkesinden bu gece dönmesi beklenen Kolombiyalı kaleci Mondragon, Üniversite Milli Takımı kampında bulunan Hasan Kabze ve solunum yolu enfeksiyonu geçiren İbrahim Yavuz'un yanı sıra sağ ayak adalesinde çekme olan Ümit Karan çalışmada yer almadı. Ümit'in durumunun önemli olmadığı, dinlenmesi amacıyla izin verildiği bildirildi. 
     Galatasaray, yarın yapacağı çift antrenmanla yeni sezon hazırlıklarını sürdürecek. 
     
</TEXT>
</DOC>
