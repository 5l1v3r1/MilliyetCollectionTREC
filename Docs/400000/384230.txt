<DOC>
<DOCNO> 384230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy15.html </URL>
<DATE> 2005/10/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İzmir Büyükşehir Belediyesi İmar ve Bayındırlık Komisyonu’nda 3 istifa 
</HEADLINE>
<TEXT>

     İzmir Büyükşehir Belediyesi İmar ve Bayındırlık Komisyonu’nun AK Partili 3 üyesi, istifa etti. 
     İzmir Büyükşehir Belediye Meclisi AK Parti Grup Sözcüsü ve İmar ve Bayındırlık Komisyonu üyesi Yusuf Kenan Çakar, komisyon üyeleri Selim Gökdemir ve Murat Akdemir’le basın toplantısı düzenleyerek istifalarını açıkladı. 
     İmar ve Bayındırlık Komisyonu’nun bir taraftan şehrin imar planlarıyla ilgili kararların oluşturulmasına katkıda bulunduğunu, diğer taraftan da bu plan kararlarıyla imar izinleri ve yatırım planlarını yönlendirdiğini belirten Çakar, komisyonun şehrin önünü açacak ekonomik, sosyal, kültürel gelişmesine, işsizliğin önlenmesi ve istihdam yaratılmasına imkan sağlayacak çalışmalar yaptığını bildirdi. 
     5 CHP, 3 AK Parti ve 1 Anavatan Partili meclis üyesinden oluşan 
     komisyonun tarafsız kalmasının şart olduğunu ancak İmar ve Bayındırlık Komisyonu’nun çeşitli etkilerle tarafsızlığını kaybettiğini önü süren Çakar, şöyle konuştu "Baştan beri bu hususlarla ilgili görüşlerimizi dile getirmemize rağmen sayısal çoğunluk anlayışıyla komisyonlarda ve İzmir Büyükşehir Belediyesi Meclisi’nde kanun, yönetmelik ve genelgelere aykırı kararlar daha sık alınmaya başlanmıştır. Komisyonların çalışma prensiplerinin belirlendiği bir yönetmelik ve iç tüzük hazırlanması, aynı içerikli dosyalarla adaleti sağlayacak ilke kararlarının alınması konusundaki isteklerimiz devamlı ertelenerek göz ardı edilmiştir." 
     
     "İZMİR’İN ÖNÜNÜ TIKAYAN ANLAYIŞ" 
     Komisyonda CHP’li belediyelerden gelen dosyaların karara bağlanmasında kolaylık sağlandığını ileri süren Çakar, şöyle devam etti 
     "Maalesef bu taraflı tutum İzmir Büyükşehir Belediye Başkanı tarafından da desteklenmektedir. Bu işleyiş ve anlayış, İzmir’in önünü tıkayan anlayıştır. ’Biz çoğunluğuz, istediğimizi geçirir, istemediğimizi engelleriz’ anlayışıdır. Bu anlayışın ilkesi, prensibi, yönetmeliği, genelgesi ve kanunu yoktur, tek dayanağı çoğunluktur. 
     Sayın Aziz Kocaoğlu’nun tarafsızlığını yitirdiğini, eşitlik ilkesine aykırı hareket ettiğini ve bu tutumun adalet duygumuzu sarstığını üzülerek belirtmekteyiz. Üzüntümüz İzmir ve İzmirlinin geleceği adınadır. Yanlışlıkların düzeltilmesi, adalet ve eşitlik ilkelerinin hayata geçirilmesi, üstünlüklerin hukukunun değil hukukun üstünlüğünün sağlanmasına katkıda bulunmak için İmar ve Bayındırlık Komisyonu üyeliğinden istifa ediyoruz." Daha sonra gazetecilerin sorularını yanıtlayan Çakar, komisyonun adalet ve eşitlik ilkesine aykırı karar verdiği konuların "İzmir Ekonomi Üniversitesi’ne ek inşaat izni, Çiğli Belediyesi’nin akaryakıt istasyonu yapması ve Balçova Kipa" olduğunu söyledi. 
     Komisyonun aldığı kararları yargıya intikal ettirip ettirmeyeceklerine yönelik bir soru üzerine Çakar, "Yargı çok yavaş kalıyor, bu nedenle bu konuları adli mercilere intikal ettirsek de sonuç alana kadar atı alan Üsküdar’ı geçmiş oluyor" dedi. 
     Çakar, komisyona başka AK Partili meclis üyelerinin atanıp atanmayacağına yönelik bir soru üzerine, bunun AK Parti’nin karar organlarında görüşüleceğini kaydetti. 
     Çakar, komisyonun toplantılarını izleyeceklerini, görüş belirtebileceklerini ancak oy kullanma hakları olmayacağını sözlerine ekledi. 
     
</TEXT>
</DOC>
