<DOC>
<DOCNO> 362253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/guncel/axgun02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
65 bin 76 aday sıfır puan aldı 
</HEADLINE>
<TEXT>


2005 - Ortaöğretim Kurumları Öğrenci Seçme Sınavı'nda OKS en başarılı çocuklar özel okullardan çıktı. En başarısız 10 il bu yıl da Doğu ve Güneydoğu bölgesinde yer aldı 

ANKARA Milliyet 

Milli Eğitim Bakanı Hüseyin Çelik'in açıkladığı 2005 - Ortaöğretim Kurumları Öğrenci Seçme Sınavı OKS sonuçlarına özel okulların başarısı damgasını vurdu. Birinciliği, 500 tam puan alan 5 özel okul öğrencisi paylaştı. 
768 bin 636 adayın katıldığı sınavda "3 yanlış bir doğruyu götürür" kuralı uygulandığı için, geriye 2'den az doğru cevabı kalan 65 bin 76 aday için puan hesaplaması yapılamadı. Bu öğrencilerin testlerden aldıkları ham puan ortalaması 0,5'ten küçük oldu. 2004-OKS'de de sınava giren 634 bin 787 adaydan 64 bin 598'inin puanı bu nedenle hesaplanamamıştı. 80 soru çözen öğrencinin, 60 yanlış yaptığında 20 doğrusunun sıfırlandığını anlatan Çelik, "ABD'de de liseyi bitirme çağına gelen, okuma yazması doğru dürüst olmayan binlerce öğrenci var. Sıfır meselesi geçen yıl çok abartıldı. 65 bin öğrenci sıfır almadı. Hiç soru çözmedikleri için değerlendirme dışı bırakılmadı" dedi. 
402 bin 475 erkek öğrencinin yüzde 89.41'i, 366 bin 161 kız öğrencinin yüzde 93.86'sı ham puan barajını geçti. Her aday için OKS-MF Matematik Fen ve OKS-TM Türkçe Matematik Ağırlıklı Standart Puan ASP olmak üzere iki puan türü hesaplandı. 

Özellerin başarısı yüksek 
Devlet okullarından OKS'ye giren 745 bin 816 öğrencinin puan ortalamaları TM'den 312.596, MF'den 309.655 olarak gerçekleşti. Özel okullardan sınava giren 22 bin 820 öğrencinin puan ortamaları TM'den 374.115, MF'den 369.926 oldu. Dereceye giren 11 adaydan 9'u özel 2'si devlet okulundan mezun. Çelik, "Bu yıl en başarılı çocuklar özel okullardan çıktı" diye konuştu. Sonuçlar www.meb.gov.tr internet adresinden veya Avea'nın kısa mesaj hizmetiyle öğrenilebilecek. Sonuçlar posta yoluyla bildirilmeyecek. Bu yıl ilk defa tercihler, ÖSS'de olduğu gibi adayların puanları belli olduktan sonra internetten alınacak. Başvurular 21 Temmuz-5 Ağustos'ta yapılacak. Yerleştirme sonuçları 16 Ağustos'ta açıklanacak. Boş kalan kontenjanlara merkezi sistemle ikinci yerleştirme yapılacak. 

Bir soru iptal edildi 
2005-OKS'de MEB'çe yapılan değerlendirme sonucu Fen Bilgisi testinden bir soru iptal edildi. Sınav günü OKS sorularını Milliyet için değerlendiren uzmanlar, MEB'in iptal ettiği A kitapçığındaki 7., B kitapçığında ise 16. sırada bulunan sorunun iki seçeneği bulunduğu gerekçesiyle iptal edilmesi gerektiğini açıklamıştı. 

İŞTE OKS BİRİNCİLERİ 
M. AKİF ERDEM - TAHSİN AKSU İstanbul - DOĞAN HABER AJANSI 
Birinciliğini TV'den öğrendi 

Bursa Özel Tunç Siper İlköğretim Okulu öğrencisi Anıl Balkan, tek soruyu yanlış yaparak 500 tam puan aldı. Birinciler arasında yer aldığını televizyondan öğrendiğini belirten Balkan, sevinçten ağladığını söyledi. Müzik öğretmenliği yapan babası Volkan ve emekli bankacı annesi Nergis Balkan'la gazetecilerin karşısına çıkan Balkan, Galatasaray Lisesi'ne girmek istediğini kaydetti. 


'Eğlenceyi hiç gözardı etmedim' 


İstanbul FMV Özel Işık İlköğretim Okulu öğrencisi Atakan Özel, sonucu Silivri'deki yazlığında öğrendi. Günde 3-4 saat çalışarak sınava hazırlandığını belirten Özel, "Eğlenceyi hiçbir zaman gözardı etmedim. Bol bol playstation oynadım" diye konuştu. Özel, Atatürk Fen Lisesi'ne girmek istediğini kaydetti. 


75 bin YTL'lik burs 


İstanbul Özel Fatih Merter İlköğretim Okulu öğrencisi Reyyan Ergüder, öğrenimine Fatih Koleji'nde devam edeceğini, üniversitede ise tıp eğitimi almak istediğini anlattı. ANAFEN Dersanesi, Ergüder'i 15 bin YTL ile ödüllendirdi. Fatih Koleji, 75 bin YTL burs ve laptop verdi. 


İdeali diplomat olmak 


Bursa, OKS'de 2 birinci çıkardı. Ece İrem Arslan da Özel Emine Örnek İlköğretim Okulu öğrencisiydi. Arslan, "Okulumuzda toplu başarı bekliyordum. Şans bana güldü. Galatasaray Lisesi'ne gitmek istiyorum. Olmazsa, Emine Örnek'te eğitimimi sürdüreceğim. İdealim uluslararası ilişkiler okuyup, diplomat olmak" dedi. 


'Düzenli çalıştım' 


Malatya'dan OKS birinciliğine ortak olan Özel Rahime Batu İlköğretim Okulu öğrencisi Büşra Eroğlu, "Çok düzenli çalıştım. Ailem, okulum ve dershanem bana her konuda çok yardımcı oldu. Başarı beni gerçekten çok sevindirdi" dedi. 

218 bin öğrenci yerleştirilecek 

BU YIL fen liselerine 5 bin 328, sosyal bilimler lisesine 384, anadolu liselerine 118 bin 900, Anadolu teknik ve Anadolu meslek liselerine 53 bin 719, Anadolu öğretmen liselerine 13 bin 230, Anadolu imam hatip liselerine İHL 14 bin 40, özel fen ve meslek liselerine 5 bin 2, sağlık meslek liselerine 7 bin 534 ve diğer bakanlıklara bağlı meslek liselerine 634 olmak üzere toplam 218 bin 771 öğrenci yerleştirilecek. Buna göre, Anadolu İHL'lere fen, anadolu öğretmen, sağlık meslek lisesinden daha fazla öğrenci alınacak. 

Fotoğraf çekimine izin vermedi 

ESKİŞEHİR DHA 
OKS ikincisi Eskişehirli Oral Ersoy Dokumacı, Türkiye ikinciliğini elde etti. Eskişehir SSK Hastanesi Kardiyoloji Servisi' nde görev yaptığı sırada kamuoyunda Neşter Operasyonu olarak bilinen davada sanık olarak yargılanan baba Dokumacı, DHA muhabirine Türkiye ikincisi olan oğlunun fotoğrafını çektirmedi. Dokumacı, ÖSS'de geçen yıl Eskişehir ikincisi olan kızı Sıla Dokumacı'nın haberinde, kendisinin neşter operasyonu sanığı olarak gösterilmesi nedeniyle tepki gösterdiği DHA muhabirini törenin yapıldığı salondan da çıkarttı. 

Sonuç değişmedi, Doğu illeri başarısız 

HER iki puan türünde yapılan sıralamada, birinci sırayı Edirne, ikinciliği Ankara, üçüncülüğü Eskişehir aldı. TM-ASP'ye göre, en başarılı iller Edirne, Ankara, Eskişehir, Yalova ve Isparta, en başarısız iller de Hakk ri, Şırnak, Ağrı, Mardin ve Ardahan oldu. MF-ASP'ye göre ilk 5 Edirne, Ankara, Eskişehir, Isparta ve Burdur'dan, son 5 de Şırnak, Hatay, Ağrı, Ardahan ve Mardin'den oluştu. Hakk ri'nin başarı durumunun kötü olması nedeniyle 15 - 20 milyon YTL kaynak ayrıldığını belirten Çelik, "Yine değişmedi, sonuncu 10 il yine Doğu ve Güneydoğu Anadolu'dan" diye konuştu. 

En az matematik soruları çözüldü 

Öğrencilerin 25'er soruluk Türkçe, matematik, fen ve sosyal bilgisi testinden çözdüğü soruların ortamaları geçen yıla oranla şöyle 
2004 2005 Türkçe 7.54 9.90 Matematik 1.15 2.35 Fen Bilgisi 4.70 4.79 Sosyal Bilgiler 7.68 8.20 

</TEXT>
</DOC>
