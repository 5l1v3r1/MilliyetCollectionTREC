<DOC>
<DOCNO> 381298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo06.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Size zafer yakışır 
</HEADLINE>
<TEXT>


17 Yaşaltı Milli Takımımız, Peru'daki Dünya Şampiyonası'nın çeyrek finalinde saat 03.00'te Çin'le kapışacak. Mükemmel futboluyla alkışlanan gençlerden bir mutluluk daha bekliyoruz 

MEHMET ÇİFTÇİ 


Avrupa Şampiyonu unvanıyla Güney Amerika ülkesi Peru'ya gidip, rakiplerini teker teker dize getirerek çeyrek finale adını yazdıran 17 Yaşaltı Milli Takımımız bu gece Çin ile mücadele edecek. Kritik karşılaşma Türkiye saati ile 03.00'te başlayacak. 
Ay-Yıldızlı ekibimiz, A Grubu'nu ikinci bitiren rakibini yenerse, yarı finale yükselecek. FIFA tarafından, Brezilya ve Hollanda ile birlikte Dünya Şampiyonası'nın en büyük favorisi olarak gösterilen Türkiye, tam kadro halinde sahaya çıkacak. Teknik Direktör Abdullah Avcı, cezalı duruma düşmemeleri için Meksika maçında riske etmediği futbolcularını da Çin'e karşı ilk 11'de sahaya sürecek. 

'Hafife almıyoruz' 
Teknik patron Abdullah Avcı, Çin'i hafife almadıklarını vurguladı. Başarılı hoca, "İyi bir rakibe karşı oynayacağız ancak oyuncularıma çok güveniyorum. Disiplini elden bırakmadan mücadele edeceğiz. Sahadan yarı final biletiyle ayrılacağımıza yürekten inanıyorum" dedi. 
Bu arada Milli Takımımız'ın, yarı finale yükselmesi halinde karşılaşacağı takımlar da belli oldu. Ay-Yıldızlılar, Çin'i elerse, Brezilya-Güney Kore galibiyle final için kapışacak. 

Amazonlar'da son antrenman 

Meksika karşılaşmasının ardından Çin'le oynayacağı çeyrek final maçı için özel bir uçakla Amazonlar bölgesindeki Iquitos kentine geçen Milli Takımımız hazırlıklarını tamamladı. Ay - Yıldızlı gençler, idmanın ardından dinlenmeye çekildi. 

İtalyanlar eve dönüyor 

Peru'ya iddialı giden İtalya hayal kırıklığı yaşadı. C Grubu'nda ABD, Güney Kore ve Fildişi Sahilleri ile kapışan Çizme ekibi, 4 puanda kalıp, averajla elendi. Son maçında G.Kore ile yenişemeyen İtalya elenmekten kurtulamadı. 


</TEXT>
</DOC>
