<DOC>
<DOCNO> 372986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/ygokce.html </URL>
<DATE> 2005/08/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Korku kültürünün sonu 
</HEADLINE>
<TEXT>



Beşiktaş için Avrupa Kupaları tam anlamıyla bir korku kültürünü ifade ediyor. Özellikle eleme maçlarında Geçmişteki Malmö, Auxerre, Valarenga beraberlikleriyle elenen Siyah-Beyazlı takımın tarihi, taraftarı da medyayı da o günleri futbol olarak yaşayan Teknik Direktör Rıza Çalımbay'ı da baskı altında tutuyor. 
Kaybetme, elenme tedirginliğine dayalı korku kültürü dün sahaya çıkan Beşiktaş on birini de biçimlendirmişti. Çalımbay, geride sarkık libero olarak Koray'ı görevlendirmiş, O'nun önünde de Ali Güneş, Gökhan Zan ve Adem Dursun'dan kurulu bir savunma örgütlemişti. 
Korkuya karşı alınan bu önlem çalıştı mı Hayır... İsviçre İkinci Lig'inde mücadele eden Liechtenstein temsilcisi, uzun toplarla etkili kontratalar yapıyor, orta alanından asla yardım alamayan savunma da sık sık sıkıntı yaşıyordu. Futbolun en basit hücum prensibi kanattan ortalayarak uzun adamın kafasını topla buluşturma formülü konuk ekip için işe yaradı. Gaspar'ın golüne kadar Beşiktaş kendi savunma bölgesinde yedi - sekiz pas yapan, orta alanda Pancu ile sinir bozucu biçimde top kaybeden, hücumda baskı altında oynayan Sergen'le yardımlaşamayan bir ürkek ev sahibiydi. İlk yarı boyunca en az üç kez ofsayta düşen Ailton ve Youla, uygun toplarla da buluşamıyordu. Ahmed Hassan ilk yarıda aldığı topların hemen hiçbirini verimli kullanamadı. 
Ancak yedikleri golün sarsıcı etkisiyle korkudan sıyrıldılar, ürkeklikten kurtuldular. Ailton'un üçüncü girişiminde beraberlik golünü buldular. Çalımbay'ın ikinci yarıda Sergen'in yerine Mustafa Doğan'la oyuna başlaması Beşiktaş'ın etkinliğini arttırdı. Koray oyun kurucu olarak arkadaşlarına katılırken, Ahmed Hassan da, Sergen'in misyonunu üstlenip Youla ve Ailton'la birlikte sayısız gol pozisyonu üretti. Attığı ikinci gol, sancılı ve sıkıntılı oyunu şenliğe dönüştürdü. Ailton-Ahmet Dursun değişikliğinde kendi isteğiyle çıkan Brezilyalı'nın hem taraftarları selamlaması hem de Çalımbay'la tokalaşarak yerine oturması da şenlik kapsamında sorunların çözümlendiği mesajını verdi. Yine de görünüş bizi aldatmamalı. 
Beşiktaş UEFA Kupası'nda vize alırken, Kleberson, Tümer ve Sergen ki hala hazır değil olmadan yaratıcı oyun oynayamıyor.Çalımbay'ın "Önce savunma" ilkesine rağmen savunmada sürekli hata yapıyor. Rıza Hoca'ın kadro derinliğini dikkate alarak dün ikinci yarıda yaptığı gibi oyunun akışını değiştirecek çözüm arayışlarını sürdürmesi gerekiyor.Bizden hatırlatması. 



</TEXT>
</DOC>
