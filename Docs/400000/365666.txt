<DOC>
<DOCNO> 365666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko03.html </URL>
<DATE> 2005/07/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kayısıda rekor yılı 
</HEADLINE>
<TEXT>

     Malatya denince akla ilk gelen ve yöresel diliyle ''Miş Miş'' olarak adlandırılan kayısı, geçen yıl 69 bin 798 ton ihraç edilerek kent ekonomisine 188 milyon dolar katkı sağladı. 
     Malatya Tarım İl Müdürlüğü verilerine göre, 6 milyon 350 bin civarında kayısı ağacı bulunan Malatya'da, bu yıl 125 bin ton kuru, 486 bin 641 ton yaş kayısı rekoltesi tahmin edildiği bildirildi. 
     Malatya Ticaret Borsası MTB Genel Sekreteri Bünyamin Beyret, AA muhabirine yaptığı açıklamada, kayısının ülke ve bölge ekonomisine büyük katkısından dolayı ''Sarı Altın'' olarak nitelendirildiğini söyledi. 
     Beyret, bu yıl Malatya Tarım İl Müdürlüğü, Kayısı Birlik, Ziraat Odası ve MTB'den oluşan bir ekiple ''Kayısı Rekolte Komitesi'nin oluşturulduğunu ve bu komitenin üreticilerle, muhtarlarla, tarım ilçe müdürlükleriyle görüşerek rekolte çalışmaları yaptığını belirtti. 
     Geçen yıl hava şartlarından dolayı kayısı üretiminde büyük bir düşüşün yaşandığını kaydeden Beyret, ''Rekolte çok iyi. Ama bundan daha önemlisi bu rekoltenin kutuya girip ihraç edilmesi'' dedi. 
     
     70 BİN TON KAYISI İHRAÇ EDİLDİ 
     Geçen yılki kayısı sezonu olan 1 Ağustos 2004-30 Haziran 2005 tarihleri arasında 69 bin 798 bin ton kuru kayısı ihraç edildiğini ve bunun sonucunda ise kente 188 milyon 12 bin dolarlık girdinin olduğunu dile getiren Beyret, ''Bu yıl 125 bin ton kuru, 486 bin 641 ton yaş kayısı rekoltesi tahmin ediyoruz'' diye konuştu. 
     Rekoltenin yüksek olduğu zamanlarda 90-100 bin ton civarında kuru kayısının ihraç edildiğini dile getiren Beyret, bu rakamı artırmanın çabasında olduklarını vurguladı. 
     
     YENİ PAZAR UZAKDOĞU 
     Başta Avrupa ülkeleri olmak üzere ABD, Rusya ve birçok dünya ülkesine kayısının ihraç edildiğini belirten Beyret, yeni pazar olarak başta Çin ve Japonya olmak üzere Uzakdoğu ülkelerini belirlediklerini ve buralarla kayısı ihracatı için görüşmelerde bulunduklarını kaydetti. 
     Beyret, şöyle konuştu 
     ''Bu yıl rekolte bayağı bir yüksek. Beklenenin üzerinde bir kayısı var. Bu durum tabii ki üreticiyi memnun etmiyor. Rekolte yüksek olunca fiyatlar da düşük oluyor. Şu anda kayısı 1.60 YTL ile 1.90 YTL arasında satılıyor. Geçen yıl rekolte daha düşük olduğu için 2 milyon 200 bin liradan satılıyordu. Malatya Ticaret Borsası olarak temennimiz bir kilonun 2 YTL'nin altına inmemesi.'' 
     
</TEXT>
</DOC>
