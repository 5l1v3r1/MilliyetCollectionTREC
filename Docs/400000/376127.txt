<DOC>
<DOCNO> 376127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo22.html </URL>
<DATE> 2005/09/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
F1 pilotu Alonso'ya Prens Asturias ödülü verildi... 
</HEADLINE>
<TEXT>

     Şenhan Bolelli 

İspanya'nın en prestijli uluslararası ödülü olan Asturias Prensi'nde bu yıl spor dalındaki ödüle Formula 1 pilotu Fernando Alonso layık görüldü. 
     Bu yıl yirmibeşincisi verilen Asturias Prensi ödüllerinde spor dalında, Formula 1 pilotu Fernando Alonso, ABD'li tenisçi Andrea Agassi, eski dünya ralli şampiyonu İspanyol Carlos Sainz, İspanyol tenisçi Rafael Nadal, sırıkla yüksek atlama dünya şampiyonu Rus Yelena İsinbeyava, motosiklette 3 kez dünya şampiyonu olan İspanyol Angel Nieto, İspanyol kanocu David Cal, ve 1500 metre Olimpiyat Şampiyonu İspanyol atlet Fermin Cacho finale kalan adaylar olmuştu. Asturias Prensi Ödülleri seçici kurulu bugün sonuçlanan oylamalar sonunda kazananın İspanyol Formula 1 pilotu Alonso olduğunu duyurdu. 
     Ülkenin kuzeyindeki Asturias Bölgesi'ndeki Oviedo kenti doğumlu olan Alonso için Asturias Prensi ödülü çok büyük bir anlam ifade ederken, İspanyol pilot, otomobil sporlarındaki ilk başarısını henüz 7 yaşındayken go kartta Asturias Şampiyonluğunu kazanarak elde etmişti. 
     Formula 1'de Renault markasıyla yarışan Alonso sezonun bitmesine 4 yarış kala 103 puanla en yakın rakibi Finli Kimi Raikkonen'in 27 puan önünde yer alıyor. 
     Bu hafta sonu Belçika'da yapılacak yarışta dünya şampiyonluğunu resmen ilan etme olasılığı bulunan Alonso, eğer bunu başarırsa 24 yaşıyla en genç Formula 1 şampiyonu olan pilot unvanını da kazanacak. İspanyol basını, son bir haftadır yayınladığı yazılarda şimdiden Alonso'yu şampiyon ilan etmiş gözüküyor. 
     Sanat, Edebiyat, Bilim-Teknik, Uluslararası İşbirliği, İletişim ve İnsanlık, Spor, Toplum Bilimi ve Uzlaşma olmak üzere 8 farklı dalda verilen Asturias Prensi ödülleri, her yıl ekim ayında Oviedo kentinde Kral Juan Carlos'un ve diğer kraliyet üyeleri ile dünyanın dört bir yanından gelen üst düzey katılımın olduğu bir törende sahiplerine veriliyor. 
     
</TEXT>
</DOC>
