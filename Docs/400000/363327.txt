<DOC>
<DOCNO> 363327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun09.html </URL>
<DATE> 2005/07/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de endişe hakim 
</HEADLINE>
<TEXT>

     
     Metin Güneş CNN TÜRK Londra 

     
İngilizler, başkent Londra'da son iki haftada art arda yaşanan bombalı saldırıların şokunu yaşıyor. Gerek Başbakan Tony Blair'in gerekse de Emniyet yetkililerinin 'panik yapmayın' çağrısı halkı sakinleştirmeye yetmiyor. 
     Londra dün yeni bir bombalı saldırı dehşeti yaşadı. İki hafta içerisinde yapılan ikinci dalga saldırıların ardından halk tedirgin. 
     İngiltere polisi, Londra'da dünkü saldırı girişiminin ardından insan avı başlattı. Kaçmayı başaran dört bombacı aranıyor. 
     Zanlıların kimliğinin belirlenmesinde patlamayan bombalar kilit rol oynayacak. Polis, sırt çantalarının içine konulan ve sadece düzenekleri patlayan bombaları inceleyerek parmak izi bulmaya çalışıyor. 
     Bombaların, 'eski' olduğu ya da 'iyi yapılmadığı' için patlamadığı sanılıyor. 
     
     Blair "Panik yapmayın" 

     Gerek Başbakan Tony Blair'in gerekse de polis müdürlerinin halka yaptığı 'panik yapmayın ve serinkanlı olun' çağrıları ise İngilizleri sakinleştirmeye yetmiyor. 
     İki hafta önce yaşanan saldırıların şokunu atlatamadan yeni bir saldırıya maruz kalan Londralılar, şimdi bu saldırı dalgasının devamının da gelebileceğini düşünüyor. 
     Daha önce Başbakan Blair'de kendisini öldürmeye karar vermiş birini hiçbir önlemin durduramayacağını söyleyerek, intihar saldırılarına karşı yapılabilecek fazla birşey olmadığını belirtmiş ve bir anlamda polisin çaresiz kaldığını itiraf etmişti. 
     
     Londra'da terör endişesi 

     Dünkü saldırılar da iki hafta önce gerçekleşen saldırılar gibi dört noktada gerçekleşti Oval, Warren Street ve Shepherd's Bush metro istasyonları ile Londra'nın doğusunda bir otobüs. 
     Ancak saldırganlar bu kez tüm bombaları patlatamadılar ve bu nedenle 7 temmuzdaki gibi kan dökülmedi. 
     Üç metro treni ve bir otobüste bombaların fünyeleri patlatıldı ama bombalar patlamadı. Olayda sadece bir kişi hafif yaralandı. 
     İngiltere Emniyet Genel Müdürü ikinci dalga saldırılarının amacının da iki hafta önceki gibi öldürmeye yönelik olduğunu söyledi. Genel Müdür Ian Blair soruşturma hakkında ayrıntılı bilgi vermedi ve medyadan sabırlı olmasını istedi. 
     İstihbarat birimlerine göre, eylemleri gerçekleştirenler 7 temmuz saldırılarını düzenleyenlerle aynı grup, ya da o saldırıdan etkilenenen ve herhangi bir örgüte bağlı olmayan gençler. 

     
</TEXT>
</DOC>
