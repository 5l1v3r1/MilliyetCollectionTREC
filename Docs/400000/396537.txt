<DOC>
<DOCNO> 396537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo09.html </URL>
<DATE> 2005/11/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Serhat Akın İki hakem de emeğimizi çaldı 
</HEADLINE>
<TEXT>

     Futbol hayatını Belçika'nın Anderlecht takımında sürdüren milli futbolcu Serhat Akın, İsviçre ile oynadıkları iki maçta da sahada tam anlamıyla hakem faciası yaşandığını ifade ederek, ''İki hakem de emeğimizi çaldı'' dedi. 
     Serhat, kendisine ait internet sitesinden yaptığı açıklamada, maçla ilgili Belçika basınına tek kelime bile etmemesine rağmen, kendi ağzından hakemlerin çok iyi yönetim gösterdiğinin yazıldığını vurgulayarak, şöyle dedi 
     ''Hatta Türkiye'deki gazeteci arkadaşlar da bana sorma zahmetinde bile bulunmadan, bu asılsız haberi kaynak göstererek ve biraz da abartarak haberler yapmışlar. Ne diyebilirim ki, saha içinde yaşanılanları, hakemlerin hakkımızı nasıl gasp ettiğini, verilenleri ve verilmeyenleri, gösterilen ve gösterilmeyen kartları tüm Türkiye gördü. Bütün bunlardan sonra benim hakem hakkında iyi şeyler söylememi beklemek sanırım biraz saflık olur. Her iki hakemde verdikleri kararlarla adeta bizim Dünya Kupası'na gitmemizi engellediler. Emeğimizi çaldılar. 
     Biz İsviçre'yi geçmeyerek hayallerimize ambargo koyduk. Aslında hayallerimize ambargo koyan başkaları da vardı. İsviçre takımı gerek saha içinde, gerekse de saha dışında, futbol dışında yapılması gereken ne varsa çok iyi yapmıştı.'' 
     
     ''İSVİÇRELİLER TAHRİK ETTİ'' 
     Serhat, bu maçlar ile ilgili söylenecek çok söz bulunduğunu da belirtirken, İsviçrelilerin iki maçta da kendilerini tahrik ettiğini vurguladı. 
     FIFA başkanın maçın üzerinden henüz 24 saat bile geçmeden ''Üzerinde İsviçre forması'' ile komik açıklamalarda bulunduğunu ifade eden Serhat Akın, ''Avrupa'nın önde gelen gazetelerinin bir yerden düğmeye basılmışçasına aynı anda aynı içerikli anketler başlatması... Bunları burada yorumlamaya kalksam sayfalar yetmez Ama Türk futbolseverleri neyin ne olduğunu çok iyi biliyor ve bu konuları çok iyi yorumluyor'' diye konuştu. 
     Hayranlarına, ''Bu satırlardan sizlere Dünya Kupası'na katılmış bir ülkenin milli futbolcusu olarak seslenmeyi çok isterdim'' diyen Serhat, ''Ama maalesef olmadı. Özellikle ikinci maçta çok iyi bir futbol ortaya koymamıza ve rakibimizi perişan ederek sahadan 4 gollü bir galibiyetle ayrılmamıza rağmen, ilk maçtaki mağlubiyetin dezavantajı nedeniyle, bir sonraki Dünya Kupası'na kadar hayallerimize ambargo koyduk'' ifadesini kullandı. 
     
</TEXT>
</DOC>
