<DOC>
<DOCNO> 371781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yasam/yas03.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahipsiz kalan yavrulara ötanazi önerisi 
</HEADLINE>
<TEXT>


Köpek barındırma merkezi işleten Sevda Kıraç, 20 gün sahiplenilmeyen yavruların aslında öldürülmesi gerektiğini söyledi 


Dünyada insanlar için ötanaziye izin verilmesinin bir hak olup olmadığı tartışması sürerken, sokağa bırakılan veya sokaklarda doğan sahipsiz yavruların da yaşam hakkı bir hayvansever tarafından tartışmaya açıldı. Türkiye Hayvanları Koruma Derneği Antalya Şube Başkanı Sevda Kıraç, sokakta doğan veya sokağa atılan, 20 gün içinde de sahiplenilmeyen yavru köpeklerin ötanaziyle uyutulması önerisini ortaya atarak "Zaten yaşama şansları çok az" dedi. 

'Kısırlaştırıp bırakıyoruz' 
Antalya Büyükşehir Belediyesi'nin Başıboş Köpek Barındırma Merkezi'ni işleten Kıraç, şunları söyledi "Köpek sahipleri, hayvanlarını başıboş köpeklerle çiftleştirip yavruları sokağa bırakıyor. Buraya ayda 145 köpek giriyor ama aynı oranda çıkmıyor. O nedenle yavruları 8 ay sonra kısırlaştırıp bırakıyoruz. Burada trafik görmeden büyüyen hayvanı sokağa bıraktığımızda araba çarpıyor. En mantıklısı Avrupa'da, ABD'de olduğu gibi, 20 gün sahiplenilmeyen yavruların ötanaziyle uyutulması. Ama biz yüreğimizle düşünüyoruz." 


</TEXT>
</DOC>
