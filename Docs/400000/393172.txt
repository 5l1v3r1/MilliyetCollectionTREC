<DOC>
<DOCNO> 393172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur23.html </URL>
<DATE> 2005/11/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hızlı tren sözleşmesi imzalanıyor... 
</HEADLINE>
<TEXT>

     Türkiye’nin İspanya’dan alacağı 10 adet hızlı tren setlerinin sözleşmesi yarın imzalanacak. 
     AA muhabirinin aldığı bilgiye göre, Türkiye’ye gelecek olan İspanya Kalkınma Bakanı Magdelana Alvarez Arza ve Ulaştırma Bakanı Binali Yıldırımı’nın da katılacağı törenle hızlı tren alımında imzalar atılacak. TCDD Genel Müdürlüğü’nün sürat demiryollarında kullanacağı 10 adet hızlı tren seti alımı için açtığı ihaleyi, İspanyol CAF firması kazanmıştı. 
     Başlangıçta Ankara-İstanbul daha sonra ise Ankara-Konya hatlarında kullanılması planlanan hızlı tren setleri için TCDD Genel Müdürlüğü 10 adet hızlı tren seti alımı ihalesine dış kredi onayı alınarak 6 Temmuz’da çıkmıştı. İhale 8 firmadan, Bombardier Transportation Sweden AB İsveç , CAF İspanya ve Hitachi-Mitsubishi İş Ortaklığı Japonya 
     olmak üzere 3 firma teklif vermiş ve indirgeme işlemleri sonrasında ekonomik açıdan en avantajlı teklifin, 241 milyon 6 bin 370 YTL ile CAF tarafından yapıldığı açıklanmıştı. Firma, İspanya Hükümeti Gelişim Yardım Fonu’ndan 7 yıl ödemesiz 22 yıl vadede yüzde 0.13 sabit faizle kredi sağlayacak. 
     
     HIZLI TRENLERİN ÖZELLİKLERİ 
     Hızlı tren setleri CAF firması tarafından enerji tasarrufu sağlayan alüminyum gövde malzemesinden yapılacak. 6 vagondan oluşacak setin 419 yolcu kapasitesi bulunacak. Trenler saatte 250 kilometre hıza uygun olacak. 
     Hızlı tren setlerinin klima, koltuklara monteli video, TV ve müzik yayın sistemi, vakumlu tuvalet, engelliler için indirme bindirme asansörü, koltuk ve tuvaletler, kapalı devre görüntü kayıt sistemi, bar, her konumdan tren setlerinin merkezden yönetim ve denetim sistemi olmak üzere son teknoloji ürünleriyle donatılacak. 
     
</TEXT>
</DOC>
