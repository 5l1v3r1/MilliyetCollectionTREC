<DOC>
<DOCNO> 374512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur26.html </URL>
<DATE> 2005/08/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Marmaris Kaymakam'ı hakkında soruşturma... 
</HEADLINE>
<TEXT>

     Marmaris Kaymakamı Cemalettin Özdemir hakkında, İçişleri Bakanlığı’na gönderilen ve çeşitli iddiaların bulunduğu dilekçe üzerine soruşturma başlatıldığı bildirildi. 
     Turizmci İlhan Uluk ve ismi açıklanmayan bir yerel siyasetçinin imzasıyla İçişleri Bakanlığı’na gönderilen ve Özdemir’e yönelik çeşitli suçlamaların bulunduğu dilekçeyle ilgili başlatılan soruşturma çerçevesinde, Bakanlığın görevlendirdiği Mülkiye Başmüfettişi Mustafa Uysal ilçeye gelerek, iddia sahipleri, tanıklar ve Kaymakam Özdemir ile görüşmelerde bulundu. 
     Kaymakam Özdemir, AA muhabirine yaptığı açıklamada, soruşturma devam ettiği için konuşmayacağını belirterek, "Şu anda soruşturma sürüyor. Müfettişin kanaati nasıl tecelli edecek bilemiyorum. Belki bir yer değiştirme söz konusu olabilir" diye konuştu. 
     Dilekçede, Özdemir ile ilgili olarak öne sürülen iddialar arasında, bazı işletmelerin korunduğu, bazı belediye başkanları ile bazı daire amirlerinin yasadışı uygulamalarına göz yumulduğu, Marmaris’in huzuru için asayiş toplantılarının yapılmadığı" gibi iddialar yer alıyor. 
     
</TEXT>
</DOC>
