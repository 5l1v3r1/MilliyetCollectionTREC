<DOC>
<DOCNO> 371718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonyas02.html </URL>
<DATE> 2005/08/21/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Şempanzeler, çözüm bulmak yerine çözümü taklit ediyor 
</HEADLINE>
<TEXT>

     Şempanzeler üzerinde yapılan bir araştırma, alet kullanımında şempanzelerin, kendi çözümlerini bulmak için kafa yormak yerine daha yetenekli hemcinslerinin çözümünü taklit etmeyi tercih ettiğini ortaya koydu. 
     İskoçya'nın St Andrews ve ABD'nin Atlanta üniversitelerinden psikolog ve primatologlardan oluşan bir ekip, ''kültürel konformizmin yürürlükteki kurum, ölçüt ya da şartlara eleştirici bir değerlendirme yapmaksızın uyma sadece insanlara mı ait olduğunu yoksa bu kavramın maymunlarda da olup olmadığını öğrenmek amacıyla şempanzeler üzerinde araştırma yaptı. 
     Nature dergisinin internet sitesinde yayımlanan araştırmada, maymunlardan, bir tüpe yerleştirilmiş, bir tıkaç arkasındaki yemi çıkartmaları istendi. Yem, ya bir sopa yardımıyla tıkacın arkaya doğru itilerek hayvana doğru gelmesini sağlayan alttaki tüpe düşürülecek ya da sopa, bir çengel içine yerleştirilerek tıpa kaldırılacak, böylece yem doğrudan şempanzenin eline düşecekti. 
     İlk grupta, Erika adlı dişi şempanze ilk yolla yemi almayı başardı. İkinci grupta da Georgia adlı şempanze ikinci yolla yeme ulaştı. İki ay sonra, ilk gruptaki şempanzeler Erika'dan, ikinci gruptakiler Georgia'dan öğrendikleri yolla bu iki ''uzman şempanzeye'' bakmadan yeme ulaşabiliyordu. 
     Ancak, ''bir öğretmenleri bulunmayan'' üçüncü gruptaki şempanzeler bu problemi çözemedi ve yeme ulaşamadı. 
     Andrew Whiten başkanlığındaki ekip, bu sonucun, şempanzelerin hemcinslerini taklit ettiğini ve ''kültürel gelenekler'' geliştirdiklerini gösterdiğini belirtti. 
     Böylece, araştırmacılar, insanlardaki ''kültürel konformizmin'' çok eskilere dayandığı sonucuna ulaştı. 
     
</TEXT>
</DOC>
