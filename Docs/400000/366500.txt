<DOC>
<DOCNO> 366500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur28.html </URL>
<DATE> 2005/08/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Antalya'da 2 ayrı patlama 6 yaralı... 
</HEADLINE>
<TEXT>

     Antalya’da kent merkezinde iki ayrı yerde çöp bidonunda patlama meydana geldi. Nedeni belirlenemeyen patlamalarda 6 kişinin hafif yaralandığı bildirildi. 
     AA muhabirinin emniyet yetkililerinden aldığı bilgiye göre, Kalekapısı Saat Kulesi karşısındaki Attalos Heykeli’nin yakınında, temizlik görevlileri çöpü araca boşaltırken patlama meydana geldi. 
     Patlamada, 3 temizlik görevlisinin hafif yaralandığı bildirildi. 
     Bu arada, Doğu Garajı Baharatçılar Çarşısı önündeki bir çöp kutusunda meydana gelen patlamada da 1’i turist olmak üzere 3 kişi hafif yaralandı. 
     
     BOMBA BULGUSU YOK 

     Antalya Emniyet Müdür Vekili Hüseyin Kızık, Antalya’da iki ayrı yerde meydana gelen patlamaların deodorant gibi sıvı bir şeyden de kaynaklanmış olabileceğini, uzmanların henüz bomba gibi bir bulguya rastlamadıklarını bildirdi. 
     Emniyet Müdür Vekili Kızık, Valilik binasında gazetecilere yaptığı açıklamada, ilk patlamanın saat 14.20 sıralarında Kalekapısı’nda belediyeye ait çöp arabasına çöp konulurken meydana geldiğini, patlamanın nedeninin henüz kesinlik kazanmadığını kaydetti. Kızık, saat 14.30’da da bu kez Doğu Garajı Festival Çarşısı’nın alt tarafından otobüslerin bulunduğu bölgede bir başka patlama olduğunu belirtti. 
     Kalekapısı’ndaki patlamada 3’ü belediye adına çalışan temizlik şirketinin işçisi olmak üzere 5 kişinin hafif yaralandığını anlatan Kızık, Doğu Garajı’ndaki patlamanın da, yine bir çöp kutusunda meydana geldiğini ve 07 KC 278 plakalı otobüsün camlarının kırıldığını, cam kırıklarından ötürü 1’i Fransız turist, 4 kişinin hafif şekilde yaralandıklarını kaydetti. 
     Patlamaların nedenlerinin belirlenmesi konusunda uzmanların çalıştığına değinen Kızık, "Patlamaların nedeni henüz belirlenmiş değil. Patlamalar, deodorant gibi sıvı bir şeyden kaynaklanmış olabilir. Uzmanlar incelemelerini sürdürüyor. Henüz bomba olduğuna ilişkin bir bulgumuz yok. Patlamanın nedeni kesinlik kazanmış değil" dedi. 
     Kızık, Doğu Garajı’ndaki patlamada Vander Brige Jean Pierre 52 
     adlı Fransız turistin yaralandığını, ayağında cam kırıkları nedeniyle kesikler olan Fransız turistin, Özel Anadolu Hastanesi’ne kaldırıldığını söyledi. Kızık patlamalarda, Ömer Çılgın, Murat Yurdakul, Ahmet Memiş, Musa Genç, İbrahim Özdemir, Hasan Akkuş, Nevzat Dilsiz ve Ayhan Kılıçaslan’ın da yaralandığını bildirdi. 
     Kızık, yaralıların bazılarının ayakta tedavi edilerek, taburcu edildiklerini kaydetti. 
     Patlamaların hemen ardından Antalya Ticaret ve Sanayi Odası ATSO 
     binasının boşaltılmasına ve arama yapılmasına ilişkin bir soruya da Kızık, "Gelen ihbarları değerlendiriyor, titizlikle çalışıyoruz" yanıtını verdi. 
     Bu arada, CHP Antalya Milletvekili Tuncay Ercenk de olay yerlerinde inceleme yaptıktan sonra Antalya Valiliği’ne gelerek, ilgililerden bilgi aldı. Ercenk burada gazetecilere, "Patlamaların nedenini bilemiyoruz. Turistler müsterih olsunlar" diye konuştu. 
     Yaralı temizlik işçisi Hasan Akkuş tedavi gördüğü Devlet Hastanesi’nde AA muhabirine, "Cumhuriyet Caddesi’nde süpürgeci olarak çalışıyorum. Arkadaşım Musa Genç ile çöp konteynerini arabaya boşaltırken patlama oldu" dedi. 
     
     BAKAN KOÇ "PATLAMALAR GAZ SIKIŞMASINDAN" 

     Kültür ve Turizm Bakanı Atilla Koç, Antalya’da bugün 2 yerde meydana gelen patlamalarla ilgili olarak, "Patlamalar, gaz sıkışmasından kaynaklanmıştır" dedi. 
     Bakan Koç, incelemelerde bulunmak üzere geldiği Bartın’da, Vali Ali Güngör’ü makamında ziyaret ederek brifing aldı. 
     Daha sonra gazetecilerin sorularını yanıtlayan Koç, Antalya’da kent merkezindeki çöp bidonunda meydana gelen patlamalarla ilgili soru üzerine, "Patlamalar gaz sıkışmasından kaynaklanmıştır. Can kaybı olmamıştır" dedi. 
     
</TEXT>
</DOC>
