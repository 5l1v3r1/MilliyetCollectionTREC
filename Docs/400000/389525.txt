<DOC>
<DOCNO> 389525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy04.html </URL>
<DATE> 2005/10/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AB liderleri toplanacak, 3 temel başlık ele alınacak 
</HEADLINE>
<TEXT>

     AB üyesi ülkelerin devlet ya da hükümet liderleri, gayrıresmi toplantı için 27 Ekim’de biraraya gelecek. 
     Avrupa Birliği Dönem Başkanı İngiltere’nin ev sahipliğinde, Londra yakınlarındaki Hampton Sarayı’nda gerçekleşecek toplantıya Avrupa Birliği üyesi ülkelerin yanı sıra, Birliğe kısa bir süre içinde üye olması beklenen Romanya ve Bulgaristan’ın da devlet ya da hükümet liderleri katılacak. 
     Gayrıresmi toplantıya ayrıca Komisyon Temsilcisi Jose Manuel Barroso, AB Konseyi Genel Sekreteri ve AB Yüksek Temsilcisi Javier Solana ve Avrupa Parlamentosu Başkanı Josep Borrell’in katılacağı bildirildi. 
     
     BAŞBAKAN ERDOĞAN DA GİDECEK 
     Başbakan Recep Tayyip Erdoğan ile Hırvatistan’ın Başbakanı Ivo Sanader’in de buluşma kapsamında, öğlen yapılacak çalışma yemeğine de katılması bekleniyor. 
     Müzakerelerin fiilen başlamasının ardından ve 9 Kasım’da yayınlanacak olan İlerleme Raporu’nun hemen öncesinde gerçekleşecek bu buluşma Türkiye için de oldukça önem taşıyor. 
     Toplantı için İngiltere’ye gidecek Başbakan Erdoğan’ın, bazı liderle görüşmeler yapması bekleniyor. Toplantıda Kıbrıs sorunun da gündeme gelmesine kesin gözüyle bakılıyor. 
     
     ÜÇ TEMEL BAŞLIK ELE ALINACAK 
     İngiltere Başbakanı Tony Blair, konuyla ilgili olarak davetlilere gönderdiği mektupta, toplantıda üç temel başlığın ele alınacağını duyurdu. 
     Blair’e göre bu başlıklar, "Sosyal adalet nasıl güçlendirilebilir Avrupa’nın dünyadaki yeri ve AB vatandaşlarının güvenliği" şeklinde olacak. 
     
</TEXT>
</DOC>
