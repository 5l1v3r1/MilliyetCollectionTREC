<DOC>
<DOCNO> 368924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko20.html </URL>
<DATE> 2005/08/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Avusturya'da işsizlik endişelendiriyor... 
</HEADLINE>
<TEXT>

     Almanya, Fransa, İtalya ve İspanya gibi Avrupa Birliği'nin AB büyük ülkelerinin aksine, yıllardır düşük işsizlik oranının keyfini süren Avusturya'da son aylarda işler tersine döndü. 
     Temmuz ayı verilerine göre 211 bin kişinin işsiz olduğu ülkede yapılan bir araştırma, her 3 Avusturyalıdan birinin işini kaybetme korkusuyla yaşadığını ortaya koydu. 
     Profil dergisinin yaptırdığı araştırmaya katılanların yüzde 66'sı işini kaybetme korkusunu hissederken, yüzde 90'ı da ülke ekonomisini politikacıların düzeltmesi gerektiğine inanıyor. 
     Öte yandan, yüzde 6'ya ulaşan işsizlik oranının, muhalefetteki Sosyal Demokratların çağrısı üzerine Avusturya Ulusal Konseyi'nin bugünkü özel gündemli toplantısında tartışılacağı bildirildi. 
     Ekonomistler, Avusturya'daki işsizlik oranı hernekadar yüzde 8.8 olan AB ortalamasının altında kalsa da, ekonomideki durgunluğu aşmak için vergi indirimleri ve diğer teşvikleri kapsayacak bir önlemler paketine ihtiyaç duyulduğunu ifade ediyorlar. 
     Avusturya basınında çıkan bazı haberlerde ise, kasım ayından bu yana istikrarlı şekilde yükselen işsizlik oranı nedeniyle, özellikle turizm sektöründe çalışmak için ülkeye giren Almanlar suçlanıyor. 
     Almanya'daki işsizlik oranının son yılların en yüksek seviyesinde bulunması nedeniyle yaklaşık 45 bin Almanın çalışmak için Avusturya'ya geldiği tahmin ediliyor. 
     
</TEXT>
</DOC>
