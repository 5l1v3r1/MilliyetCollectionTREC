<DOC>
<DOCNO> 386731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo29.html </URL>
<DATE> 2005/10/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Galatasaray, 100. yılını kutluyor... 
</HEADLINE>
<TEXT>

     Galatasaray'da, 100. kuruluş yılı etkinlikleri çerçevesinde, kulübün kurucusu Ali Sami Yen, mezarı başında anıldı. 
     Ali Sami Yen'in, Feriköy Mezarlığı'nda bulunan kabri başındaki anma törenine, kulüp başkanı Özhan Canaydın ve yönetim kurulu üyelerinin yanısıra, eski başkanlardan Dr.Ali Tanrıyar ile Şişli Belediye Başkanı Mustafa Sarıgül de katıldı. 
     Konuşmasına ''Bugün, kurucumuz Ali Sami Yen'in yine huzurundayız'' diye başlayan Canaydın, Galatasaray'ın emin ellerde olduğunun bilinmesi gerektiğini ifade ederek, ''Bugün 100 yaşındayız ve hedeflerimize doğru gidiyoruz. Kurucumuz, sen rahat uyu. Sana nice 100 yıllarda böyle ziyarete gelinecek'' dedi. 
     Kulüp eski başkanlarından Dr.Ali Tanrıyar da, Ali Sami Yen'in sözleri ve hedefleri doğrultusunda, kulüp olarak hep şampiyonluklara gideceklerini söyledi. 
     Daha sonra Ali Sami Yen'ini mezarı başında dualar edildi. 
     
</TEXT>
</DOC>
