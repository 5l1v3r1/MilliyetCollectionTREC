<DOC>
<DOCNO> 399856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/yas03.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saral grubuna ilk dava açıldı 
</HEADLINE>
<TEXT>


MUSA KESLER İstanbul 

Organize suç örgütü elebaşısı olduğu iddiasıyla tutuklanan Sedat Şahin grubuyla girdikleri kanlı hesaplaşmayla gündeme gelen Saral grubu hakkında ilk dava açıldı. Ümit Saral hakkında "yağma, adam kaçırma, adam yaralama, tehdit ve çete kurmak" suçlarından 30 yıldan 150 yıla kadar hapis cezası istendi. 
Cumhuriyet Savcısı Cuma Özdemir tarafından hazırlanan iddianamede, 'Hisar' operasyonuyla yakalanan 14'ü tutuklu 17 kişinin 'yağma, adam kaçırma, adam yaralama, tehdit ve çete kurmak' suçlarından 30 yıldan 150 yıla kadar hapisle cezalandırılmaları istendi. 
Toplam 44 sayfalık iddianamede, Ümit Saral ve adamlarının Veliefendi Hipodromu'nu ele geçirmek amacıyla gerçekleştirdikleri ve aralarında işadamı ve yarış atı sahibi Halil Durmuş'un vurulmasının da yer aldığı 11 eylem ayrıntılı olarak anlatıldı. 
İddianamede ayrıca Ümit Saral'ın Zeytinburnu'nda yakalandığı sırada adamlarından birinin operasyonda görevli bir polisin başına silah dayayarak, "Abimizi bırakın, yoksa kötü olur" diye tehdit ettiği de anlatıldı. 
Ümit Saral'ın, İtalya'da Sedat Şahin tarafından öldürtüldüğü iddia edilen Hüseyin Saral'ın intikamının alınması için oluşturulan 2 hücreden birinin liderliğini yaptığı iddia ediliyordu. İkinci hücrenin liderliğini yaptığı iddia edilen Yakup Kerem Saral da tutuklanmıştı. 



</TEXT>
</DOC>
