<DOC>
<DOCNO> 371356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/guncel/gun02.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rejim ihracı yok' 
</HEADLINE>
<TEXT>


İran Büyükelçisi Dowlatabadi, hedeflerinin 10 milyar dolarlık ticaret hacmi olduğunu belirterek "Ahmedinecad, Türkiye ile ekonomik ilişkileri ilerletmek istiyor" diye konuştu 

UTKU ÇAKIRÖZER Ankara 

İran Cumhurbaşkanı Mahmud Ahmedinecad'ın Türkiye ile ilişkileri geliştirmek istediğini belirten Ankara Büyükelçisi Firooz Dowlatabadi, "Hedefimiz, yılda 10 milyar dolarlık ticaret hacmi" dedi. 

'Samimi bir yanıt' 
Muhafazak r lider Ahmedinecad'ın, seçilmesinden sonra kendisini kutlayan Cumhurbaşkanı Ahmet Necdet Sezer'e Türkiye'nin Tahran Büyükelçiliği aracılığıyla "samimi" bir yanıt gönderdiğini kaydeden Dowlatabadi, "İki ülke arasındaki iyi ilişkilerin kendi döneminde güçlenmesi arzusunu" ilettiğini açıkladı. 

PKK ile mücadele sözü 
Ahmedinecad'ın Türkiye ile ekonomik ilişkileri de ilerletmek istediğini kaydeden Dowlatabadi, "Bu yıl 6 milyar dolarlık ticaret yapıyoruz. Yeni yönetimin hedefi 10 milyar dolar" dedi ve PKK ile mücadeleyi de sürdüreceklerini söyledi. 
1985 - 1989'daki Ankara Büyükelçiği dönemindeki icraatlarıyla Türkiye'de kötü izler bırakan Manuçehr Mottaki'nin Dışişleri Bakanlığı'na getirilmesinin, ilişkilere faydalı olacağını savunan Dowlatabadi, "Mottaki'nin yeni önceliği, başta Türkiye olmak üzere komşularla iyi ilişkiler kurmak olacak" dedi. Dowlatabadi, "Kendisi, Türkiye günlerinden çok iyi hatıraları olduğunu belirtiyor" diye konuştu. 

'Kaygılar yersiz' 
Yönetim değişikliği sonrasında Tahran'ın Türkiye'ye İslam rejimi ihracı çabalarının yeniden başlayacağı yönündeki kaygıların yersiz olduğunu belirten Dowlatabadi, "İran başka ülkelerin iç işlerine müdahale etmeme siyasetini sürdürecek" dedi. 


</TEXT>
</DOC>
