<DOC>
<DOCNO> 395424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko04.html </URL>
<DATE> 2005/11/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dünya Bankası Türkiye'de büyüme son çeyrekte yükselecek 
</HEADLINE>
<TEXT>

     Dünya Bankası’nın Global Ekonomik Bekleyişler Raporu’nda, Avrupa ve Merkezi Asya’da ekonomideki yavaşlamanın en fazla Ukrayna ve Türkiye’de ortaya çıktığı belirtildi. Bu yılın son çeyreğinde AB’yle müzakerelerin başlamasıyla birlikte Türkiye’de büyümenin yükseleceği beklentisine yer verilen raporda, cari açığın GSMH yüzde 6.1’ine ulaşacağı tahmin edildi. 
     Dünya Bankası’nın Global Ekonomik Bekleyişler Raporu’nda, Türkiye’nin de içinde yer aldığı Avrupa ve Merkezi Asya bölgesindeki ekonomik aktivitenin 2005 yılında keskin bir şekilde hız kestiğine dikkat çekilirken, büyüme oranının yüzde 7.2’den yüzde 5.3’e ineceği tahminine yer verildi. Bölgedeki büyümenin bir bütün olarak 2006 ve 2007 yılında yüzde 5’le göreceli bir şekilde istikrarlı kalmasının beklendiği ifade edildi. 
     
     YAVAŞLAMA EN FAZLA UKRAYNA VE TÜRKİYE’DE ORTAYA ÇIKTI 

     2004’ün ortasında başlayan ekonomideki yavaşlamanın en 
     fazla Ukrayna ve Türkiye’de ortaya çıktığına dikkat çekildi. 
     Ukrayna’da yüzde 12.1, Türkiye’de yüzde 8.9 oranıyla sürdürülemez yükseklikteki büyümenin azaldığı, ancak 2005 için Ukrayna’da yüzde 4.4, Türkiye’de yüzde 4.8 oranıyla büyümenin göreceli bir şekilde hala yüksek olmasının beklendiği kaydedildi. Rusya’nın büyüme oranının yüzde 7.2’den yüzde 6’ya, Polonya’nın büyümesinin ise yüzde 5.4’ten yüzde 3.5’e düşeceği tahminine yer verildi. 
     Türkiye ve Ukrayna dışarıya çıkarıldığında yüzde 6.6’dan yüzde 5.4’e gerileyecek olan bölge ekonomisindeki yavaşlamanın daha ılımlı olduğu belirtildi. 
     
     PETROL SATAN KOMŞULARIN İTHALATI TÜRKİYE’YE YARAYACAK 

     Azerbaycan ve Kazakistan’daki büyümenin hızlı bir şekilde genişleyen petrol üretimi ve ihracat hacminden kaynaklanacağı, bölgenin petrol ihraç eden ekonomilerinden kaynaklanan ithalat talebinden Türkiye’nin de dahil olduğu komşu ülkelerin yararlanmasının beklendiği kaydedildi. 
     
     PETROL İTHALATÇISI ÜLKE EKONOMİLERİNDE YAVAŞLAMA 

     "Yüksek petrol fiyatları, AB’ye erişimle ilgili yatırım patlamasındaki gevşeme ve daha sürdürülebilir büyüme oranlarına geri dönüş" petrol ithalatçısı ülkelerdeki büyümenin yavaşlamasında en önemli nedenler olarak sıralandı. Bu faktörlerin iç talepte zayıflamaya neden olduğu ve bu durumun en çok Polonya, Türkiye ve Ukrayna’da görünür hale geldiği belirtildi. Raporda, Türkiye ve Ukrayna hariç tutulduğunda petrol ithalatçıları arasındaki büyümenin yüzde 5.7’den yüzde 4.4’e düştüğü tahminine yer verildi. 
     
     TÜRKİYE’NİN SON ÇEYREKTE BÜYÜMESİ YÜKSELECEK 

     Türkiye’de daha zayıf iç talebin, kısmen tüketim harcamaları içinde kesilen daha yüksek vergilere, Fransa ve Hollanda’nın AB Anayasası’nı reddetmelerini takip eden güven azalmasına bağlı olduğu belirtildi. Türkiye ve Hırvatistan’ın AB’yle görüşmelere başladığı dördüncü çeyrekte bu gelişmenin büyüme oranını yukarı çekmesinin beklendiği kaydedildi. 
     Türkiye ve Hırvatistan’ın, 2010’dan önce AB’ye katılımlarının beklenmemesine rağmen AB sürecinde bu gelişmeden yararlanmaları gerektiği belirtildi. 
     
     TÜRKİYE ENFLASYONDA İSTİSNA OLUŞTURDU 

     Daha yüksek petrol fiyatlarının petrol ithalatçısı ülkelerdeki iç talebi baskı altına aldığı belirtildi. 
     Özellikle Rusya’da olmak üzere bölgedeki çoğu ülkede enflasyonist baskıların oluştuğu kaydedildi. Gelişmiş makroekonomik politikalarla enflasyonu yüzde 10’un altına iten Türkiye’nin bu açıdan önemli bir istisna oluşturduğu belirtildi. 
     Türkiye’de enflasyonun stabil ve hedefler düzeyinde kaldığı ve yüksek petrol fiyatlarına rağmen çekirdek enflasyonun azalmaya devam ettiği kaydedildi. 
     
     CARİ AÇIK ULUSAL GELİRİN YÜZDE 6.1’İNE ÇIKACAK 

     Türkiye’de cari açık düzeyinin yüksek kalmasının beklenmesine rağmen, mali bütünleşme ve son reformların daha güçlü bir temel oluşturduğu anlatıldı. 
     Türkiye’de cari işlemler açığının bu yıl ulusal gelirin yüzde 6.1’ine yükselmesinin beklendiği kaydedilen raporda, petrol ithalatının yanı sıra açığın önemli bir bölümünün yatırım malları ithalatını yansıttığı, bu durumun daha uzun dönemli açığın sürdürülebilirliği için daha iyi işaret olduğu belirtildi. 

ANKA 
     
</TEXT>
</DOC>
