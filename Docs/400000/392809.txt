<DOC>
<DOCNO> 392809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy14.html </URL>
<DATE> 2005/11/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Elkatmış Fransa'daki olaylarda Müslüman düşmanlığı etkili olmuştur 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, Fransa’daki olayların tehlikeli bir durum sergilediğini belirterek, ayrımcılık ve fanatizme dayalı politikalarından vazgeçilmesi gerektiğini söyledi. 
     Elkatmış, Fransa’da 2 göçmen gencin polisten kaçarken sığındıkları trafoda elektriğe kapılarak yaşamını yitirmesinin ardından başlayan ve genişleyen olaylar hakkında AA muhabirine yaptığı değerlendirmede, "Olayları tasvip etmek mümkün değil. Ancak Fransa’da yabancılara, Müslümanlara karşı düşmanlık, bu olayların ortaya çıkmasında etkili olmuştur" dedi. 
     Fransa’daki durumu "tehlikeli bir gidiş..." olarak tanımlayan Elkatmış, ülkedeki yabancılara karşı yürütülen ırkçı ve dini fanatizmin karşılıksız kalmadığını vurguladı. 
     Olayların yayılmasının daha vahim olacağını, bunun hem Fransızlar hem de ülkede yaşayan yabancılara zarar vereceğini ve varolan fanatizmin daha da yükselmesine neden olabileceğini kaydeden Elkatmış, "Fransa’daki yöneticilerin aklını başına toplaması lazım. Yabancılara karşı yürütülen politikalar gözden geçirilmeli, ayrımcılık yapılmamalı, fanatizme izin verilmemeli" dedi. 
     Elkatmış, Fransa’da son yıllarda yabancılara karşı yapılan saldırıların artış gösterdiğini kaydederek, bunda, Fransız yönetiminin izlediği politikanın de etkisi olduğunu kaydetti. 
     Hem Fransa’da hem de diğer Avrupa ülkelerinde ırkçı partilerin yükselişte olduğuna işaret eden Elkatmış, önlem alınmaması halinde yabancılara karşı saldırıların artabileceği uyarısında bulundu. 
     
</TEXT>
</DOC>
