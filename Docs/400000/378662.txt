<DOC>
<DOCNO> 378662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko37.html </URL>
<DATE> 2005/09/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şener 2005 yılı eylem planı, 50 eylemden oluşuyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2005 yılı Eylem Planı'nın, 50 eylemden oluştuğunu ve daha çok uygulamaya yönelik eylemleri içerdiğini bildirdi. 
     Şener, E-Dönüşüm Türkiye İcra Kurulu Toplantısı'nda yaptığı konuşmada, 2005 yılında öğrenciler, öğretmenler, kamu çalışanları ve hatta silah altındaki gençlerin eğitimi konusunda bir atılım dönemi olacağını belirtti. 
     Bu yıl, e-devlet ana kapısı, Türkiye yatırım portalı, araç trafik ve tescil belgeleri, iş ve işçi bulma platformu, adres kayıt sistemi, kamuda elektronik kayıt sistemi gibi temel konularda önemli ilerlemeler kaydedilmesinin amaçlandığını ifade eden Şener, ''Ayrıca, sağlık ve e-ticaret alanındaki projelerin de hız kazanmasını bekliyorum'' dedi. 
     E-devlet ana kapısının, vatandaşların, iş aleminin, iş ve işlemlerinde büyük kolaylıklar getireceğini belirten Şener, bu konudaki pilot çalışmaların 2005 yılı içerisinde tamamlanmasını beklediklerini söyledi. 
     Şener, bu kapsamda 19 kamu hizmetinin pilot hizmetler olarak seçildiğine işaret derek, hizmetlerin seçiminde, e-devlet kapısına entegre olma açısından hazırlık durumu, vatandaşlar ve iş alemi tarafından kullanım yoğunluğu ve Avrupa Birliği'nin 20 temel kamu hizmeti kriterlerinin göz önünde bulundurulduğunu anlattı. 
     
     SEÇİLEN PİLOT HİZMETLER 
     Seçilen pilot hizmetler konusunda bilgi veren Şener, şöyle devam etti 
     ''Dava dosyası açma, dava karar sürecinde bilgi toplama, e-beyanname, sosyal güvenlik bildirim ve ödemeleri, lacivert pasaport işlemleri, sürücü belgesi başvurusu, iş ve işçi talebi başvuruları, işsizlik sigortası başvuru ve işlemleri, ortak platformda bilgi talebi, borç sorgulama ve ödeme, polise ihbar, kütüphane işlemleri, öğrenci seçme başvuruları, işsizlik sigortası başvuru ve işlemleri, nüfus kayıt örneği alınması, adli sicil sabıka kaydı alınması, herhangi bir sosyal güvenlik kuruluşuna bağlı olma durumunu gösterir belge başvurusu ile bilet rezervasyonu ve satışıdır. 
     Seçilen hizmetler, vatandaşlarımızın kamu kurum ve kuruluşlarıyla olan ilişkilerinde darboğaz yaratan hizmetlerdir.'' 
     
     BİLGİ TOPLAM STRATEJİSİ 
     Şener, bilgi toplumuna geçiş sürecinin Türkiye'nin koşul ve ihtiyaçlarına uygun şekilde sürdürülebilmesi için bilgi toplumu stratejisinin oluşturulması olduğunu belirterek, bunun için yapılan danışmanlık hizmet alımı ihalesinin sonuçlandırıldığını söyledi. 
     Yıl sonunda toplumun tüm ilgili kesimlerinin görüş ve katkılarının da alınmış olacağını, yani toplumsal bir uzlaşı ile hazırlanacak olan bir ulusal bilgi toplumu stratejisine sahip olunacağını ifade eden Şener, ''Böylece, bilgi toplumuna dönüşümde kilometre taşları belirlenmiş, yapılacaklar için bir yol haritası, kısacası hedefleri gösteren bir kılavuzumuz olacak. Sağlanacak toplumsal uzlaşının yanı sıra hükümetimizin güçlü siyasi iradesi, stratejinin uygulanması için teminat olacaktır'' dedi. 
     Şener, hükümetin bilgi toplumuna dönüşüm konusundaki kararlılığının, bilgi ve iletişim teknolojileri alanında yapılan kamu yatırımlarında da açıkça gözlemlendiğine işaret ederken, 2005 yılında bir önceki yıla göre bilgi ve iletişim teknolojisi projelerine sağlanan ödenek artışının yüzde 38 olduğunu bildirdi. 
     
</TEXT>
</DOC>
