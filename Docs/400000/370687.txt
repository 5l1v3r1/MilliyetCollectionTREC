<DOC>
<DOCNO> 370687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur20.html </URL>
<DATE> 2005/08/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
F1 pilotu Webber, atalarının savaştığı bölgede... 
</HEADLINE>
<TEXT>

     Türkiye Grand Prix’i öncesinde dün İstanbul’a gelen BMW-Williams Takımı’nın Avustralyalı pilotu Mark Webber, Gelibolu Yarımadası’nda, Çanakkale Savaşları’nda ölen dedesinin mezarını aradı. 
     Webber, BMW-Williams Takımı’nın teknik ekibindeki arkadaşlarıyla geldiği Gelibolu Yarımadası’nda, ilk olarak Anzak Koyu’na gitti. 
     Buradaki mezarlıkta dedesinin ismini bulamayan Webber, daha sonra Avustralya Mezarlığı’nın bulunduğu Lone Pine Anıtı’na geçerek, burada da bir süre mezar taşlarında dedesinin adını aradı ve mezarları kamerayla görüntüledi. 
     Dedesinin 1915 yılında Çanakkale’de er olarak savaştığını belirten Webber, "Ben de F1 yarışları için geldiğim Türkiye’de ilk fırsatta dedemin savaştığı alanları ziyaret etmek istedim. Ancak buradaki mezarlarda dedemin ismine rastlayamadım. Yine de atalarımın savaştığı bölgeyi gezmek benim için çok önemliydi. Ziyaretim sırasında çok duygulu anlar yaşadım" dedi. 
     
</TEXT>
</DOC>
