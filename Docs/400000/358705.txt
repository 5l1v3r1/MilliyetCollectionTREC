<DOC>
<DOCNO> 358705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo14.html </URL>
<DATE> 2005/07/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe'de bugünkü idmanda goller Nobre'den 
</HEADLINE>
<TEXT>

     Fenerbahçe, yeni sezon hazırlıklarını bugün yaptığı tek antrenmanla sürdürdü. 
     Teknik Direktör Christoph Daum yönetiminde Samandıra Tesisleri'ndeki 2 saatlik antrenmanda futbolcular istasyon ve pas çalışmalarının ardından çift kale maç yaptı. 
     Taktik ağırlıklı çift kale maçta sahayı çizgilerle bölen Alman çalıştırıcı, özellikle kanat organizasyonları üzerinde durdu. Antrenman maçını sık sık durduran Daum, oyuncularına çeşitli uyarılarda bulunarak, onlardan istediklerini anlattı. 
     
     ANELKA YOK, GOLLER NOBRE'DEN 
     Anelka'nın yer almadığı çift kale maçta goller Nobre'den geldi. 
     Yeşil takımın, mavi takımı 6-1 yendiği maçta, galip takımın gollerini Nobre 3 , Tuncay, Mehmet ve Önder atarken, mavi takımın tek golünü Olcan kaydetti. 
     Hafif sakatlığı nedeniyle dünkü idmanda yer almayan Anelka, bugün de çalışmaya katılmadı. Fransız futbolcu havuzda tek başına çalıştı. 
     Çift kale maçın ardından futbolcular, ayakkabısız olarak yavaş tempoda koşu yaparak antrenmanı tamamladılar. 
     
     CAN TAKIMA KATILDI 
     Fenerbahçe'nin genç oyuncuları birer birer kadroya dahil oluyor. 
     20 yaş altı milli takımdan dönen Kerim'den sonra bugün de Olimpik Milli Takım'dan dönen Can, takıma katıldı. Genç futbolcu, bugünkü antrenmanda takımla birlikte çalıştı. 
     Bu arada, Almanya'dan bu akşam dönecek olan Servet'in yarın, Brezilya'da bulunan Alex'in ise 8 Temmuz Cuma günü antrenmana çıkacağı bildirildi. 
     Öte yandan, antrenmanda sıcak havadan etkilenen oyuncular, sık sık su içip, kafalarına su dökerek serinlemeye çalıştı. 
     Fenerbahçe, yarın yapacağı 3 antrenmanla hazırlıklarına devam edecek. 
     
</TEXT>
</DOC>
