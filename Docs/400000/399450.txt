<DOC>
<DOCNO> 399450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/dunya/adun.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak medyasını satın almış 
</HEADLINE>
<TEXT>


Amerikan ordusunun, askerler tarafından yazılan haberleri bağımsız Iraklı gazetecilerin imzalarıyla basmaları için Irak medyasına para ödediği ortaya çıktı 

Sema Emiroğlu - New York 


ABD'nin Irak'taki imajını parlatmak için "enformasyon operasyonu" başlatan Amerikan ordusunun, askerler tarafından yazılan haberleri basmaları için Irak gazetelerine gizlice para ödediği ortaya çıktı. 
Los Angeles Times'ın dün manşetten verdiği özel habere göre, Bağdat'ta Korgeneral John R. Vines tarafından komuta edilen "Enformasyon Operasyonları Özel Kuvveti" tarafından yazılan haber ve makaleler, Arapçaya tercüme ediliyor ve özel bir savunma şirketinin yardımıyla Bağdat gazetelerine konuluyor. Habere göre, bu operasyonu yürüten birim, bir gazeteyi satın aldı ve bir radyonun kontrolünü ele geçirdi. 
Gazetenin Amerikan askeri yetkililerine dayandırdığı habere göre, ABD ordusu tarafından Irak basınına verilen haberlerin çoğunluğu, bağımsız gazeteciler tarafından yazılmış tarafsız haberler şeklinde sunuluyor. Bu haberler, Amerikan ve Irak askerlerinin çalışmalarını ve ülkenin ABD önderliğinde yeniden inşa çabalarını överken, isyancıları kötülüyor. 
Los Angeles Times'a bilgi veren yetkililer, bu haberlerin gerçek olaylara dayanmasına rağmen, bunların sadece tek bir yönünü yansıttığını ve ABD ya da Irak hükümetleri hakkında zayıf imaj yaratacak kısımların haberlerden çıkarıldığını bildirdiler. 

LA Times ortaya çıkardı 
Gazetenin bulduğu kayıtlar ve yaptığı mülakatlar, ABD'nin, enformasyon operasyonu başlattığı bu yıl başından bu yana Irak gazetelerine düzinelerce haber yayımlaması için para ödediğini gösterdi. Bu haberlerden birinin başlığı, "Iraklılar Terörizme Rağmen Yaşamakta Israr Ediyorlar" şeklindeydi. 
Irak'taki enformasyon operasyonunun ABD ordusu ile bağlantıları "maskeleyecek şekilde" tasarlandığı da bildirildi. ABD Savunma Bakanlığı'nın Pentagon , haberlerin tercüme edilip Irak gazetelerine konulmasına yardım eden ve merkezi Washington'da bulunan Lincoln Group adlı küçük bir şirketle sözleşme imzaladığı kaydedildi. Buna göre, Lincoln Group'un Irak'taki elemanları, haberleri Bağdat'taki medya kuruluşlarına dağıtırken, kendilerine serbest çalışan muhabir ya da reklam yöneticileri süsü veriyorlar. 
Los Angeles Times, enformasyon operasyonunun Irak ve Pentagon'daki bazı yüksek rütbeli subaylar arasında da tepkiye yol açtığını bildirdi. Irak medyasına haber aşılanmasına karşı olan üst düzey bir Pentagon yetkilisi, "Irak'ta demokrasi ilkelerini oluşturmaya çalışıyoruz. Bu ülkede yaptığımız her konuşma demokrasi hakkında. Ama bunu yaparken, demokrasinin ilkelerini ihlal ediyoruz" dedi. 


</TEXT>
</DOC>
