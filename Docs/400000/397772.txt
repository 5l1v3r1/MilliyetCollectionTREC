<DOC>
<DOCNO> 397772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/dunya/dun02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane önünde intihar saldırısı 
</HEADLINE>
<TEXT>


DIŞ HABERLER SERVİSİ 


Irak'ın çeşitli bölgelerinde dün düzenlenen intihar saldırıları ve şiddet olaylarında 6'sı ABD askeri, 62 kişi öldü. En kanlı olay başkent Bağdat'ın güneyindeki Mahmudiye'de yaşandı. Patlayıcı yüklü aracıyla hastane önünden geçen Amerikan ve Irak polisi konvoyuna dalarak kendini havaya uçuran intihar komandosu, 34 kişinin ölümüne, 39'unun da yaralanmasına neden oldu. Ölenler arasında 3 kadınla 2 çocuk da bulunuyor. Güneydeki Hille kentinde düzenlenen intihar saldırısında 4 kişi öldü, 14 kişi de yaralandı. 
Başkentte saldırıya uğrayan Sanayi Bakanı'nın konvoyunda 3 koruma öldü. Saldırı sırasında bakanın konvoyda olmadığı bildirildi. Bağdat'ın güneyindeki Yusufiye, Saddam'ın doğum yeri Tikrit, kuzeydeki Beyci ve Halidiye'deki olaylarda, aralarında eski Başbakan İyad Allavi'nin danışmanının da bulunduğu 14 kişi öldü. Bağdat'ın merkezi ve güneybatısında 3 Amerikan askeri öldürüldü, bir Amerikan askeri de yola yerleştirilen bombanın patlaması sonucu yaşamını yitirdi. Irak - Suriye sınırındaki Kamışlı kasabası civarındaki bölgesde ise, Amerikan askerleriyle Iraklı kaçakçılar arasında çıkan çatışmada, 2 Amerikan askerinin ve bir Iraklı kaçakçının hayatını kaybettiği açıklandı. 


</TEXT>
</DOC>
