<DOC>
<DOCNO> 397790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah üyelerine 'pişmanlık' beraatı 
</HEADLINE>
<TEXT>


Hizbullah davası sonuçlandı. 26'sı 'Pişmanlık Yasası'ndan olmak üzere 32 sanığın beraatına karar veren mahkeme, 2 sanığı 7.5'ar yıla, 2 sanığı da ağırlaştırılmış müebbet hapse çarptırdı 

ANKARA Milliyet 

Ankara 11. Ağır Ceza Mahkemesi'nde Hizbullah'a üye oldukları iddiasıyla yargılanan 38 sanıktan ikisi ağırlaştırılmış müebbet hapis cezasına mahk m oldu. Eski Başbakanlık görevlisi Abdülsamet Yıldız'ın da 7 yıl 6 ay hapse mahk m edildiği davada 26 sanık ise Topluma Kazandırma Yasası'ndan yararlanarak ceza almadı. 
Yargıtay'ın bazı sanıkların Topluma Kazandırma Yasası'ndan yararlanma istemlerinin dikkate alınmadığı gerekçesiyle daha önce bozduğu davanın dünkü karar duruşmasına, tutuklu sanıklar Şeyhmus Alpsoy, Mehmet Emin Alpsoy, Mustafa Gürlüer ile tutuksuz sanık Nurettin Şahin ve avukatları katıldı. 
Bulunamayan sanık Abdurrahman Alpsoy'un dosyasının ayrılmasına karar veren mahkeme, 6 sanığın delil yetersizliğinden beraatına 26 sanık hakkında da Topluma Kazandırma Yasası'ndan yarararlanmaları nedeniyle haklarında ceza verilmesine yer olmadığına karar verdi. Böylece PKK'lıları dağdan indirme amacıyla çıkarılan yasadan en etkin biçimde Hizbullah davasında yararlanıldı. 

Başbakanlık görevlisine 7.5 yıl 
Mahkeme, "Başbakanlık köstebeği olduğu" iddia edilen Yıldız ile Sadullah Arpa'yı "silahlı örgüte üye olmak"tan 7 yıl 6'şar ay hapse mahk m etti. 
İlk yargılamada idama mahk m edilen Gürlüer de, "silahlı örgüte üye olmak" ve Terörle Mücadele Yasası'nda artırım öngören 5. madde uyarınca 9 yıl ceza alırken, cezaevinde kaldığı süre göz önünde tutularak tahliyesine karar verildi. Heyet, Şeyhmus Alpsoy ile Mehmet Emin Alpsoy'a verilen idam cezalarını da ağırlaştırılmış müebbet hapse çevirdi. 

İçişleri Bakanlığı kararı gerekiyor 

Topluma Kazandırma Yasası'na göre pişman ol-duğunu belirtip yasadan yararlanmak isteyenler, gizli celsede mahkemeye, örgütle ilgili bildiklerini anlatıyor. İçişleri Bakanlığı da bilgilerin soruştur-mada kullanılıp kullanılamayacağını araştırdıktan sonra ifade verenle ilgili kararını mahkemeye bildiriyor. Mahkeme de, gelen görüşe göre karara varıyor. Yasadan yararlananların cezaları, suçun niteliğine göre indirime tabi tutuluyor. 

26 sanık yataklıkla suçlandı 

Hizbullah davasında, 4959 sayılı Topluma Kazandırma Yasası'ndan yararlanarak haklarında ceza verilmesine yer olmadığına karar verilen 26 sanık, Hizbullah'ın çeşitli yerlerde adam öldüren örgüt üyelerine dolaylı yollardan yardım ve yataklık etmekle suçlanıyordu. 26 sanık arasında örgüt adına öldürme veya örgütte yöneticilik yapmakla suçlanan sanık ise bulunmuyor. 



</TEXT>
</DOC>
