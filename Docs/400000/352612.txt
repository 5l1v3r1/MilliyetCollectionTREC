<DOC>
<DOCNO> 352612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy30.html </URL>
<DATE> 2005/06/16/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hakimler ve Savcılar Kanunu'nda değişiklik Komisyon'da kabul edildi 
</HEADLINE>
<TEXT>

     Hakim ve savcıların nitelikleri, atanmaları, hak ve ödevlerine ilişkin düzenlemeleri içeren Hakimler ve Savcılar Kanunu ile Bazı Kanunlarda Değişiklik Yapılmasına Dair Kanun Tasarısı, TBMM Adalet Komisyonu’nda kabul edildi. 
     Tasarıya göre, idari yargı adayları için hukuk fakültesinden mezun olmak veya yabancı bir hukuk fakültesini bitirip de Türkiye’de hukuk fakülteleri programlarına göre eksik kalan derslerden sınava girip başarı belgesi almış bulunmak, hukuk fakültesinden mezun olanlar dışından alınacak adaylar bakımından, ihtiyaç oranında hukuk veya hukuk bilgisine programlarında yeterince yer veren siyasal bilgiler, idari bilimler, iktisat ve maliye alanlarında en az 4 yıllık yükseköğrenim yapmış veya bunlara denkliği kabul edilmiş yabancı öğretim kurumlarından mezun olmak koşulu aranacak. 
     Avukatlık mesleğinden adaylığa geçmek isteyenlerden, mesleklerinde fiilen en az 3 yıl çalışmış, 35 yaşını doldurmamış ve kendi aralarında yapılacak olan yazılı yarışma sınavı ve mülakatta başarılı olma koşulu istenecek. 
     Her yıl alınacak aday sayısı, avukatlık mesleğinden alınacaklarla birlikte Türkiye Adalet Akademisi’nin görüşü alınmak suretiyle, kadro ve ihtiyaç durumuna göre Adalet Bakanlığı’nca tespit edilecek. 
     Adayların meslek öncesi eğitimleri, Türkiye Adalet Akademisi’nde yapılacak. Avukatlık mesleğinden adaylığa alınanların 6 ay süreli meslek öncesi eğitimleri, Adalet Bakanlığı’nın görüşü alınmak suretiyle Türkiye Adalet Akademisi Başkanlığı’nca çıkarılacak yönetmelikle belirlenecek esaslara göre Adalet Akademisi Eğitim Merkezi’nde yaptırılacak. 
     Adli yargı adaylarından, meslek öncesi eğitimlerinin bir yılını, avukatlık mesleğinden adaylığa geçenlerden meslek öncesi eğitimlerinin 3 ayını tamamlayanlar, adli yargı teşkilatının ihtiyaç durumu ile 
     olanaklar ölçüsünde kendi istekleri gözönünde bulundurulmak ve Hakimler ve Savcılar Yüksek Kurulu’nun HSYK da görüşü alınmak suretiyle, Adalet Bakanlığınca hakimliğe veya Cumhuriyet savcılığına atanacak şekilde ayrılacak. Atamalar, ilgililerin adaylığa giriş derece ve kademesine bir derece ilave edilmek suretiyle bulunacak derece ve kademeler üzerinden HSYK tarafından yapılacak. Hakim adaylığında geçen sürenin tamamı ile avukat adaylığında mahkemelerde yapılmış olan staj süresi, kademe ilerlemesi ve derece yükselmesinde değerlendirilecek. 
     
     KIDEM SIRALAMASI 
     Hakimlik ve savcılık mesleği, üçüncü sınıf, ikinci sınıf, birinci sınıfa ayrılmış ve birinci sınıf olmak üzere dört sınıfa ayrılıyor. 
     Birinci sınıfa ayrıldığı tarihten itibaren 3 yıl süreyle başarılı görev yapan ve birinci sınıfa ayrılma niteliklerini yitirmemiş hakim ve savcılar birinci sınıf olacaklar. 
     Hakim ve savcıların kıdemleri, bulundukları sınıf ve dereceye göre belirlenecek ve o sınıf ve dereceye atandıkları tarihten itibaren hesaplanacak. Bir üst sınıf veya derecede bulunanlar, alt sınıf veya derecede bulunanlardan kıdemli sayılacak. Ancak, bu hesaplama yapılırken, adaylığa diğer kamu görevlerinde iktisap ettikleri derece ve kademe üzerinden atananların, bu derece ve kademeleri ile o görevlerde geçen süreleri dikkate alınmayacak. 
     Bulunulan sınıf ve derecenin aynı olması halinde sırasıyla, bu sınıf veya dereceye yükselme tarihi, adaylığa başlama tarihi, mesleğe başlama tarihi, meslek öncesi eğitim sonu yazılı sınav puanı dikkate alınarak kıdem durumu belirlenecek. Bunların da aynı olması halinde, doğum tarihi önce olan kıdemli sayılacak. 
     
     SAVCILARA SİCİL UYGULAMASI SÜRECEK 
     Tasarı, hakimlere sicil verilmesi uygulamasından vazgeçilmesini öngörüyor. Savcılar için sicil uygulaması devam edecek. Buna göre, bölge adliye mahkemeleri Cumhuriyet başsavcıları, bu mahkeme nezdindeki Cumhuriyet başsavcıvekilleri, ağır ceza Cumhuriyet başsavcıları, merkezdeki Cumhuriyet başsavcıvekilleri ve Cumhuriyet savcıları ile bağlı ilçe Cumhuriyet başsavcıları hakkında, iddianamelerinden en az 5’inin tasdikli suretini de ekleyerek, durumlarının değerlendirilmesine yönelik inceleme sürelerinin bitiminden bir ay önce HSYK’de bulunacak şekilde düşüncelerini belirten bir sicil fişi gönderecek. 
     Adalet Bakanlığı merkez, bağlı ve ilgili kuruluşlarında bulunanlardan birinci sınıf olmayanlar hakkındaki siciller, hakim sınıfından olan dairesi üstü tarafından verilecek. 
     Yargıtay ve Danıştay’da görev yapanlardan birinci sınıf olmayanlar hakkındaki siciller, ilgisine göre Yargıtay Birinci Başkanı, Danıştay Başkanı, daire veya kurul başkanları, Yargıtay Cumhuriyet Başsavcısı veya Danıştay Başsavcısı tarafından düzenlenecek. 
     
     KADEME İLERLEME CEZASI 
     Meslekten çıkarılmayı gerektirmeyecek şekilde kasten işlenen bir suç nedeniyle hapis veya göreviyle ilgili bir suçtan dolayı adli para cezasına mahkum olanlar, bir derecede 2 veya bir sınıfta 3 defa kınama cezasına uğrayanlar ile kademe ilerlemesinin durdurulması cezası alanlar, cezanın kesinleşmesini izleyen inceleme tarihinden itibaren bir yıl süre ile derece yükselmesini durdurma veya yer değiştirme cezası almış olanlar ise cezanın kesinleşmesini izleyen inceleme tarihinden itibaren 2 yıl süreyle kademe ilerlemesi ve derece yükselmesi incelemesine tabi tutulmayacak. Bu cezalar, kademe ilerlemesi döneminde kesinleşmiş ve uygulanmış ise derece yükselmesi incelemesi sırasında bir daha dikkate alınmayacak. 
     
     LİSANS ÜSTÜ ÖĞRENİM VE UZMANLIK EĞİTİMİ 
     Meslekleriyle ilgili konularda yüksek lisans veya doktora öğrenimi yapmak isteyenlerle Türkiye ve Ortadoğu Amme İdaresi Enstitüsü’ne ve Türkiye Adalet Akademisi’nde düzenlenecek uzmanlık programlarına devam etmek isteyen hakim ve savcıların, HSYM’den izin almaları zorunlu olacak. Ancak, görevle ilişiği kesilmeden ve görevini aksatmadan belirtilen öğrenimleri yapmak isteyen hakim ve savcıların, HSYK’ye bilgi vermeleri yeterli olacak. 
     Buna göre, öğrenimini yapanların derece yükselmeleri, kademe ilerlemeleri, birinci sınıfa ayrılma, aylık, ödenek, diğer mali ve sosyal hakları devam edecek ve mecburi öğrenim süresince izinli sayılacaklar. Bu şekilde öğrenime devam edenler izinli sayıldıkları süre kadar mecburi hizmetle yükümlü olacaklar. 
     Meslekleriyle ilgili yüksek lisans öğrenimi yapmış olanlarla Türkiye ve Orta Doğu Amme İdaresi Enstitüsü’nün yüksek lisans programını ve Türkiye Adalet Akademisi’nde bir akademik yıldan az olmamak üzere düzenlenen uzmanlık eğitim programını başarıyla bitirenler için 9, meslekleriyle ilgili öğrenim dallarında doktora yapanlar için 8 yıllık meslek kıdemi, birinci sınıfa ayrılmada yeterli sayılacak. 
     
     MERKEZ KURULUŞLARA ATAMA KOŞULLARI 
     Adalet Bakanlığı tetkik hakimliğine, hakimlik ve savcılık mesleğinde fiilen en az 5 yıl görev yapmış ve üstün başarısı ile bakanlık hizmetlerinde yararlı olacağı anlaşılmış bulunanlar arasından Adalet Bakanı tarafından atama yapılacak. 
     Adalet müfettişliğine, hakimlik ve savcılık mesleğinde fiilen en az 8 yıl görev yapmış ve üstün başarısı ile adalet müfettişliği hizmetinde yararlı olacağı anlaşılmış bulunanlar arasından atama yapılacak. Atama üçlü kararnameyle gerçekleştirilecek. 
     Adalet Bakanlığı Müsteşarlığına, yüksek müşavirliklerine, müsteşar yardımcılıklarına, Teftiş Kurulu Başkanlığı’na, genel müdürlüklerine, Araştırma, Planlama ve Koordinasyon Kurulu Başkanlığı’na, Teftiş Kurulu başkan yardımcılıklarına, Yargıtay ve Danıştay üyeliğine seçilme hakkını kaybetmemiş bulunan birinci sınıf müstakil daire başkanlıklarına, genel müdür yardımcılıklarına ve İşyurtları Kurumu Daire Başkanlığı’na ise birinci sınıfa ayrılmış hakim ve savcılar arasından üçlü kararname ile atama yapılacak. 
     Genel müdürlük daire başkanlıkları ile Araştırma, Planlama ve Koordinasyon Kurulu üyeliklerine ise meslekte fiilen en az 8 yıl çalışmış ve ikinci dereceye yükselmiş bulunan hakim ve savcılar arasından Bakan onayı ile atama yapılacak. 
     Bakanlık merkez teşkilatında olmayıp, yargı görevinden bu görevlere atanacakların muvafakati alınacak. 
     Adalet Bakanı, adli ara verme süresinde HSYK’nin onayına sunmadan verdiği geçici yetkileri kaldırabilecek. 
     Hakim ve savcılar, bilimsel araştırma ve yayınlarda bulunabilecek. 
     Davet edildikleri veya yetkili makamlarınca görevlendirildikleri ulusal ve uluslararası kurul, kongre, konferans ve benzeri bilimsel toplantılarla meslekleri ile ilgili diğer toplantılara, görevlerini aksatmamak koşulu ile katılabilecek. Mesai gün ve saatlerinde bu tür toplantılara katılmak izne tabi olacak. 
     Bilgi ve görgülerini artırmak, meslekleriyle ilgili araştırma yapmak, kurs ve öğrenim görmek veya görev yapmak üzere seçilen ya da iç veya dış bursa dayanan hakim ve savcılardan sicili olumlu bulunanlar 2 yılı, uluslararası kuruluşlarda ya da yargı organlarında çalışmak üzere görevlendirilenler ise 3 yılı aşmamak üzere Adalet Bakanlığı’nca yurt dışına gönderilebilecek. Bu süre, gerekirse en çok bir katına kadar uzatılabilecek. 
     Bu surette yurt dışına gidip 3 aydan fazla yurt dışında kalanlar, yurda dönüp mesleğe başladıktan sonra 5 yıl süre ile mecburi hizmet yapmak zorunda olacak. 
     Cumhuriyet savcıları, hizmetin gerekleri ile görevin özelliklerinden doğan hallerde mesai saatleri dışında ve tatil günlerinde nöbet tutabilecek. 
     
</TEXT>
</DOC>
