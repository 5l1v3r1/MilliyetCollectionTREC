<DOC>
<DOCNO> 392759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko12.html </URL>
<DATE> 2005/11/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
TMSF Rehinli Turkcell hisselerine el konulmadı 
</HEADLINE>
<TEXT>

     Tasarruf Mevduatı Sigorta Fonu Çukurova Grubu’nun 31 Ekim 2005 tarihli taksidini zamanında ödeyemeyerek dördüncü ve son gecikmenin gerçekleştiğini, ancak temerrüt gerkeçleşmediği için rehinli Turkcell İletişim Hizmetleri ve Turkcell Holding hisselerine el konulmasının sözkonusu olmadığını açıkladı. 
     TMSF, Çukurova Grubu’nun "TMSF’ye olan borcuna ilişkin taksit ödemesinde dördüncü defa temerrüde düştüğü, bu çerçevede sözleşmesinin iptal edilebileceği ve rehinli Turkcell hisselerine el konulyabileceğine" yönelik haberlerle ilgili olarak İMKB’ye bir açıklama gönderdi. 
     İMKB’nin isteği üzerine TMSF Başkan Yardımcısı Salim Alkan imzasıyla gönderilen açıklamada 4 Ağustos 2004 tarihli ek sözleşmenin "Ödemelerin Aksaması ve Temerrüt" başlıklı dördüncü maddesinin "Çukurova Grubu borçlarına işbu ek sözleşmenin 3’ncü maddesinde belirlenen vadelerde ödeyecek olup, taksitlerden herhangi birinin vadesinde ödenmemesi veya eksik ödenmesi halinde, ödenmeyen taksit tutarına vade tarihinden ödeme tarihine kadar geçecek süre için gecikme faizi işletilecektir. Bu suretle bulunacak toplam tutarın takip eden takside ilişkin vade içinde ve takip eden taksit tutarı ile birlikte toplam olarak ödenmesı esastır. Ancak bu durum ek sözleşme süresinin birbirini takip eden vadelerde olmamak kaydıyla azami dört defa gerçekleşebilir. Bu durumun ek sözleşme süresi içinde dört defadan fazla veya birbirini takip eden iki ödeme vadesinde gerçekleşmesi halinde ek sözleşme sona erdirilerek ana sözleşme hükümleri uygulanır" hükmünü taşıdığı belirtildi. 
     Açıklamada, ek sözleşmede belirlenen taksitlerden üçünü gecikmeli ödeyen Çukurova Grubu’nun 31 Ekim 2005 tarihli taksidini de vadesinde ödeyemediği hatırlatılarak şöyle denildi 
     "Bu suretle dördüncü ve son gecikme gerçekleşmiştir. 
     Ancak yukarıdaki madde hükmünden de açıkça anlaşılacağı üzere adı geçen grubun henüz temerrüte düşmesi, diğer taraftan Fon alacağının teminatı olarak Turkcell İletişim Hizmetleri A.Ş. hisselerinin yanı sıra Turkcell Holding A.Ş hisseleri üzerinde de Fon lehine rehin tesis edilmiş olup, mevcut rehinler halen devam etmektedir. Dolayısıyla bu senetlere temerrüt gerçekleşmediği için Kurumumuz tarafından el konulması söz konusu değildir." 
     
</TEXT>
</DOC>
