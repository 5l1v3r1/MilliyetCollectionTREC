<DOC>
<DOCNO> 360664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun22.html </URL>
<DATE> 2005/07/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Londra'daki saldırıların ardından bisiklet satışları arttı... 
</HEADLINE>
<TEXT>

     İngiltere'nin başkenti Londra'daki saldırılardan sonra kentte bisiklet satışı ve kullanımının yaklaşık 4 kat arttığı bildirildi. 
     Bisiklet satışlarının, terör saldırılarının düzenlendiği perşembe günü akşam saatlerinden itibaren artmaya başladığı ve o günden bu yana metro ve otobüs kullanmak istemeyen çok sayıda kişinin ulaşımını bisikletle sağlamaya başladığı belirtiliyor. 
     Bisiklet satan dükkanlar, saldırılardan sonraki ilk iki gün 4 katına kadar ulaşan bisiklet satışlarının, halen normalin iki katı seviyesinde sürdüğüne dikkat çekiyor. 
     Bisiklet tamircileri de bombaların patlamasından bu yana çok sayıda kişinin uzun süredir kullanmadıkları ya da bakım yaptırmadıkları bisikletlerini kullanılabilir hale getirmek için kendilerine teslim ettiğini belirtiyor. 
     The Daily Telegraph gazetesine konuyla ilgili görüşlerini açıklayan Londra'nın en büyük bisiklet mağazası Evans Cycles'ın satış müdürü Ben Hart, ''Bomba patladığı andan itibaren herkes bundan böyle ulaşımını nasıl yapacağı konusunu bir kez daha düşünmeye başladı ve verdikleri yanıtlar herkesi bisiklete yöneltti. En çok katlanabilir modelleri satıyoruz. Elimizdeki bütün stoklar eridi. Sürekli yeni sipariş verirken, müşterilere de bekleme süresi bildiriyoruz'' dedi. 
     
</TEXT>
</DOC>
