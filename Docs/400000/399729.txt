<DOC>
<DOCNO> 399729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur02.html </URL>
<DATE> 2005/12/01/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
"Bugün git yarın gel" denilen hasta öldü 
</HEADLINE>
<TEXT>

     Kocaeli'nin Körfez ilçesinde oturan ve şiddetli karın ağrısıyla hastaneye başvuran Yaşar Şahinkaya 55 , Tıp Fakültesi Hastanesi'nden de "Yerimiz yok. Pazartesi gel" yanıtını aldıktan bir gün sonra yaşamını yitirdi. 
     Körfez Belediyesi Başkan Yardımcısı Mehmet Şendoğan'ın eniştesi Şahinkaya, 24 Kasım'da karnındaki şişkinlik ve karın ağrısı şikayetiyle önce Körfez Devlet Hastanesi'ne götürüldü. Buradaki acil servis doktorları onu Kocaeli Devlet Hastanesi'ne sevketti. Kocaeli Devlet Hastanesi'ndeki doktorlar da yakınlarının iddiasına göre, "Gazın var. Su iç, birşeyin kalmaz" diyerek Şahinkaya'yı evine gönderdi. 
     25 Kasım'da ağrıları daha da artan Şahinkaya, bu kez Kocaeli Üniversitesi Tıp Fakültesi Hastanesi'ne sevkedildi. İddialara göre, acil servis doktorları tarafından, "Araştırılmması gereken bir durum. Ancak yerimiz yok, yatıramayız. Pazartesi günü gelin" denilen Şahinkaya yeniden evine gönderildi. Şahinkaya durumu daha da ağırlaşınca 26 Kasım'da apar topar yeniden Tıp Fakültesi'ne götürüldü. Doktorların hemen ameliyata aldığı Şahinkaya kurtarılamadı. 
     
</TEXT>
</DOC>
