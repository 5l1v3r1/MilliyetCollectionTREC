<DOC>
<DOCNO> 364632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun20.html </URL>
<DATE> 2005/07/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Blair Ek protokole imza, Rumları tanıma anlamına gelmez 
</HEADLINE>
<TEXT>

     Dilek Kocabaş bildiriyor 

      İngiltere Başbakanı Tony Blair, Türkiye'nin, Gümrük Birliği Antlaşması'nın AB'ye üye 10 yeni ülkeyi de kapsayacak şekilde genişletilmesine ilişkin ek protokolü imzalamasının, Kıbrıs Rum kesimini tanıması anlamına gelmeyeceğini söyledi. 
     Başbakan Recep Tayyip Erdoğan ile bu sabah Downing sokağındaki konutunda bir çalışma kahvaltısında bir araya gelen Başbakan Blair, toplantının ardından düzenlenen basın toplantısında, Erdoğan'ı konutunda ağırlamaktan duyduğu memnuniyeti dile getirdi. 
     Toplantının son derece dostça bir havada geçtiğini ve Başbakan Erdoğan ile öncelikle, iki ülkenin ortak sorunu olan terörü ele aldıklarını belirten Blair, Türkiye'ye ve Türk halkına, İngiltere'nin teröre maruz kaldığı dönemde verdiği destekten dolayı teşekkür etti. 
     Türkiye'nin de, İngiltere'nin de terörizmi ve doğasını iyi tanıdığını belirten Blair, Başbakan Erdoğan ile bu konuda ortaya konulabilecek işbirliğini görüştüklerini bildirdi. 
     Başbakan Blair, terörizmin çeşitli dinlere ve ırklara mensup insanları bölmesine izin verilmeyeceğini vurgularken, terör sorununa karşı birlikte omuz omuza ve kararlılıkla mücadele edileceğini kaydetti. 
     Blair daha sonra, gündemin en önemli maddelerinden Türkiye'nin AB üyeliği ve bu yolda önemli kilometre taşlarından birini oluşturan ek protokolün imzası konusuna değindi. 
     Başbakan Blair, Türkiye'nin AB üyeliği sürecinin 3 Ekim'de müzakerelerin başlamasıyla devamını dilediğini vurgularken, Ankara'nın ek protokolü imzalamasının Kıbrıs Rum kesiminin tanınması anlamına gelmeyeceğini vurguladı. Bu görüşü daha önce 17 Aralık'ta ve AB'nin haziran ayı zirvesinde de vurguladıklarını hatırlatan Blair, Avrupa'da şu anda bazı belirsizlikler yaşandığını, ancak Türkiye'nin AB üyeliğinin zaman içinde gerçekleşeceğini ifade etti. 
     Blair, Türkiye'nin birliğe üyeliğinin, birliğin güvenliği açısından büyük önem taşıdığının da altını çizdi. 
     Başbakan Recep Tayyip Erdoğan'ı, AB'ye doğru giden yolda Türkiye'de yapılan önemli değişikliklerden dolayı kutlayan Blair, bir soru üzerine, Türkiye'nin ek protokolü imzalamasının Kıbrıs Rum kesimini tanıması anlamına gelmediğini yineledi. 
     
     'TÜRKİYE İSTEDİĞİ AÇIKLAMAYI YAPAR' 
     Türkiye'nin ek protokolü imzalamasının yanı sıra bir deklarasyon yayımlama isteğini de normal karşıladıklarını belirten Blair, ''Türkiye istediği açıklamayı yapar'' diye konuştu. 
     Blair, bu konudaki ısrarlı sorular üzerine de protokolün ne zaman imzalanacağını bilmediğini, ancak mümkün olan en kısa zamanda imzalanması için çalışmaların sürdüğünü ifade etti. 
     Blair, bir gazetecinin İstanbul'a yönelik terör saldırıları sırasında İngiliz Dışişlerinin Türkiye'yi ''tehlikeli'' ülkeler listesine soktuğunu hatırlatması ve ''Bu konuda şimdi ne düşünüyorsunuz '' diye sorması üzerine, terörizmin amacına hizmet etmenin doğru olmadığını söyledi. 
     İngiliz Dışişlerinin şu anda Türkiye ile ilgili seyahat tavsiyelerinin ne durumda olduğunu bilmediğini de belirten Blair, bu konuda el ele mücadele etmek gerektiğini bir kez daha vurguladı. 
     Blair, İngiliz gazetecilerin terörle mücadele konusundaki bütün sorularına da ortak çabaların önemine işaret ederek, yanıt verdi. 
     
</TEXT>
</DOC>
