<DOC>
<DOCNO> 398892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun12.html </URL>
<DATE> 2005/11/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
EUROMED’de açık unutulan mikrofon azizliği 
</HEADLINE>
<TEXT>

     
     Mehmet ÇİFTÇİ BARCELONA, DHA 

     
İSPANYA’nın Barcelona kentinde düzenlenne AB-Akdeniz EUROMED Devlet ve Hükümet Başkanları zirvesinde Arap ülkeleri ile Avrupa Birliği liderleri arasındaki fikir ayrılığı, açık unutulan bir mikrofon nedeniyle basına yansıdı. 
     İspanya Kralı Juan Carlos’un dün konuk liderlere verdiği akşam yemeği sırasında İspanya Başbakanı Jose Luis Zapatero ile uluslararası danışmanı Carles Casajuana arasında geçen bir konuşma mikrofonların açık unutulması üzerine canlı olarak herkes tarafından dinlendi. 
     
     BLAIR’LE KONUŞMAZSANIZ KONFERANS TIKANIR’ 

     Zapatero ile Casajoa arasında geçen konuşmanın, mikrofonun açık unutulmasından dolayı duyulan bölümleri şu şekilde yansıdı 
     Casajoa " Filistin Devlet Başkanı Mahmud Abbas ya da başka bir Filistinliyle görüşmeniz için zaman bulmaya çalışıyoruz. Eğer burada 4 saat kalırsanız canınız çok sıkılacak.". 
     Zapatero "Tamam. Söylediklerine bağlı.". 
     Casajoa "Metin çok iyi gitmiyor. Bir şeyler çıkarmaya çalışıyoruz.". 
     Zapatero "Metin çıkarılmalı. Nasıl olursa olsun metin çıkarılmalı.". 
     Casajoa "Sizden İngiltere Başbakanı Tony Blair ile birlikte bir girişimde bulunmanızı istiyorum. Onlar havlu atmak üzere. Olan şu ki, İsrailliler yanlarına varılamayacak durumda. 6 aydır bir metni kabul etmiyorlar ve diğerleri bu yüzden İsrail’in suçu deyip çok rahatlar.". 
     
     ’İSRAİL’İ 6 AYDIR İKNA EDEMEDİK’ 

     İspanyol Başbakanı’nın danışmanı aynı zamanda İsrail’in tutumundan da şikayette bulunuyor. İsraililerin uzlaşmacı olmayan tavrından şikayetçi olan Casajuana, Zapetero’ya, "Efendim 6 aydır İsrailleri ikna için uğraştık bir adım bile atamadık, onlar topu Filistinlilere atıyor, Filistinlilere gidiyorum onlar da İsrailleri suçluyor. Sonuç bildirgesini çıkarmamız çok zor" diyor. 
     Zirvenin sonuç bildirisi terörün yeniden tanımı konusunda Arap ülkeleri ile AB liderleri arasında tıkanma noktasına geldi. Arap liderler terörü yeniden tarif ederken, toprakları işgal altında olan insanların verdiği mücadeleye terörist denilmemesi üzerinde ısrar ediyor. 
     
</TEXT>
</DOC>
