<DOC>
<DOCNO> 384597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur29.html </URL>
<DATE> 2005/10/06/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Aziz Kocaoğlu ''İstifa gerekçelerini yadırgadım'' 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, Büyükşehir Belediyesi Meclisi İmar ve Bayındırlık Komisyonu'nun AK Partili 3 üyesinin istifa gerekçelerini yadırgadığını belirterek, ''Komisyonlarda adil davranılmadığına ilişkin suçlamaları, ne komisyon ne de İzmir Büyükşehir Belediye Meclisi hak etmiyor'' dedi. 
     Kocaoğlu, yaptığı yazılı açıklamada, AK Partili üyeler Yusuf Kenan Çakar, Selim Gökdemir ve Murat Akdemir'in istifa kararına saygı duyduğunu, ancak İmar ve Bayındırlık Komisyonu'nun kararları hakkındaki eleştirilerine katılmadığını belirtti. Tüm komisyonların olduğu gibi, İmar ve Bayındırlık Komisyonu'nun da meclisten gelen dosyaları yasalara uygun olarak değerlendirip incelediğini ve bir görüş oluşturduğunu anlatan Kocaoğlu, komisyonlarda oluşan kararların onay yerinin belediye meclisleri olduğunu ifade etti. 
     Kocaoğlu, görevde bulunduğu 16 aylık süreçte son derece titiz, dürüst, şeffaf ve adil çalıştığını belirtti. Bazı konulara öncelik verdiklerini de ifade eden Başkan Kocaoğlu, şunları kaydetti 
     ''Örneğin yeni fuar alanı konusunda hem Gaziemir hem de Büyükşehir Belediye meclislerinde böyle yaptık. Çünkü bu konu, tüm kenti ve birçok yatırımcıyı ilgilendiren bir konu. Suçlayarak istifa etmek yanlıştır, ne İmar ve Bayındırlık Komisyonumuz ne de meclisimiz böyle suçlamaları hak etmiyor.'' 
     
</TEXT>
</DOC>
