<DOC>
<DOCNO> 354687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun17.html </URL>
<DATE> 2005/06/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Blair'den Avrupa'ya uyarı 
</HEADLINE>
<TEXT>

     İngiltere Başbakanı Tony Blair, AB'nin genişlemeye devam etmesi gerektiğini söyledi. 
     Blair, Avrupa Parlamentosu'nda yaptığı konuşmada, AB'nin kapılarını, Türkiye ve Balkan ülkeleri gibi adaylara kapatmasının, yeni bir milliyetçilik ve yabancı düşmanlığı akımı doğuracağı uyarısında bulundu ve genişleme sürecine devam edilmesini istedi. 
     AB'nin, modern dünyanın meydan okumalarına cevap verebilmek için kendini kökten yenilemesi gerektiğini belirten Blair, Birlik'in kuruluşundan bu yana 50 yıl geçtiğini hatırlattı ve dönem başkanlığını 1 Temmuz'da devralacak ülkesinin önceliklerini anlattı. 
     "Neredeyse 50 yıl oldu. Yenilenmeliyiz. Bunda utanılacak bir şey yok. Tüm kuruluşlar yapmalı, biz de yapabiliriz. Sadece Avrupa'nın inandığımız idealleriyle yaşadığımız modern dünyayı bir araya getirmeliyiz" diyen Blair, siyasi ve ekonomik bütünleşmeye inandığını kaydetti. 
     Blair, daha modern hale getirilmemesi ve vatandaşlarının ihtiyaçlarını karşılamaması halinde AB'nin başarısızlığa uğrayacağı uyarısında bulundu. 
     Vatandaşlar ve siyasi liderleri arasında, AB'nin gidişatı ve ne yapıldığı konusunda iletişim kopukluğu olduğunu belirten Blair, AB Anayasası'nın Hollanda ve Fransa'da halk tarafından reddedildiğine dikkati çekerek, "Bu siyasi yönetimin bir krizi. Korkarım ki halk politikacıların önünde. Konu, AB düşüncesiyle ilgili değil. Modernleştirilmesiyle ilgili" diye konuştu. 
     Blair, AB'nin, 25 üye ülkenin çoğunda AB anayasasına evet oyu verilmesini sağlamayı zorlaştıran bir siyasi liderlik kriziyle karşı karşıya olduğunu belirtti. 
     İngiltere Başbakanı, "Gerçek şu ki, üye ülkelerin bir çoğunda yapılacak bir referendumda 'evet' oyunu almak zor. Bu siyasi kurumların krizi değil, bir siyasi liderlik krizi" dedi. 
     Blair, AB seçmelerinin, ekonomik başarısızlıklar ve Avrupa'nın modern bir çağda hayatta kalması konusunda gerçek bir tartışmanın reddedilmesi nedeniyle "AB'ye yabancılaştırıldığını" ileri sürdü. 
     AB'nin, işsizlikle mücadelede daha uygun bir siyaset geliştirmesi gerektiğini ifade eden Blair, modern dünyada izlenmesi gereken siyasetin, bilgiye, hünere, daha iyi eğitime ve küçük kuruluşlara yardım edilmesine yatırım yapmak olduğunu söyledi. 
     
     "TARIMSAL DESTEKLER DÜZENLİ OLARAK AZALTILMALI" 

     Blair, AB'nin yeniden büyümeyi sağlamak için acilen ekonomik reforma ihtiyacı olduğunu ve bütçeden tarım sübvansiyonlarına ayırdığı payı düzenli olarak azaltmak zorunda olduğunu söyledi. 
     Blair, Avrupa Parlamentosu'nda yaptığı konuşmada, ciddi yapısal ekonomik reformların kamuoyunun rasyonel bir mali politikaya güven duymasını sağlayacağını belirterek, "Eğer Avrupa büyüyecekse acilen böyle bir reforma ihtiyacımız var" dedi. 
     AB'nin tarıma verdiği destekleri bir gecede ortadan kaldırmak istemediğini, ama bunların düzenli biçimde azaltılmasını istediğini belirten Blair, "Avrupa için modern bir bütçe, bundan 10 yıl sonra hala parasının yüzde 40'ını Ortak Tarımsal Politika için harcayan bir bütçe değlidir" dedi. 

     
</TEXT>
</DOC>
