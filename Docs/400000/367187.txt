<DOC>
<DOCNO> 367187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/ekonomi/aeko.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon eksi çıktı, yabancı aldı ve borsa 30 bini devirdi 
</HEADLINE>
<TEXT>


Temmuzda enflasyon rakamları beklentilerden daha iyi çıktı. Faizlerin düşeceği, mevduat, bono gibi YTL yatırım araçlarının daha az kazandıracağı beklentisi oluştu. Yabancıların rekor alımı ile borsa 30 bini aştı 

Orhan Tekeoğlu 

Temmuz ayı enflasyonu açıklandı, rakamların beklentilerin altında geldi. Faiz oranlarının da düşeceği beklentisi oluştu. Döviz yerinde saydı. Temmuz ayında 22.5 milyar dolarlık portföy değerleriyle rekor kıran yabancıların, hisse senedi alımı ile desteklenen borsa coştu. 30 bin puan sınırını devirerek günü 30 bin 123 puandan kapattı. 

Psikolojisi yerinde 
Borsa, dün 'psikolojik sınır' kabul edilen 30 bin puanı nihayet devirdi. Bu gelişmede en önemli rolü temmuz ayı enflasyon oranlarının düşük çıkması oynadı. DİE, önceki gün temmuz ayında tüketici enflasyonunun yüzde 0.57, üretici fiyatları enflasyon endeksi yüzde 0.74 gerilediğini açıkladı. Bu rakamlar piyasa beklentilerinin çok altında kaldı. Bu açıklama sonrası faiz oranlarının da düşeceği, dolayısıyla mevduat, Hazine Bonosu gibi diğer YTL yatırım araçlarının getirisinin azalacağı beklentisi oluştu. 
YTL'nin reel değerinde yüzde 16.9 ile son 24 yılın en yüksek değerine çıkması ve geleneksel tasarruf araçlarından doların ve euronun YTL karşısındaki değer kaybı da borsanın çıkışını destekledi. Hisse senetleri dün ortalama yüzde 1.33 değer kazandı. Endeks 396 puanlık artışla 30.123 puana yükselerek psikolojik 30 bin puanı aştı. Bu rakam aynı zamanda YTL bazında tüm zamanların rekoru oldu. Endeksin dolar bazındaki dünkü değeri 2.26 cent oldu. Endeks dolar bazındaki rekorunu 3.7 cent ile 2000 yılı Ocak ayında kırmıştı. 

Yapı Kredi moral verdi 
Bu arada borsanın lokomotif hisselerinden Yapı Kredi'nin Koç Holding'e satışı konusundaki sorunların aşıldığı haberi de moral verdi. Bankanın, ilgili yasanın tekrar meclisten geçirilmesini beklemeden Koç Holding'in, devir için BDDK'ya başvurması, hem Yapı Kredi'ye hem de Koç Holding'e prim yaptırdı. Sabah saatlerinde tahtası kapanan iki şirketten Koç Holding'in hisseleri yüzde 5, Yapı Kredi Bankası hisseleri ise yüzde 4.27 prim yaptı. 



YTL geçen ay da yüzde 2.3 değerlendi Türk parasındaki reel değerlenme eğilimi temmuzda da sürdü. Merkez Bankası'nın Türk parasının 1985 yılındaki ortalama değerini 100 kabul ederek oluşturduğu TÜFE bazlı reel kur endeksi temmuzda 162.9'a, ÜFE bazlı endeks ise 146.8'e kadar yükseldi. 162.9 değeri, Türk parasının Ocak 1980'deki 176.4'lük düzeyinden sonraki en yüksek reel değeri oluşturuyor. 
Merkez Bankası reel kur endekslerinin temmuz ayı sonuçlarını açıkladı. 
Buna göre YTL'nin reel değeri TÜFE bazlı endekse göre temmuzda yüzde 2.3 oranında artış kaydetti. ÜFE bazlı endekse göre artış ise yüzde 1.7 olarak hesaplandı. YTL'nin reel değerinde bu yılın ilk yedi aylık döneminde TÜFE bazlı endekse göre yüzde 13.8, ÜFE bazlı endekse göre ise yüzde 11.7'lik artış kaydedildi. Son bir yıldaki reel değerlenme ise TÜFE endeksine göre yüzde 15.9'a, ÜFE endeksine göre ise yüzde 14.7'ye çıktı. 

1980'de 176.4'e çıkmıştı 
TÜFE bazlı reel kur endeksi en yüksek düzeye 176.4'le dönemin hükümetinin 24 Ocak kararlarını uygulamaya koyarak yüksek oranlı bir devalüasyon yapmak zorunda kaldığı Ocak 1980'de çıkmıştı. 


Geçici veriler, 1995 100 bazlı TÜFE ve ÜFE değişimleri 
TÜFE Tüketici fiyatları enflasyonu, 
ÜFE Üretici fiyatları enflasyonu 

Borsada yabancı payı 22.5 milyar dolara ulaştı Borsanın yüzde 10'a yakın yükseldiği ve dolar kurunun düştüğü temmuz ayında yabancıların borsadaki hisse senetlerinin toplam değeri 2.9 milyar dolarlık artışla 22.5 milyar dolara yükseldi ve rekor kırdı. Portföydeki 2.9 milyar dolarlık büyümenin yaklaşık 500 milyon dolarlık kısmının yeni hisse senedi alımlarından kaynaklandığı tahmin ediliyor. Haziran sonunda 1.3337 YTL olan dolar kurunun temmuz sonunda 1.3212'ye kadar gerilemesi de yabancıların portföyünün dolar cinsinden tutarını artırdı. Yabancıların portföyünün temmuz sonundaki tutarı rekor bir düzeye işaret ederken, bir başka rekor da yabancıların İMKB'deki payında yaşandı. Haziran sonunda yüzde 61 olan yabancıların İMKB'deki payları temmuz sonunda yüzde 62.5'e yükselirken, yerli yatırımcıların payı ise yüzde 39'dan yüzde 37.5'e indi. 
Bu arada yerli yatırımcıların İMKB'deki hisse senedi portföylerinin toplam tutarı da temmuzda 12.5 milyar dolardan 13.5 milyar dolara çıktı. 

Yabancıların 2005'te İMKB'deki toplam portföyü milyon dolar 
2005 Ocak 17.559 Şubat 19.028 Mart 16.138 Nisan 16.049 Mayıs 16.961 Haziran 19.555 Temmuz 22.479 

Yılın en iyi kazancı da borsadan geldi Yılın ilk yedi ayında hisse senetlerinin reel getirisi yüzde 16.27'ye ulaşırken euronun reel değer kaybı yüzde 14.03, doların da yüzde 3.07 oldu. 9 aylık bononun getirisi reel bazda yüzde 8.57, üç aylık mevduatın da yüzde 8.17'de kaldı. Altın ise reel anlamda yüzde 6.42 değer kaybına uğradı. 
Borsanın 30 bin puanda tutunmasını veya k r satışları ile 30 binin altına düşse dahi, tekrar bu düzeyin üzerine çıkmasını destekleyecek gelişmelerin Tüpraş ve Erdemir'le ilgili özelleştirme süreci ile 3 Ekim'de müzakerelerin başlaması olabileceği belirtiliyor. 

Dolar son 4.5 ayın en düşük değerinde Döviz piyasası, temmuz ayı enflasyon rakamlarının beklentilerin altında gelmesi ile dün de satıcılı bir seyir izledi. Dolar dün, serbest piyasada 1.3170'e, bankalararası piyasada da 1.3115'e gerileyerek son 4.5 ayın en düşük değerine geriledi. Böylece dolar YTL karşısında yılbaşından bu yana yüzde 2.58 değer kaybetti. 
Bu arada Merkez Bankası döviz rezervi 22-29 Temmuz günleri arasındaki bir haftalık sürede 2 milyar 60 milyon dolar daha artarak 42 milyar 895 milyon dolara kadar yükseldi. 
Bu tutar döviz rezervinin şimdiye kadar çıktığı en yüksek düzeyi oluşturuyor. 
Döviz rezervinde geçen hafta yaşanan bu artışın, Merkez Bankası'nın 22 Temmuz'da piyasalara yaptığı döviz alım müdahalesiyle gerçekleştirdiği alımın büyük bölümünün vadesinin 25 Temmuz olmasından kaynaklandığı belirtiliyor. 




</TEXT>
</DOC>
