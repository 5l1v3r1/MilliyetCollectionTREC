<DOC>
<DOCNO> 381730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas18.html </URL>
<DATE> 2005/09/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
1 yakıt ikmaliyle Hannover'dan İstanbul'a gelecek 
</HEADLINE>
<TEXT>

     Guiness Rekorlar Kitabı'na giren Avusturyalı gazeteci Gerhard Plattner, Hannover-İstanbul arasında yeni bir ekonomik sürüş denemesine başladı. 
     Uzun yol uzmanlığı ve ''Dünya çevresinin en hızlı ve en ekonomik şekilde kat edilmesi'' rekoru ile Guiness Rekorlar Kitabı'na giren Avusturyalı gazeteci Plattner, Hannover-İstanbul arasında yeni bir ekonomik sürüş denemesine ''Yeni Caravelle'' ile Hannover'den Volkswagen Ticari Araç Merkezi'nde düzenlenen törenle başladı. 
     Hannover'den yola çıkan Plattner, varış noktası olan İstanbul'a ulaşana kadar en ekonomik şekilde saate ortalama 80 kilometre hızla sadece 1 kez yakıt ikmaliyle 2364 kilometre yol kat edecek. Plattner'in 29 Eylül'de İstanbul'a varışı yine düzenlenecek bir törenle kutlanacak. 
     Plattner'in durakları ise şöyle 
     Hannover, Peine, Braunschweig, Magdeburg, Bernburg, Halle, Leipzig, Dresden, Zinnwald Almanya , Prag, Jihlava, Brno, Brünn, Brodske Grenze Çek Cumhuriyeti , Bratislava Slovakya , Györ, Budapeşte, Kecskemet, Szeged Macaristan , Novi Sad, Belgrad, Niş, Dragoman Sırbistan-Karadağ , Sofya, Plovdiv Bulgaristan , Edirne, İstanbul Türkiye . 
     Yeni Caravelle'in deposu, yola çıkış merkezi Hannover'de dolduruldu ve ADAC Alman Otomobil Kulübü tarafından mühürlendi. 
     Hannover'den yaklaşık 1200 kilometre sonra otomobil Macaristan-Szeged'de, bölgenin yerel otomobil kulüplerinin gözetimi altında yakıt alacak. Yakıt ikmalinden sonra deposu tekrar mühürlenecek araç, İstanbul hedefine doğru yoluna devam edecek. 
     Plattner, yaklaşık 2364 kilometre yol kat ettikten sonra İstanbul'a ulaşacak. Son olarak İstanbul'da yine bir ADAC yetkilisi tarafından deponun mührü açılacak ve ardından Hannover-İstanbul arası ortalama yakıt harcaması ile hızı hesaplanarak, rekor tescillenecek. 
     
     PLATTNER'İN REKORLARI 
     Plattner'in Porsche'nin pilotu Günther Steckkönig ve Avrupa Şampiyonu Rudi Lins ile birlikte Salzburg çevresinde 24 kez kırdıkları Avusturya hız rekorları geçerliliğini koruyor. 
     Audi S2 ile Berlin'e, 6 kıtayı geçerek ve 40 bin 77 kilometre yol kat ederek 28 gün 16 saatte vardı. 
     Plattner, takım halinde kırdığı bir başka hız rekorunda 100 bin kilometreyi 1000 saatten az sürede kat etti. Kaydedilen rekor 959 saat 46 dakika 
     Plattner, Kasım 2004'te ise Golf V TDI ile bir depo yakıtla 10 ülke dolaştı. Saatte ortalama 78 kilometre hızla Golf, her 100 kilometrede 4.4 litre yakıt harcayarak öngörülen harcamanın çok altında bir değer kaydetti. 
     
</TEXT>
</DOC>
