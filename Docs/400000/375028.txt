<DOC>
<DOCNO> 375028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun44.html </URL>
<DATE> 2005/09/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gül AB deklarasyonunda kabul edilemez unsurlar var... 
</HEADLINE>
<TEXT>

     Rahmi Gündüz bildiriyor 

Avrupa Birliği gayri resmi dışişleri bakanları toplantısına katılan Dışişleri Bakanı ve Başbakan Yardımcısı Abdullah Gül, bugün ikili temaslarda bulunarak, müzakereler öncesi Türkiye'nin tutumu konusunda muhataplarına bilgi verdi. 
     Gül, İsveç Dışişleri Bakanı Laile Freivalds ile bu sabah yaptığı görüşmenin ardından, AB Komisyonu'nun genişlemeden sorumlu üyesi Olli Rehn, Fransa Dışişleri Bakanı Philippe Douste-Blazy, İspanya Dışişleri Bakanı Miguel Angel Moratinos ve İtalya'nın Avrupa İşlerinden Sorumlu Bakanı Georgia Lamalfa ile görüştü. 
     Gül'ün akşam saatlerinde Yunanistan Dışişleri Bakanı Petros Molivyatis ile görüşmesi bekleniyor. 
     A.A muhabirine ikili görüşmelerle ilgili bilgi veren diplomatik kaynaklar, Gül'ün, muhataplarına, AB'nin tek taraflı deklarasyonunun şu anki haliyle Türkiye için kabul edilemez unsurlar içerdiğini belirtti. Gül, taslağın bu haliyle müzakerelerin devam etmesini zorlaştıracak nitelikte olduğunu söyledi. 
     AB'nin konjonktürel konuları ön plana çıkartarak, stratejik vizyonuna zarar verdiğini belirten Gül, bazı AB ülkelerinin iç politik nedenler yüzünden Türkiye üzerinden politika yapmasını eleştirdi ve bu tutumun AB'ye yakışmadığını söyledi. 
     AB'nin büyük düşünmesi gerektiğini ifade eden Gül, küçük hesaplar peşinde koşmanın stratejik bir hata olduğunu ifade etti. 
     Türkiye'nin söyledikleri ve yaptıklarının uyum içinde olduğunu kaydeden Gül, aynı tutumu AB'den beklediklerini belirtti. 
     
</TEXT>
</DOC>
