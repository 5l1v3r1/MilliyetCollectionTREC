<DOC>
<DOCNO> 366381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko14.html </URL>
<DATE> 2005/08/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yeni rekor Antalya'ya bir günde 59 bin turist geldi 
</HEADLINE>
<TEXT>

     17 Temmuz'da havayoluyla gelen bin 205 turist ile bu yıl içindeki Bir günde gelen en çok yolcu sayısı’ rekorunu kıran Antalya, dün gelen 59 bin 96 yolcu ile yeni bir rekora imza attı. 
     Antalya’ya 1-31 Temmuz tarihlerinde havayoluyla gelen yolcu sayısı 1 milyon 190 bin 289 olurken, yılbaşından bu yana gelen turist sayısı ise 4 milyon 90 bin 641'e ulaştı. Geçtiğimiz yılın aynı dönemine göre Antalya’ya havayoluyla gelen yolcu sayısında aylık yüzde 24, yıllık ise yüzde 25 oranında artış oldu. 
     Antalya'da turistik bölgelerdeki tesislerin doluluk oranları da yüzde 80'i aştı. Lara, Kundu, Belek, Kadriye, Beldibi, Göynük, Tekirova, Side ve Alanya gibi turistik tesislerin yoğunlukta olduğu yerlerde sezon hareketliliği yaşanıyor. 
     
     MUĞLA'DA YÜZDE 14'LÜK ARTIŞ 
     Muğla ve yöresine bu yılın 7 aylık döneminde hava ve deniz yoluyla 1 milyon 513 bin 930 yabancı turist geldi. 
     Muğla Valisi Hüseyin Aksoy yaptığı yazılı açıklamada, Marmaris, Bodrum ve Fethiye gibi önemli turizm merkezlerinin bulunduğu Muğla ve yöresine geçen yıl aynı dönemde hava ve deniz yoluyla 1 milyon 322 bin 332 yabancı turist geldiğini ifade etti. 
     Bu yıl kente gelen turist sayısının yüzde 14'lük artış gösterdiğini belirten Vali Aksoy, ocak ayından beri hava ve deniz yoluyla gelen yabancı turist sayısının 1 milyon 513 bin 930'a ulaştığını bildirdi. 
     Geçen yıl turizm sezonu boyunca Muğla sahillerinin toplam 2 milyon 624 bin yabancı turisti ağırladığını kaydeden Aksoy, turizm sektöründeki olumlu göstergelere bakıldığında, gelecek yıl hedeflenen 3 milyon turist sayısının aşılmasının beklendiğini vurguladı. 
     Yabancı turistler içinde ilk sırayı 588 bin 366 kişiyle İngilizlerin aldığını belirten Aksoy, ikinci sırada 197 bin 795 kişiyle Hollandalıların bulunduğunu kaydetti. 
     
</TEXT>
</DOC>
