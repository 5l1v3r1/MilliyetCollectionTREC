<DOC>
<DOCNO> 353972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun53.html </URL>
<DATE> 2005/06/21/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Şaron-Abbas görüşmesi sona erdi... 
</HEADLINE>
<TEXT>

     İsrail Başbakanı Ariel Şaron ile Filistin Ulusal Yönetimi Başkanı Mahmud Abbas’ın yaklaşık 2.5 saat süren görüşmesi sona erdi. 
     Şaron’un evsahipliğinde Kudüs’te yapılan toplantıya, Filistin Ulusal Yönetimi Başkanı saat 16.00’da geldi. Yoğun güvenlik önlemleri alınan toplantı öncesi, Şaron’un resmi ikametgahının çevresinde çok sayıda İsrail askeri ve polis görev yaptı. İkametgah çevresindeki yollar araç trafiğine kapatıldı. 
     Abbas’ın geldiği sıralarda, güvenlik güçleri, ikametgahın ana girişine polis araçlarını yerleştirdi. Abbas ve beraberindekiler ise ana girişten değil, bir başka kapıdan içeri girdiler. 
     Bir polis helikopteri de toplantı öncesi ve sırasında bölgeyi havadan kontrol etti. 
     Toplantıyı yerli ve yabancı hiçbir basın mensubunun izlemesine izin verilmedi. İlk kez Mısır’ın Şarm El Şeyh beldesinde geçen şubat ayı başında bir araya gelen Şaron ve Abbas’ın ikinci zirvesinde görüşmeleri, Başbakanlık Basın Merkezi’nin izleyerek, gelişmeleri duyuracağı belirtildi. 
     Zirveden bir gün önce ise Filistin tarafının, toplantının Şaron’un resmi konutunda değil, çiftlik evinde yapılmasını istediği, ancak Şaron’un buna karşı çıktığı belirtildi. 
     İsrailli yetkililer, Başbakan’ın çalışma toplantılarını kendi özel ikametgahında yapmadığını Filistin tarafına ilettiler. 
     Filistin lideri Mahmud Abbas ise bir televizyona yaptığı açıklamada, toplantının yerinin değil, içeriğinin önemli olduğunu vurguladı. 
     
</TEXT>
</DOC>
