<DOC>
<DOCNO> 399532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/yazar/asik.html </URL>
<DATE> 2005/12/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Büyük pazarlama 
</HEADLINE>
<TEXT>


Haber dün birinci sayfamızda, "Rumlara AB Müjdesi" başlığıyla verilmişti... Haberde Türkiye'nin, AB ile imzalayacağı bir sivil havacılık anlaşması çerçevesinde Kıbrıs Rum uçaklarına Türk havaalanlarını kullanma izni vereceği ifade ediliyordu... 
CHP Milletvekili Onur Öymen, konuyla ilgili Dışişleri Bakanı Abdullah Gül'e bir soru önergesi verdi. Bu haberin gerçeklik derecesini sordu... 
Oyunun nasıl oynandığını okurlarımız biliyor... 
AB, Kıbrıs Rum Yönetimi'ni Kıbrıs Cumhuriyeti olarak tanımamız konusunda bastırıyor. İlk elde liman ve havaalanlarının Rum uçak ve gemilerine açılmasında ısrar ediyor... 
Başbakan Erdoğan ve Dışişleri Bakanı Gül, "KKTC'ye yönelik ambargolar kaldırılmadan asla liman ve havaalanlarını açmayız" yollu demeçler veriyor. 
Ancak bu demeçler iç kamuoyunu teskine yönelik... 
Çünkü liman ve alanların açılması ile Kıbrıs Cumhuriyeti'nin tanınması yönünde hem Brüksel'de imza attılar, hem Ek Protokol'ü imzaladılar. İmzaladığımız hiçbir belgede KKTC'ye ambargoların kaldırılması şartı yok. 
O yüzden KKTC'ye ambargolar kaldırılmadan limanları da açacaklar, Rumları da tanıyacaklar... Tek sıkıntıları formül bulunması. O formüller de AB tarafından bulunacaktır elbet. Misali yukarıda... 
Esas büyük pazarlama dış politikada... Neler neler var satış listesinde... 

Hükümet kurumlar vergisini düşürüyormuş. 
Dar gelirlinin vergisini şişir... Hali vakti yerinde olanınkini düşür... Bir zamanların "Adil düzen"cilerine bakın 
Haldun Ertem 

Expo 2015'e doğru İzmir iddialı bir hedefe baş koydu... Expo 2015'e aday oldu. İzmir Belediye Başkanı Aziz Kocaoğlu'nun hafta başında Kabataş Feriye Lokantası'nda düzenlediği davetin amacı da İzmir dostlarından Expo üyeliğine destek istemekti... 5 yılda bir yapılan, ihraç ürünlerinin sergilendiği Expo fuarlarının sonuncusu Japonya'daydı. 20 milyon kişi ziyaret etti. Expo 2015'in aday sayısı 2007'de ikiye indirilecek. Kesin mek n 2008'de belirlenecek... Şu anda en güçlü 2 rakip Moskova ve Toronto... 
İzmir'e ve çok iddialı bir hedefe kilitlenen Belediye Başkanı Kocaoğlu'na başarı diliyoruz. 

Acının Rengi Ey acılara tat veren güzellik 
Yüreğimize hoş geldin 
Geldin de dallara döndürdün öfkemizi 
Artık ister dolu yağsın ömrümüze 
İsterse kar 
Biz ki bildikten sonra sevmeyi 
Bütün sabahlar 
Acı renginde olsa ne çıkar 
Adnan Yücel 

Taviz melekleri Kıbrıs Rum lideri Papadopulos'u istemesek de takdirle izler olduk... 700 bin nüfuslu Rum kesiminin çıkarlarını tek santim taviz vermeden savunuyor... Ustaca politika yapıyor... AB'yi ve Atina'yı kullanarak Ankara ile fare - kedi misali oynuyor. O tek santim taviz vermezken bizimkiler sürekli taviz belgeleri imzalıyor. 
Ermenistan'ı takdirle izliyoruz... Türkiye sınırı açılmadığı için açlığa mahk m oldukları halde soykırımı kabul ettirme amacından tek santim sapmıyorlar... 
Suriye'yi takdirle izliyoruz... O küçücük ülke ABD'ye karşı ilkelerinden, haysiyetinden, bağımsızlığından en küçük taviz verme niyetinde görünmüyor. Kapı gibi sağlam duruyor. 
İran'ı takdirle izliyoruz... Amerika'nın tehditlerine zerrece kulak asmıyor... Tam tersine meydan okuyor... 
Iraklı Sünnileri takdirle izliyoruz. Atatürk'ün "Ya istiklal ya ölüm" parolasını sanırız bizden daha iyi kavramışlar. İşgalcilere karşı ölümüne direniyorlar. 
Çevremizde küçücük uluslar ne kadar zor durumda kalsalar da onurlarından taviz vermiyor. 
Arasanız da, tarasanız da bizim hükümet gibisine rastlanmıyor. 
AB ile müzakerelere başlama tam üyelik falan değil, sadece müzakerelere başlama karşılığında Kıbrıs dahil akıl almaz tavizler verdiler. Tam üye olan ülkelerin haklarından vazgeçtiler. Buna rağmen taviz vermeye doyamadılar. Şimdi de yeşil pasaportlu vatandaş sayısını azaltmanın peşindeler. 
Düşününüz, istenen tavizleri verdikleri gibi istenmeyenleri de veriyorlar. 
Müzakerelere başlayan ülkelere AB vizeyi kaldırıyor. Bize böyle bir avantaj tanınmaması bir yana.. Bizim hükümet vizesiz seyahat eden Türk vatandaşı sayısını azaltmaya çalışıyor. Yalnız istenince değil, istenmeden de taviz veren böylesi bir hükümeti herhalde dünya tarihi kaydetmemiştir. 

Başbakan Erdoğan, "Yüksekova'daki cenaze töreninde F-16'ların uçması da, PKK flamalarının açılması da yanlış" demiş 
Başbakan herhalde AB üyeliğine kendini çok kaptırdı. Demeçlerini TC Başbakanı değil de, AB ülkesi başbakanı ağzıyla veriyor... 



</TEXT>
</DOC>
