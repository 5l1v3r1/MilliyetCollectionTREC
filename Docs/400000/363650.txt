<DOC>
<DOCNO> 363650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun30.html </URL>
<DATE> 2005/07/23/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Doğu Perinçek ''Eermeni soykırımı yalandı'' dediği için gözaltına alındı 
</HEADLINE>
<TEXT>

     İP Genel Başkanı Doğu Perinçek, Lozan Antlaşmasının 82’nci yıldönümü etkinlikleri çerçevesinde İsviçre’nin Winterthur kentinde düzenlenen panel sırasında, Winterthur savcısının emriyle, ifadesi alınmak üzere gözaltına alındı. 
     Perinçek’in sorgulamasının devam ettiği belirtildi. 
     Winterthur Savcılığı, Lozan-2005 ekibinde bulunan Ankara Barosu avukatlarından Nusret Senem ve İsviçre Barosu’na kayıtlı Türk asıllı Suat Fert’in sorgulamada hazır bulunmasına izin verdi. 
     Bu arada, Türkiye’nin Zürih Başkonsoluğu’ndan bir görevlinin de içeride bulunduğu öğrenildi. 
     Lozan-2005 heyetinde bulunan, Türkiye’deki çeşitli barolardan avukatlar da savcılık binası önünde toplandılar. 
     İzmir Barosu Başkanı Nevzat Erdemir, olayı protesto ederek, yasama organının kendisini yargı yerine koyduğunu ve böyle bir uygulamanın yapıldığı ülkede demokrasiden söz edilemeyeceğini söyledi. 
     Erdemir, "Konu, Türkiye olduğunda Batı kendi değerlerini paspas gibi çiğnemektedir" dedi. 
     Lozan etkinliklerini izleyen Türk gazetecilerin talebi üzerine Winterthur polis sözcüsü komiser Werner Benz, yaptığı açıklamada, Doğu Perinçek’in daha önce İsviçre ziyaretleri sırasında ve dünkü açıklamalarında, İsviçre yasalarına göre ırkçı sözler kullanması nedeniyle Savcı Rolf Jaeger tarafından ifadesi alınmak üzere savcılığa çağrıldığını söyledi. 
     Benz, Perinçek’in hangi ifadesinin, sorgulamaya neden olduğu yönündeki soruya "Ermeni soykırımı uluslararası bir yalandır" ifadesinin buna yol açtığını kaydetti. 
     Winterthur savcısı Jaeger’in, Türk ekibindeki avukatların ısrarı üzerine daha sonra bir açıklama yapacağı belirtildi. 
     
</TEXT>
</DOC>
