<DOC>
<DOCNO> 382504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun08.html </URL>
<DATE> 2005/09/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB uzlaşmaya varamadı, Avusturya, 'imtiyazlı ortaklık'ta diretiyor 
</HEADLINE>
<TEXT>

     AB Daimi Temsilcileri Komitesi COREPER , Türkiye konusunda bugün de anlaşmaya varamadı. 
     Uzlaşmazlığın temelinde, belgeye 'imtiyazlı ortaklık' seçeneğinin eklenmesini isteyen Avusturya'nın tutumu yatıyor. 
     Avusturya ayrıca Türkiye ile müzakerelerin başlaması için, müzakereleri savaş suçları sebebiyle askıya alınan Hırvatistan'a da 'yeşil ışık' yakılmasını savunuyor. 
     Bu durumda Müzakere Çerçeve Belgesi'nin onaylanması 2 ekim pazar günü yapılacak AB Dışişleri Bakanları toplantısına kaldı. Belgenin onayının 3 ekim sabahına kalması da gündemde. 
     Müzakere Çerçeve Belgesi'nde, müzakerelerin açık uçlu olduğu hatırlatılıyor, insan hakları ihlalleri olması durumunda müzakerelerin askıya alınabileceği vurgulanıyor. 
     Tam üyeliğin ise 2014'ten önce gerçekleşmeyeceği belirtiliyor. 
     Belgede ayrıca Avrupa Birliği üyesi ülkelerle sınır sorunlarının gerekirse Adalet Divanı'na götürülmesi isteniyor ve birliğin Türkiye'yi 'hazmetme' kapasitesinin sürekli olarak ölçüleceği belirtiliyor. 
     Belgedeki bazı ifadelerle, Türkiye'den NATO'da Kıbrıs Rum Yönetimi'ne veto uygulamaması da isteniyor. 
     
     2 Ekim Pazar günü olağanüstü toplantı 

     AB üyesi ülkelerin dışişleri bakanlarından oluşan karar organı Genel İşler Konseyi, 2 Ekim Pazar günü Lüksemburg'da olağanüstü toplanarak, Türkiye dosyasını sonuçlandırmaya çalışacak. 
     AB Daimi Temsilciler Komitesi COREPER , 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'ne ilişkin tartışma ve pazarlıkları bugün de sonuçlandıramadı. 
     AB'nin yürütme organı AB Komisyonu tarafından hazırlanarak 29 Haziran'da onaya sunulan Müzakere Çerçeve Belgesi'nin, 3 Ekim'de müzakerelerin resmen başlamasından önce, AB Konseyi tarafından onaylanması gerekiyor. 
     Diplomatik kaynaklar, AB üyesi ülkelerin daimi temsilcilerinden oluşan COREPER'in bünyesinde uzlaşma sağlanamamasının ana nedeninin Avusturya'nın tavır değiştirmemesi olduğunu belirttiler. 
     Avusturya, müzakerelerin olumsuz gelişmesi halinde, Türkiye için "imtiyazlı ortaklık" formülünün belgeye sokulmasını ısrarla önerirken, Ankara, "tam üyelik" dışında hiçbir hedef ve seçeneği söz konusu belgede görmek istemediğini belirtiyor. 
     
     Hırvatistan gündemde 

     AB Konseyi, geçen mart ayında, Hollanda'nın Lahey kentinde eski Yugoslavya için kurulan uluslararası savaş suçları mahkemesinin Başsavcısı Carla del Ponte'nin, Zagreb yönetiminin, savaş suçu sanığı General Ante Gotovina'nın yakalanması için mahkemeyle tam işbirliği yapmadığını bildirmesi üzerine, Hırvatistan'ın tam üyelik müzakerelerini başlatmadan askıya almıştı. 
     Carla del Ponte, AB'ye aktaracağı yeni bir raporla, Hırvatistan'ın tavrını değerlendirecek. Bu raporun, Pazar günü yapılacak AB Genel İşler Konseyi'nde bakanlar tarafından ele alınması bekleniyor. Raporun olumlu olması halinde, Hırvatistan'ın tam üyelik müzakerelerinin 3 Ekim'de, Lüksemburg'da derhal başlatılması için teknik bir engel bulunmadığı ifade ediliyor. 
     Avusturya'nın, böyle bir gelişme halinde, Türkiye konusundaki ısrarlı tavrını değiştirebileceği, ancak Carla Del Ponte'nin raporunun olumlu olması ihtimalinin düşük gözüktüğü belirtiliyor. 
     AB Komisyonu'nun genişlemeden sorumlu üyesi Olli Rehn'in sözcüsü Christina Nagy, konuya ilişkin bugünkü açıklamasında, "Zagrep hükümetinin mahkeme ile tam işbirliği yaptığının tespit edilmesi halinde, Hırvatistan ile müzakerelerin derhal başlamasına hiçbir engel kalmayacağını" söyledi. 
     Nagy, COREPER'de, Müzakere Çerçeve Belgesi üzerinde uzlaşma sağlanamaması konusunda ise AB Komisyonu adına değerlendirme yapmaktan kaçınarak, buna ilişkin soruların AB Dönem Başkanı İngiltere'ye yönetilmesi gereğinden söz etti. 
     Sözcü, Hırvatistan ve Türkiye dosyalarının birbirlerinden tamamen bağımsız olduğunu, her ülkenin kendi yetenek ve uyum çabalarına göre değerlendirmeye tabi tutulduğunu anlattı. 
     Dönem Başkanı İngiltere'nin diplomatik kaynakları, olağanüstü Konsey toplantısının Pazar günü yapılmasından başka çare olmadığını, bu konu karara bağlanmadıkça Türkiye ile müzakerelerin başlayamayacağını, ayrıca, Ankara'nın, Müzakere Çerçeve Belgesi'ni görmeden Lüksemburg'a gelmeyi reddettiğini belirttiler. 
     AB Genel İşler Konseyi'nde uzlaşma sağlanamaması olasılığından da söz eden kaynaklar, önümüzdeki saat ve günlerde pazarlıkların devam edeceğini, Hırvat dosyasının ön plana taşındığını belirttiler. 
     
     Ek Protokolün oylaması askıda 

     Avrupa Parlamentosu Genel Kurulu dün yaptığı oturumda, Ek Protokol'ün oylamasını erteledi. Ertelemenin nedeni ise, Gümrük Birliği Anlaşması'nın sınırlarını genişleten ve Gümrük Birliği'ne Kıbrıs Rum kesimini de dahil eden Ek Protokol'ün TBMM'de onaylanmaması olarak açıklandı. 
     Tasarıda, Türkiye'nin bir an önce Güney Kıbrıs'ı tanıması öngörülüyor. Türkiye'nin havaalanı ve limanlarını Rum uçak ve gemilerine açmamasının, Ankara Anlaşması'na ihlal teşkil ettiği vurgulandı. 
     Tasarıda, Ek Protokol'ün uygulanıp uygulanmadığının da 2006'da gözden geçirileceği belirtildi. AB Konseyi'nde KKTC'ye yönelik ekonomik izolasyonun kaldırılması konusunda verilen sözlerin yerine getirilmesi de istendi. 
     Parlamento, müzakerelerin 3 ekimde başlamasını öngören tasarıya 'evet' dedi, ancak bu tasarı için verilen değişiklik önergesiyle, Türkiye'nin AB üyesi olmadan önce Ermeni soykırımını tanıması bir ön koşul olarak kabul edildi. 
     Parlamentoya sunulan değişiklik önergesiyle, Türkiye'nin Ermeni soykırımı iddiasını tanıması çağrısında bulunuldu ve bu tanımanın Avrupa Birliği üyeliği için önkoşul olması istendi. 
     Yazar Orhan Pamuk aleyhine açılan davanın da, Avrupa İnsan Hakları Sözleşmesi'ni ihlal teşkil ettiği görüşü savunuldu. İmtiyazlı ortaklık konusunda ise, parlamento Türkiye lehine tavır aldı. 
     Avusturya Başbakanı Wolfgang Schüssel, AB liderlerini, "Türkiye ile müzakerelerin tam üyeliği hedeflemesi fikrinden vazgeçmeye" çağırdı. 
     İngiltere'de yayımlanan günlük siyaset ve ekonomi gazetesi Financial Times, Türkiye ve Hırvatistan'ın AB ile müzakere sürecine ilişkin Schüssel'in görüşlerine yer verdi. 
     Schüssel, "Eğer Türkiye'nin süreç içinde ilerleme kaydedeceğine inanıyorsak, Hırvatistan'a da aynı güveni duymalıyız. Hırvatistan ile bir an önce müzakere başlatmak Avrupa'nın çıkarınadır. Hırvatistan'ı dışarıdaki bekleme odasında tutmak adil değil. Bunun mantığını anlayamıyorum" diye konuştu. 
     Türkiye'yi AB'ye mümkün olduğu kadar güçlü şekilde bağlı tutacak alternatif formüller üzerinde ısrar eden Avusturya Başbakanı, AB liderlerine, "Türkiye ile müzakerelerin tam üyeliği hedeflemesi fikrinden vazgeçme" çağrısında bulundu. 
     Financial Times, Schüssel'in Türkiye konusunda tavizsiz bir tutum izlerken, Türkiye ile müzakerelerin başatılmasının tek yolu olarak AB'nin Hırvatistan ile de görüşmelere başlamasını gördüğünün sinyallerini verdiğini yazdı. 
     Gazete, Batılı diplomatların ise Türkiye ile müzakerelere başlanmasından kısa bir süre sonra Hırvatistan ile de müzakere başlatılmasının, eski Yugoslavya'daki savaş suçlularının ele geçirilmesini güçleştireceğine inandıklarını ve bu formüle karşı çıktıklarını belirtti. 
     Financial Times, AB içindeki diplomatların, Avusturya'nın bu tutumu üzerine, Türkiye hakkında uzlaşma sağlamak için, Hırvatistan ile müzakereleri başlatma fikrine yakınlaşmaya başladıklarını savundu. 

     
</TEXT>
</DOC>
