<DOC>
<DOCNO> 352792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/axspo02.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü şoku 
</HEADLINE>
<TEXT>


İspanya'da Nihat Kahveci'den sonra milli kaleci de AB statüsü kazandı. Barcelona, Rüştü'yü oynatma şansını yakaladı, Fenerbahçe'nin tadı kaçtı 

YUSUF KOBAL 


Gelecek sezon da Rüştü'yü kadrosunda tutmayı planlayan Fenerbahçe'ye İspanya'dan kötü haber geldi. 
Barcelona'nın başvurusunu değerlendiren İspanyol mahkemeleri, Nihat Kahveci'den sonra milli kalecinin de AB statüsünde yer almasına izin verdi. UEFA'nın onayına gerek kalmadan Rüştü'yü oynatma şansını yakalayan Barcelona'nın, bu gelişmelerden sonra tecrübeli file bekçisini kesinlikle takımda tutacağı belirtildi. 

Hesaplar şaştı 
Şu ana kadar Rüştü işini ağırdan alan ve Barcelona Kulübü ile resmi olarak masaya oturmayan Sarı - Lacivertli yönetimin bir hayli sıkıntıya düştüğü bildirildi. İspanyollar'ın artık kiralık anlaşmaya sıcak bakmayacağı, Rüştü'yü satsa bile astronomik bir rakam isteyeceği ifade edildi. 
Bu arada Fenerbahçe'nin transfer gündeminde yer alan Emre Belözoğlu dün ABD'ye gitmeden önce yaptığı açıklamada, hiçbir kulübe söz vermediğini tekrarladı. Newcastle United ile henüz anlaşmadığını söyleyen yıldız futbolcu, "Durumum 10 gün içinde netleşir. Henüz hangi takımda oynayacağıma karar vermedim. Ayrıca benim bir takımla anlaşmam yetmiyor. Kulübüm Inter'in de ikna olması gerekiyor" ifadelerini kullandı. 
Öte yandan Yönetim Kurulu dün yaptığı yazılı açıklamada Hırvat oyuncu Biscan ile ilgilenmediklerini belirtti. 

Para var, huzur var 

Galatasaray'da Ribery maddi konuları bahane ederek Marsilya'ya kaçarken, Fenerbahçeli futbolcuların neredeyse bir eli yağda, bir eli balda. 
Üst üste iki yıl şampiyonlukla kucaklaşan ve tatile çıkmadan önce yönetiminden tüm alacaklarını tahsil eden Sarı - Lacivertli oyuncuların keyfine diyecek yok. Sarı - Lacivertli takımın golcüsü Nobre ülkesindeki futbolculara ve ailelerine yönelik kaçırma olaylarından dolayı kendisine 80 bin dolarlık zırhlı bir araba aldı. 
Ailesinin güvenliğini bu şekilde garantileyen Sambacı, arabasıyla poz verirken, Fenerbahçe'de mutlu olduğunu bir kez daha tekrarladı. 

'Artık benim sıram geldi' 

GÖKAY AKIN 

Sarı - Lacivertli takımda üç yılda iki şampiyonluk gören kaleci Volkan, artık yedek beklemekten yorulduğunu söyledi. Tatilini Bodrum'da geçiren genç file bekçisi, "Bana güvenmeyi öğrenmeliler. Kulübede çok fazla oturdum. Bunu hak ettiğime inanmıyorum. Artık oynama zamanım geldi. Ama eninde sonunda kale benim olacak. Oynamadan kimse başarıyı yakalayamaz. Benim de oynamam gerekiyor. İki yıl üst üste şampiyonluk yaşadım. Çocuğum olmuş gibi sevindim. Bu mutluluğu anlatamam. Herkesin bunu tatmasını isterim. Bu forma çok ağır ve kutsal. Bunun bilincindeyim. Daum'dan şans bekliyorum. Rüştü ağabeyime bir şey söyleyemem. Çünkü ondan çok şey öğreniyorum. Öğrenmeye de devam edeceğim" diye konuştu. 

Golcüsü kalmadı 

Fenerbahçe forvetleri gün geçtikçe eriyor. Van Hooijdonk, Serhat, Murat Hacıoğlu'ndan sonra genç Semih'in de gün saydığı belirtildi 

YUSUF DURSUN 

Geçen sezon forvette büyük bolluk yaşayan Fenerbahçe'de transfer döneminde yaşanan yaprak dökümü hücum hattını vurdu. Sarı - Lacivertli takımdan önce Hooijdonk ayrıldı, ardından Serhat Akın sürprizi yaşandı. Geçen sezon bir türlü forma şansı bulamayan Murat Hacıoğlu, Konyaspor ile anlaşırken, Semih'in de yol ayrımında olduğu öğrenildi. Bursaspor'un yakın markajında olan genç golcünün takımdan ayrılmak istediği ve kesin durumunun birkaç gün içinde netleşeceği belirtildi. Semih de takımdan giderse Fenerbahçe forveti yeni sezonda sadece Nobre ve Anelka'ya kalacak. 
Bu arada Teknik Direktör Daum'un, Konyaspor'un golcü oyuncusu Zafer Biryol'u istediği, gelişmelere göre yönetimin harekete geçmeyi planladığı bildirildi. 

Önder iddialı 

Memleketi Karaman'a bağlı Ekinözü Köyü'ne giden Önder Turacı, gelecek sezon da şampiyonluğu kimsenin ellerinden alamayacağını iddia etti. "Fenerbahçe gibi bir takımda oynamanın, Sarı - Lacivert forma altında ter dökmenin ayrı bir mutluluk olduğunu ifade eden Önder, "Türkiye'de küçük yaşlardan bu yana hayalini kurduğum Fenerbahçe'nin dışında başka takımda oynamam. İleride Avrupa'nın büyük takımlarından bir teklif gelirse düşünebilirim" dedi. 


</TEXT>
</DOC>
