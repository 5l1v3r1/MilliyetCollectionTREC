<DOC>
<DOCNO> 396504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko04.html </URL>
<DATE> 2005/11/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Emekli aylıkları arasındaki makas açılıyor... 
</HEADLINE>
<TEXT>

     Türkiye İşçi Emeklileri Derneği TİED Emekli Sandığı’ndan aylık alan emeklilerle SSK ve Bağ-Kur emeklilerinin aylıkları arasındaki makasın giderek açıldığını belirledi. TİED Genel Başkanı Kazım Ergün, emekli aylıklarına yüzdelik zamlar yerine seyyanen zam yapılmasını önerdi. 
     TİED, tarafından yapılan araştırma, emekli aylıkları arasında üç yıl önce azalmaya başlayan farkın, yüzdelik zamlar sonucunda yeniden artma eğilimine girdiğini ortaya koydu. 
     2002 yılında Emekli Sandığı’nda 355.4 YTL olan en düşük 
     aylık SSK’dan ise 257 YTL düzeyinde bulunuyordu. İki kesim arasındaki bu 98.4 YTL’lik fark 2003 yılı başında 89.1 YTL’ye düşmüştü. Söz konusu dönemde en düşük memur emeklisi aylığı 421.2 YTL, işçi emeklisi aylığı ise 332 YTL olarak gerçekleşmişti. 2003 yılının temmuz ayıda en düşük memur emeklisinin aylığı 476 YTL’ye çıkarken, işçi emeklisinin aylığı 332 YTL’de kaldı. Böylelikle memur emeklisiyle işçi emeklisinin aylığı arasındaki fark 143.9 YTL’ye çıktı. 2004 yılında ise memur emeklisiyle işçi emeklisinin aylığı arasındaki fark 148.2 YTL’ye ulaştı. Söz konusu dönemde en düşük memur emeklisi aylığı 513 YTL, işçi emeklisi aylığı ise 364.8 YTL düzeyinde gerçekleşti. 2004 yılının temmuz ayında en düşük memur emeklisi aylığı 544.2 YTL’ye, işçi emeklisi aylığı ise 400.8 YTL’ye ulaştı. 2004 yılı temmuz ayı itibariyle memur emeklisiyle işçi emeklisi aylığı arasındaki fark 143.4 YTL oldu. Bu yılın başında ise en düşük memur ve işçi emeklisi aylığı arasındaki fark 151.7 YTL’ye ulaştı. Yıl başında en düşük memur emeklisi aylığı 576.3 YTL, en düşük işçi emeklisi aylığı ise 424.6 YTL olarak belirlenmişti. Bu yılın temmuz ayı itibariyle en düşük memur ve işçi emeklisi aylığı arasındaki fark ise 161.8 YTL’ye çıktı. Temmuz ayında en düşük memur emeklisi aylığı 611.6 YTL’ye, işçi emeklisi aylığı ise 449.8 YTL’ye çıkarıldı. 
     
     2006’DA FARK 170.1 YTL’YE ÇIKACAK 
     2006 yılında ise hükümet memur emeklilerinin aylığı 
     kümülatif olarak yüzde 5.1 oranında zamlanacak. Buna göre en düşük memur emeklisi aylığı, ocakta 626.9 YTL, temmuzda ise 642.7 YTL olacak. Hükümetin açıkladığı ekonomik programa göre işçi emeklilerine de 2006 yılında yüzde 5.1 oranında zam yapılacak. Söz konusu zamla birlikte en düşük işçi emeklisinin aylığı ocakta 461 YTL’ye, temmuzda ise 472.5 YTL’ye çıkacak. Buna göre, 2006 yılı başında memur ve işçi emeklisi aylığındaki fark 165.9 YTL, temmuzda ise 170.1 YTL olarak gerçekleşecek. 
     
     BAĞ-KUR’LU DA KAYIPTA 
     TİED Genel Başkanı Kazım Ergün, ANKA’ya yaptığı açıklamada, her fırsatta hükümetlere emekli aylıklarına yapılan yüzdelik artışların gelir adaletsizliği oluşturduğunu ifade ettiklerini belirterek, seyyanen yapılacak zamların özellikle taban aylıklarda yaşanan bu sıkıntıyı ortadan kaldıracağını kaydetti. Ergün, şunları söyledi 
     "Maaş zamları gündeme geldiğinde, hükümetlere hep aynı şeyi hatırlatmaktan yorulduk. Ama hükümetler her yıl aynı yanılgıya düşmekten yorulmadılar. Diyoruz ki ’bize yüzdeli zam yapmayın.’ Ancak ısrarla bu uygulama sürdürülüyor ve bunun doğal sonucu olarak da hem üç sosyal güvenlik kuruluşundan aylık alanlar arasındaki ücret makası açılıyor hem de aynı kurumdan aylık alanların taban ve tavan aylıkları arasındaki makas açılıyor. Bu da doğal olarak gelir adaletsizliği ortaya çıkarıyor." Hükümete ek bir külfet önermediklerini söyleyen Ergün, "Geçtiğimiz dönemlerde yaşadığımız ekonomik krizler nedeniyle kaybettiğimiz alım gücünü yeniden kazandıracak rakamın belirlenmesini ve bu rakamın adil olarak emekliler arasında paylaşılmasını talep ediyoruz" dedi. Hazırlanan bütçelerde emekliler için ayrılan kaynağın belli olduğunu ifade eden Ergün, rakamları kabul edilebilir olarak görmeseler de hiç olmazsa ayrılan bu tutarın hakça dağıtımını sağlayacak seyyanen zam yapılmasını önerdi. 
     2006 yılında da memur emeklileriyle SSK ve Bağ-Kur 
     emekli aylıkları arasındaki makasın korunacağını ve ücret adaletsizliğinin bir yıl daha süreceğini ifade eden Ergün, şunları söyledi "Oysa ki hükümet yetkilileri, 2006 yılı için yapacakları artışlarda seyyanen zamları esas alırlarsa yapılan bu gelir adaletsizliğine bir son vermiş olacaklardır. Az kazanana çok zam anlamına gelecek bu düzenleme ile milyonlarca mağdur emeklinin yüzü güldürülmüş olacaktır. Biz hükümetten 2006 yılı artışları için bir kez daha seyyanen zam çağrısında bulunuyoruz. Bu yöntem tercih edilmediği takdirde hem kurumlar arasında hem de kurumların içinde yaşanmakta olan gelir adaletsizliği sürüp gidecektir. Sanırız bu hazin tabloyu, adaleti esas aldığını ifade eden hiçbir iktidar, icraatları arasında görmek istemez. Hükümetin bu aksaklığı 2006 yılı zamlarını seyyanen uygulayarak düzelteceğine inanıyoruz. Daha doğrusu inanmak istiyoruz." 

ANKA 
     
</TEXT>
</DOC>
