<DOC>
<DOCNO> 380956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur12.html </URL>
<DATE> 2005/09/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İşadamına dağda çırılçıplak işkence 
</HEADLINE>
<TEXT>

     Soner KOCAER DHA 

      ANTALYA'nın Alanya İlçesi'nde tekstil işi yapan 45 yaşındaki Ahmet Türkyılmaz, ayrıldığı iki eski ortağı ve onların 6 adamı tarafından dağa kaldırıldı. Şantaj için çıplak fotoğrafları çekilen ve demir çubuklarla dövülen işadamı, eski ortaklarının bir anlık dalgınlığından yararlanarak kaçtı. Polisin iki ayrı ilde yaptığı operasyonda eski ortakları ve 6 adamı yakalandı. 
     Alanya'da tekstil mağazası ve otomobil kiralama ofisi bulunan evli ve 2 çocuk babası Ahmet Türkyılmaz, bir süre önce uyuşturucu işi yaptıkları iddiasıyla yolunu ayırdığı ortakları Kazım İdikurt ve Hıdır Bağ tarafından 19 Eylül Pazartesi günü öğle saatlerinde kaçırıldı. 6 adamıyla birlikte bürosundan Türkyılmaz'ı alan İdikurt ve Bağ, minibüsle Antalya- Konya Karayolu üzerinde Akseki İlçesi yakınlarındaki dağlık araziye götürdü. Eski ortakları, Türkyılmaz'a, Neden ortaklıktan ayrıldın. Senin yüzünden bir sürü zarar ettik'' diyerek işkence yapmaya başladı. 
     
     FOTOĞRAFINI ÇEKTİLER 
     Sopalar ve demir çubuklarla işadamına saldıran zanlılar, kulak zarını patlattı. Dayaktan gözleri şişen Türkyılmaz'ı çırılçıplak soyan zanlılar, şantaj amacıyla fotoğraflarını da çekti. Yemek ve su vermedikleri Türkyılmaz'ı dağlık alanda ayakkabısız koşturan eski ortakları ve adamları, minibüsünün içerisinde bulunan 15 bin YTL değerindeki tekstil ürünlerine ve üzerinde bulunan nakit para ile cep telefonuna el koydu. 
     Ağır yaralı Türkyılmaz, kaçırıldığı gecenin sabahında tuvalete gitmek bahanesiyle dağlık alanda kaçarak izini kaybettirdi ve otostopla Alanya'ya inip polise sığındı. Türkyılmaz'ın verdiği ifade doğrultusunda Antalya Emniyeti Kaçakcılık ve Organize Suçlar Şubesi, özel bir ekip oluşturarak Alanya'ya gönderdi. 
     Organize Suçlar konusunda uzman 20 kişilik özel ekip, Alanya'da kendilerini Gakkoş Çetesi’ olarak tanıtan ve adam öldürme, adam kaçırma, uyuşturucu ticareti, sahtecilik ve adam yaralama suçlarından sabıkaları olan çete üyelerinin yakalanması için çalışmalara başladı. 
     
     EŞZAMANLI OPERASYON 
     Polis ekipleri, yerini tespit ettiği 6 ev ve işyerine eşzamanlı baskın düzenledi. Operasyonda Ahmet Türkyılmaz'ın eski ortakları Kazım İdikurt ve Hıdır Bağ ile kardeşi Muhammed Bağ, Umut Satı, Kemal Bozkurt ve Yakup Güngör yakalanarak gözaltına alındı. Olaya karışan iki kişinin Elazığ'da olduğu ihbarı üzerine harekete geçen polis, adı açıklanmayan bu kişileri de Elazığ'da yakalayarak Alanya'ya getirdi. 
     Zanlıların ev ve işyerlerinde yapılan aramalarda 1.5 kilogram esrar ve ruhsatsız tabanca ele geçirildi. İfadeleri alınan zanlılar, tutuklanma istemiyle Alanya Adliyesi'ne sevk edildi. 
     
</TEXT>
</DOC>
