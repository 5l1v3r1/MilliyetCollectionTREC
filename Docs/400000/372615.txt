<DOC>
<DOCNO> 372615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas07.html </URL>
<DATE> 2005/08/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bu ağaç Hazreti İsa ile yaşıt 
</HEADLINE>
<TEXT>

     Antalya’da bulunan 25 metre boyunda, 262 santimetre çapındaki sedir ağacının, Türkiye’deki bilinen en yaşlı ağaç olduğu bildirildi. 
     Ukrayna Köyişleri ve Orman Bakanı Victor Alexandre Chervonyy ile birlikte Elmalı İlçesi’nin Çığlıkara bölgesinde incelemelerde bulunan Orman Genel Müdürü Osman Kahveci, konuk bakanı Türkiye’nin en yaşlı sedir ağacının bulunduğu yere götürerek, ağaç hakkında bilgi verdi. 
     25 metre uzunluğunda, 262 santimetre çapında olan sedir ağacının 5 
     yıl önce bulunduğunu kaydeden Kahveci, bulunduğunda ağacın yaşının 2000 olarak hesaplandığını belirtti. Kahveci, "Genel Müdürlüğümüz bu ağacı hemen koruma altına aldı. Bildiğimiz kadarıyla bu kadar yaşlı ağaçlardan dünyada sadece Güney Amerika’da birkaç adet bulunuyor. Türkiye’de ise bilinen, bundan yaşlı ağaç yok" dedi. Çığlıkara sedir ormanı içindeki ağacın 2005 yaşında olmasına rağmen hala çok canlı olduğuna işaret eden Kahveci, "Bu ağaç en az 500 yıl daha yaşar. Çok canlı. Koruma altına aldığımız sedir ağacı, Hz. İsa ile aynı yaşta. 2005 yaşındaki bu ağaç çevrecilerin de ilgisini çekiyor" diye konuştu. 
     
</TEXT>
</DOC>
