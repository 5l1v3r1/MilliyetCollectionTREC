<DOC>
<DOCNO> 359480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas09.html </URL>
<DATE> 2005/07/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yaz aylarında beslenme dişleri tehdit ediyor... 
</HEADLINE>
<TEXT>

     Fazla şekerli, çok sıcak ve soğuk gıdaların üst üste tüketilmesi gibi nedenlerle, yaz aylarında dişlerin enfeksiyonlara daha açık hale geldiği, bol su tüketiminin ise dişleri rahatlattığı bildirildi. 
     Selçuk Üniversitesi Ağız, Diş, Çene Hastalıkları ve Cerrahisi Anabilim Dalı Başkanı Yrd. Doç. Dr. Ercan Durmuş, AA muhabirine yaptığı açıklamada, yaz aylarında artan sıcaklar, vitamin ve antibiyotik gibi koruyucu ilaçların kullanımının azalmasına bağlı olarak, vücut direncinin düştüğünü belirtti. 
     Sıcakların artmasıyla, vücudun hararetinin giderilmesi için aşırı gıda tüketildiğini ifade eden Durmuş, "Yaz aylarında aşırı sıcak, fazla şekerli, sıcak ve soğuk gıdaların üst üste tüketilmesi, vitamin eksikliği ve vücut direncinin düşmesi dişlerimizi tehdit ediyor. Kış aylarında bizi rahatsız etmeyen diş kökünde ve diş etindeki küçük enfeksiyonlar, yaz aylarında aşırı sıcaklarla ve saydığımız etkenlerle artarak, şiddetli ağrılara neden olabiliyor" dedi. 
     Artan sıcaklıkla birlikte ağız içinde mikroorganizmalar için ideal bir ortam oluştuğunu dile getiren Durmuş, yaz aylarında tatil döneminde rutin yaşam düzeninin değişmesiyle, dişlerin daha da bakımsız kalarak çürükler, diş eti hastalıkları gibi tehlikelere açık hale geldiğini anlattı. 
     
     BOL SU TÜKETİMİ, DİŞLERİ FERAHLATIYOR 
     Türkiye’de düzenli diş fırçalama alışkanlığı olmadığına dikkati çeken Durmuş, şunları söyledi 
     "Gün içinde diş fırçalama alışkanlığımız yok. Kış aylarında hayatımız daha düzenli olduğu için en azından geceleri dişlerimizi fırçalamadan uyumuyoruz, portakal, mandalina gibi C vitamini bol yiyecekler yiyoruz. Antibiyotik gibi ilaçlar alarak vücut direncimizi artırıyoruz. Ancak yaz aylarında uyku düzenimiz bozuluyor. Meyve yerine asitli, şekerli içecekleri tercih ediyoruz. 
     Özellikle tatile gittiğimizde, gece geç saatlere kadar uykusuz kalıyoruz ve dişlerimizi fırçalamak aklımıza bile gelmiyor. Yaz aylarında dişlerimizi biraz olsun koruyan tek şey, bol su tüketimi oluyor. Su içerken, gargara yapmış oluyoruz. Bu da dişleri ferahlatıyor." 
     
</TEXT>
</DOC>
