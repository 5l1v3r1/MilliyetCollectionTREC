<DOC>
<DOCNO> 351580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur01.html </URL>
<DATE> 2005/06/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bin bir surat, hakim karşısında 
</HEADLINE>
<TEXT>

     Neşet KARADAĞ DHA 

      İSTANBUL, Bursa ve Adana'da bankaları ve tekstilcileri 4 ayrı sahte isim ve değişik fotoğraflarının yer aldığı nüfus cüzdanlarıyla yaklaşık 3 milyon YTL 3 trilyon lira dolandırdığı iddia edilen 40 yaşındaki Takiyeddin Yıldız, 13 yıla kadar ağır hapis cezası istemiyle yargılanıyor. 
     İstanbul'un değişik ilçelerindeki tekstilcileri dolandırdıktan sonra Adana'da iki bankadan kredi kartı alıp bu bankaları 2 bin 225 YTL dolandırdığı iddia edilen Yıldız, 24 Şubat'ta yakalanıp tutuklandı. Adana 3'ncü Ağır Ceza Mahkemesi'nde sahtecilik ve nitelikli dolandırıcılık' suçlarından yargılanmaya başlayan Yıldız, bankaları dolandırmadığını iddia etti. Postahanede bulduğu Osman Aydın'a ait kimliği hasımları olduğu için kullandığını iddia eden Yıldız, "Osman Aydın'ın kimliğini buldum. Kötü amacım yoktu. Bankalardan kart aldım. Ama borçlarımı ödüyordum'' dedi. 
     
     ALACAKLILARI MAHKEME KAPISINDA BEKLEDİ 
     Yıldız'ın tutukluluk halinin devamına karar verilip duruşma ertelenirken mahkeme kapısında alacaklıları bekledi. Yıldız'ın 300 bin YTL'sini dolandırdığını ileri süren tekstilci 32 yaşındaki Mustafa Canbey, duruşmaya İstanbul'dan geldiğini belirterek, "Tahliye olsaydı cezaevinin önünde kendisini yakalayıp alacağımızı görüşecektik. Bir sonraki duruşmaya yine geleceğiz. Elimizden kurtulamaz'' dedi. Yıldız'ın kendisini Ayhan Değirmenci kimliği ile dolandırdığını söyleyen Canbey, "Benden önce peşin kumaş aldı. Daha sonra çekle alışveriş yaptı. Güven verdikten sonra çekleri ödemeyip kayboldu. Yaptığımız araştırma sonunda asıl isminin Takiyeddin Yıldız olduğunu öğrendim. İstanbul'da dolandırdığı kişi sayısı 20'yi geçmiş. Piyasayı 3 milyon YTL dolandırmış. Dolandırıcılıkta, Ayhan Değirmenci, Osman Aydın, Ramazan Deniz ve Murat Korucu sahte isimlerini kullanıyor. Sahte nüfus cüzdanlarında da bin bir surata girip değişik fotoğraflarını yapıştırıyor'' dedi. 
     
</TEXT>
</DOC>
