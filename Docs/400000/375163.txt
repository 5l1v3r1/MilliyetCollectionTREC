<DOC>
<DOCNO> 375163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur18.html </URL>
<DATE> 2005/09/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TÜPRAŞ'ta grev... 
</HEADLINE>
<TEXT>

     TÜPRAŞ Yarımca Rafinerisi'nde, özelleştirme çalışmalarını protesto eden işçiler, işbaşı yapmadı. Akaryakıt dolum ve satışının durdurulduğu rafinerideki üretim, gece vardiyası tarafından sürdürülüyor. 
     Vardiya değişim saatinde işyeri önünde toplanan TÜPRAŞ çalışanları, alkışlarla ve özelleştirme karşıtı sloganlar atarak protestoda bulundu. Sabah vardiyasındaki işçiler, işbaşı yapmayarak, rafineri önünde beklemeye başladılar. 
     Petrol İş Sendikası Kocaeli Şube Başkanı Ali Ufuk Yaşar, burada yaptığı konuşmada, 29 Nisan'da başlayan özelleştirme sürecinin son aşamaya geldiğini belirterek, firmaların tekliflerinin değerlendirileceğini ve kamuoyuna açıklanacağını söyledi. Petrol-İş Sendikası'nın özelleştirme çalışmalarına karşı mücadeleye devam ettiğini ifade eden Yaşar, ''Bugün bütün rafinerilerde işe girmiyoruz. Geçen yıl yaptığımız eylemlerle ihalenin iptalini sağlamıştık. Bu kez, o eylemlere yenilerini ekleyeceğiz ve bunları hayata geçirerek, sonuca ulaşacağız'' dedi. Petrol İş Sendikası'nın şehir merkezlerinde kamuoyunu bilgilendirme çadırları kuracağını ve özelleştirmeye karşı oluş gerekçelerini kamuoyuna açıklayacaklarını bildiren Yaşar, ''Bugün işe girmiyoruz çünkü çalışanlarımızın moralleri bozuk. Akaryakıt dolumu ve deniz dolumları bugün yapılmayacağı için Türkiye genelinde sıkıntılar yaşanabilir. Bu, eylemin ne kadar ses getireceğinin göstergesi olacaktır'' diye konuştu. 
     Yaşar'ın konuşmasının ardından sendikanın Genel Yönetim Sekreteri Mehmet Güray da Genel Başkan Mustafa Öztaşkın'ın İzmir'de yaptığı açıklamayı okudu. 
     Yarımca Rafinerisi çalışanlarının eylemi saat 16.00'ya kadar sürecek ve 16.00-24.00 vardiyasında çalışan işçiler gece vardiyasından işi devralacak. 
     
     KIRIKKALE 

     TÜPRAŞ Kırıkkale Rafinerisi'nde de özelleştirme çalışmalarını protesto eden işçiler, işbaşı yapmadı. Üretimin devam ettiği, ancak satışın yapılmadığı rafineri önünde tankerler uzun kuyruklar oluşturdu. 
     Petrol İş Sendikası Kırıkkale Şube Başkanı Recep Sefer, rafineride çalışan yaklaşık 600 işçiyle sabah saatlerinde işyeri bahçesinden sendika temsilciliği önüne kadar sessiz yürüyüş gerçekleştirdi. 
     TÜPRAŞ çalışanları adına açıklama yapan Sefer, TÜPRAŞ'ın satışını ulusal bir dava olarak ele aldıklarını belirterek, bu nedenle tepkilerini ortaya koymak amacıyla bugün iş bırakma eylemi yaptıklarını söyledi. 
     Tepkilerinin hükümet tarafından ciddiye alınmasını istediklerini ifade eden Sefer, en kısa sürede TÜPRAŞ'ın özelleştirilmesinin durdurulmasını temenni ettiklerini kaydetti. 
     Sefer'in konuşmasının ardından iş bırakan TÜPRAŞ çalışanları, Petrol-İş Sendikası İşyeri Temsilciliği önünde başlattıkları oturma eylemlerini sürdürüyorlar. 
     Öte yandan, üretimin devam ettiği, ancak satışın gerçekleştirilmediği rafineri önüne ürün almak için gelen tankerler, yaklaşık 5 kilometrelik kuyruklar oluşturdu. Tankerlerin sürücüleri, ürün alamamalarına tepki gösterdiler. 
     Rafineride ürün satışlarının yarın başlayacağı kaydedildi. 
     
     BATMAN 

     Özelleştirme kapsamındaki TÜPRAŞ Batman Tesisleri'nde çalışan 500 kişi, özelleştirmeyi protesto etmek için iş bırakma eylemi yaptı. 
     TÜPRAŞ Batman Tesisleri'nde gece vardiyasında çalışanlar fabrika içinde kalırken, sabah işe gelen çalışanlar da işyerlerine girmeyerek kapı önünde iş bırakma eylemi yaptı. 
     İşçiler adına bir açıklama yapan Petrol-İş Batman Şube Başkanı Nimetullah Sözen, TÜPRAŞ'ın kar ettiğini ve Avrupa'nın 7. büyük şirketi olduğunu söyledi. 
     TÜPRAŞ'ın satışına izin vermeyeceklerini ifade eden Sözen, "TÜPRAŞ, Batman ve bölge için çok önemlidir. Bu gerçekler görmezden gelinemez. İşsizlik ve yoksulluğun yoğun yaşandığı Batman ve çevresinde yapılması gereken TÜPRAŞ'ın özelleştirilmesi değil, modernize edilmesidir" dedi. 
     Sözen, bu konudaki mücadelelerini sürdüreceklerini de sözlerine ekledi. 
     
     ALİAĞA 

     Petrol-İş Sendikası Genel Başkanı Mustafa Öztaşkın, TÜPRAŞ'ın satışının gerçekleşmesi halinde Türkiye'nin ciddi katma değer kaybına uğrayacağını savunarak, "TÜPRAŞ kaybederse, Türkiye kaybedecektir" dedi. 
     TÜPRAŞ Aliağa Rafinerisi işçileri, özelleştirme çalışmalarını protesto etmek için bugün işbaşı yapmadı. Servislerden rafineri kapısında inen işçilere, PETKİM işçileri de destek verdi. 
     Burada konuşan Petrol-İş Sendikası Genel Başkanı Mustafa Öztaşkın, TÜPRAŞ'ın satış sürecinde kritik bir gün yaşandığını belirterek, bugün TÜPRAŞ'a talip olacak yerli ve yabancı şirketlerin belli olacağını söyledi. 
     TÜPRAŞ ihalesine girecek şirketlerin asıl hedefinin, Türkiye pazarına sahip olmak olduğunu öne süren Öztaşkın, şöyle konuştu 
     "Hükümet TÜPRAŞ'ın elimizde kalan son yüzde 51'lik hissesini satmaya uğraşa dursun, diğer ülkeler sektördeki şirketleri yetmiyormuş gibi bizimkileri de almaya uğraşmaktadır. 
     Başta Ortadoğu ve Doğu Avrupa şirketleri olmak üzere hemen hemen tüm talipliler, TÜPRAŞ'ı asıl olarak, hazır pazarı için istemektedir. TÜPRAŞ Türkiye pazarında yüzde 69'luk payla lider konumdadır. Dağıtım faaliyetine de girerek, karlılığı artırabilecektir. Petrol ürünleri üreten yabancı şirketler, kendi ürünlerini ithal edip TÜPRAŞ'ın dağıtım ve pazarlama ağı yardımıyla rahatlıkla satabileceklerdir." Öztaşkın, satışın gerçekleşmesi halinde, Türkiye'nin ciddi bir katma değer kaybına uğrayacağını ve ekonominin zarar göreceğini savunarak, "TÜPRAŞ kaybederse, Türkiye kaybedecektir" dedi. 
     Sabah servislerle işe gelen işçiler, işbaşı yapmazken, rafineride gece vardiyası devam ediyor. Rafineriden akaryakıt sevkıyatı da yapılmıyor. 
     
</TEXT>
</DOC>
