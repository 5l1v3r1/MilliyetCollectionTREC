<DOC>
<DOCNO> 383873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko29.html </URL>
<DATE> 2005/10/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Onur Air'den Ramazan indirimi... 
</HEADLINE>
<TEXT>

     Onur Air, Ramazan ayı nedeniyle, son bir aydaki ikinci indirimini yaparak, 69 YTL'den başlayan fiyatlarla uçma olanağı sağladığını bildirdi. 
     Onur Air Yönetim Kurulu Başkanı Şahabettin Bollukçu, yaptığı yazılı açıklamada, Ramazan ayındaki doluluk oranlarındaki rahatlamanın yolcuya kazandırılması için böyle bir uygulama başlattıklarını belirtti. Bollukçu, tanıdık ve akrabaların birbirini ziyaret etmek için en çok ramazan ayını seçtiklerini geçen yıl tespit ettiklerini kaydettiği açıklamasında, bu yıl yolcuları hem daha çok teşvik etmek hem de ayrıca kolaylık sağlamak için iç hat bilet ücretlerinde tekrar indirime gittiklerini ifade etti. 
     Yapılan son düzenlemeyle İstanbul çıkış ve varışlı seferlerdeki fiyatların neredeyse otobüs fiyatlarına kadar gerilediği belirtilen açıklamada, buna göre en düşük ücretin tüm vergiler ve KDV dahil 69 YTL ile Antalya ve İzmir hatlarında gerçekleştiği bildirildi. 
     
</TEXT>
</DOC>
