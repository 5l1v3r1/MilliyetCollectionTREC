<DOC>
<DOCNO> 386423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo15.html </URL>
<DATE> 2005/10/13/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Trabzonsporlu Yattara Durumumuz kötü ama herşey kaybedilmedi 
</HEADLINE>
<TEXT>

     Trabzonspor'un Gineli oyuncusu İbrahima Yattara, bordo-mavili takımın durumunun kötü olduğunu, ancak kaybedilmiş hiçbir şeyin olmadığını söyledi. 
     Yattara, AA muhabirine yaptığı açıklamada, futbolda böylesine kötü dönemlerin olabileceğini belirterek, ''Durum kötü ama herşey kaybedilmiş değil. Şampiyonluk yolunda birşeyler daha olabilir. Moral olarak da kötü durumdaydık. Yeni antrenörün gelişiyle bir haftadır çalışıyoruz. Samsunspor'a karşı galip geleceğimize inanıyorum'' dedi. 
     Ligin özellikle son 3 haftasında kötü bir futbol ortaya koyduklarını ifade eden Yattara, şöyle konuştu 
     ''Takım halinde gerçekten kötü oynadık. Bu oyunculara bağlı aslında. Benim fikrim bu. Konsantrasyon eksikliği yaşadık. Takımları hafife aldık. Eksiklerimiz de var ama tabii ki yedek oyuncuların onların yerini dolduracağına inanıyorum. Sorunumuz şu, maç oynadığımız zaman maçı ciddiye almanız gerekiyor. Bu da bizim eksikliğimiz oldu. Sakat oyuncuların katılımıyla daha da düzeleceğimize inanıyorum.'' Teknik direktör Şenol Güneş ile iyi diyaloglarının bulunduğunu da kaydeden Yattara, ''Gitmesine tabii ki üzüldüm. Kendisiyle 1 yıllık bir çalışmamız oldu. Futbol bu sonuçta bir antrenör gider bir diğeri gelir. Oyuncu gider yenisi gelir. Şimdi gelen hocaya saygımız var. Yeni bir sistemle geldi. Sistemine uymaya çalışıyoruz. Herşeyden öncesi Samsunspor maçını kazanmak olacak'' diye konuştu. 
     Teknik direktör Halilhodziç konusunda Fransa'da bulunan eski takım arkadaşı Oumar'dan bilgi aldığını da ifade eden Yattara, ''Ben onu televizyondan tanıyordum. Onları tanıyan arkadaşlarım da var. Oumar'dan bu konuda bilgi aldım. Kendisinin iyi bir antrenör olduğunu öğrendim'' dedi. 
     
     ''TRANSFERE İHTİYAÇ VAR'' 
     Yattara, bordo-mavili takımın transfere ihtiyacının olduğunu belirterek, ''Eksikliklerimiz var. Takımda çünkü belirli bir dengesizlik var. Eğer transferin katkısı olursa mutlu olurum. İyi oyuncularımız var, ancak oynayacak durumda değiller. Ben mevcut oyuncuların kaliteli olduklarına inanıyorum. Eksiklikler nedeniyle transfere ihtiyaç olduğunu düşünüyorum'' dedi. 
     Bordo-mavili taraftarların kendilerinden şampiyonluk beklediğini bildiğini de ifade eden Yattara, ''Kızgın olduklarını da biliyoruz. Ama biraz sabırlı olmalarını ve şampiyonluk için mücadele ettiğimizi bilmelerini istiyoruz'' diye konuştu. 
     
     GÖKDENİZ, KONUSU 
     Yattara, PFDK tarafından 10 ay ceza alan Gökdeniz'i tüm Türkiye'nin tanıdığını ifade ederek, ''Çok iyi bir oyuncu olduğunu biliyoruz ve takım içinde çok önemli bir oyuncu. Ceza aldığında bizim üzerimizde de çok büyük etkisi oldu. Maçları oynarken bile Gökdeniz'in orda olmadığını hissedebiliyoruz. Sahada oynadığını gördüğüm zaman ben kendimi şahsen iyi hissediyorum. Tekrar geriye gelmesinden mutlu olacağım'' dedi. 
     
</TEXT>
</DOC>
