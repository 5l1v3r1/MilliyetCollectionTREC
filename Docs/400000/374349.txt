<DOC>
<DOCNO> 374349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun41.html </URL>
<DATE> 2005/08/31/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
BM "Yerleşimcilerin Gazze'den çekmesini benzer adımlar takip etmeli" 
</HEADLINE>
<TEXT>

     Birleşmiş Milletler’e bağlı "Filistin Halkının Vazgeçilmez Hakları Komitesi" tarafından yapılan açıklamada, İsrail’in Gazze’den çekilmesini yeni ve benzer adımların takip etmesi gerektiği kaydedildi. 
     Yapılan yazılı açıklamada, benzer adımların Doğu Kudüs dahil olmak üzere Batı Şeria’da da atılarak, Ortadoğu çatışmasının adil ve kalıcı bir çözüme ulaştırılması gerektiğine vurgu yapıldı. 
     Komite açıklamasında, "Yerleşimcilerin Gazze Şeridi’nden uzaklaştırılması İsrail hükümetinin tek taraflı bir kararı olmakla birlikte, taraflar arasında doğrudan güvenlik koordinasyonunun başlatılmasını netice vermektedir" denildi. 
     Açıklamada, yerleşimcilerin Gazze Şeridi ve Batı Şeria’nın kuzey kesimlerinden uzaklaştırılmasıyla elde edilen olumlu ivmeden kaynaklanan umut dile getirilirken, bunu Doğu Kudüs de dahil olmak üzere, Batı Şeria’nın kalan kısmında atılacak adımların takip etmesinin siyasi sürece yeni bir nefes aldıracağı ve bunun da Filistin sorununa kapsamlı, adil ve kalıcı bir çözüm bulunmasına yol açacağı kaydedildi. 
     Filistin Yönetimi’ne kendi sınırlarını, geçiş noktalarını, deniz ve hava sahasını kontrol etmeleri imkanının verilmesi gerektiğinin belirtildiği açıklamada, insanların ve malların Gazze’ye giriş çıkışının herhangi bir engelle karşılaşmadan yapılmasına imkan verilmesi suretiyle de Gazze Şeridi’ndeki çekilmenin geri dönülemeyecek şekilde tamamlanması gerektiğine vurgu yapıldı. 
     Bir liman ve havaalanı inşa edilerek işletilmesinin yanı sıra Batı Şeria ile kalıcı bir coğrafik bağlantı kurulmasının Filistin ekonomisi açısından hayati önemde olduğunun ifade edildiği açıklamada, uluslararası topluma da Gazze ekonomisinin yeniden canlandırılması yönünde verdikleri yardım taahhütlerini hayata geçirme çağrısı yapıldı. 
     
</TEXT>
</DOC>
