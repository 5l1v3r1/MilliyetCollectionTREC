<DOC>
<DOCNO> 368197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun05.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de kaçak 80 bina yıkıldı 
</HEADLINE>
<TEXT>


Başkan Erzen, 73 binanın da yıkılacağını belirterek, "İmara aykırı bina yapanların ilçede yeri yok" dedi 

ŞENOL DEMİRCİ İstanbul 

Yerel seçimler öncesi kaçak inşaat furyasının yaşandığı Bakırköy, şimdi de kaçak bina yıkımlarıyla gündeme geliyor. Belediye, kaçak ve projeye aykırı yapıldığı gerekçesiyle 80 lüks binayı seçim sonrası yıktı. 73 binada yıkım için sırada bekliyor. 
Bakırköy Belediye Başkanı Ateş Ünal Erzen, bu gelişmeyi, "Projeye ve imara aykırı bina yapanlara Bakırköy'de yer yok mesajımız iyi anlaşıldı" diye yorumladı. Bu kişilerin geniş bir hemşeri grubu olduğunu ve hepsinin tasfiye olduğunu belirten Erzen, "Ekiplerimiz canlarını ortaya koyarak bunu başardı. Şimdi bu inşaatçılar bürolarını kapatarak daha rahat çalışacakları ilçelere taşındı" dedi. İnşaat yapmak isteyenlerin kurallara uymak zorunda olduğunu anladığını da aktaran Erzen, "Bu nedenle Bakırköy'de inşaat sektörü de durdu. Haksız kazancın kökünü kazıdığınızda bu gibi gelişmeler yaşanıyor. Demek ki kurallara uygun inşaat pek cazip değil" diye konuştu. 
Mücadeleleri sonrasında 30 milyon dolarlık haksız ranta engel olduklarını belirten Erzen, 8 ayda 40 inşaat izni verdiklerini, bunun da imara ne kadar özen gösterdiklerinin kanıtı olduğunu sözlerine ekledi. 


</TEXT>
</DOC>
