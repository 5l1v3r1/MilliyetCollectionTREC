<DOC>
<DOCNO> 378363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko35.html </URL>
<DATE> 2005/09/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Profilo Telra 6 ayda 1.5 milyon televizyon ürettik 
</HEADLINE>
<TEXT>

     Profilo Telra Genel Koordinatörü Göksen Körezlioğlu, bu yılın 6 ayında 1.5 milyon adet televizyon ürettiklerini, şimdiye kadar elde edilen 270 milyon dolarlık cironun yıl sonunda 650-700 milyon dolara ulaşmasını beklediklerini bildirdi. 
     Profilo Telra'nın ilk kez Berlin'deki Tüketici Elektroniği Fuarı'nda IFA sergilenen yeni nesil kablosuz televizyon sistemlerinin tanıtıldığı bir basın toplantısı düzenlendi. 
     Körezlioğlu, toplantıda yaptığı konuşmada, dünyadaki teknolojik gelişime değinerek, analog teknolojiden dijital teknolojiye geçildiğini, dünyada özellikle LCD ve plazma televizyon pazarının yılın ikinci yarısında gelişmesini tahmin etmelerine rağmen bu gelişimin yaşanmadığını söyledi. 
     Üreticilerin 2004 sonunda panel televizyonların pazardaki görünümünü artırma stratejisi ile fiyat indirimine gittiklerini kaydeden Körezlioğlu, bunun sonucunda piyasada 4 ila 6 bin dolar arasında değişen panel televizyon fiyatının 2-3 bin dolara düştüğünü ve talep oluştuğunu belirtti. 
     Körezlioğlu, bu sürecin 2006 yılının ikinci yarısına kadar sürmesini tahmin ettiklerine dikkat çekerek, ''Dünyada tüketici elektroniği sektörünün, 1.5-2 yıl yatay bir süreç yaşayacağını tahmin ediyoruz. Bu dönemde sektörde bir büyüme beklemiyoruz. Karlılık bakımından zorlu bir 2 sene öngörüyoruz'' diye konuştu. 
     
     ''YENİ TEKNOLOJİLER, PLAZMANIN HÜKÜMRANLIĞINA SON VERİR'' 
     Profilo Telra olarak yılın 6 ayında 1.5 milyon adet televizyon ürettiklerini belirten Körezlioğlu, ''bu, geçen seneki üretimle aynı. Şimdiye kadar elde edilen 270 milyon dolarlık cironun, yıl sonunda 650-700 milyon dolara ulaşmasını bekliyoruz. Bu rakam, ciroda geçen yıla oranla yüzde 15-20'lik bir artışı beraberinde getiriyor'' dedi. 
     Göksen Körezlioğlu, gelecek yıl küçük ekran cam tüplü televizyonların pazardaki yerini koruyacağını tahmin ettiklerini kaydederek, görüntüyü milyonlarca mikro ayna aracılığıyla yansıtmasından ötürü çok kaliteli görüntü veren DLP ile kablo olmadan tek görüntü kaynağından başka odadaki LCD ve plazma TV'ye görüntü sağlayabilen yeni teknoloji ürünlerinin 1-1.5 yıllık sürede plazmanın hükümranlığına son vereceğini söyledi. 
     Kasım ya da Aralık ayında 2.500-2.700 YTL civarında bir fiyatla pazara sunacakları DLP televizyonların ileride LCD ve plazmaların bile rakibi olabileceğine işaret eden Körezlioğlu, ''DLP konusunda çok eziyetli bir süreç geçirdik. Bu teknolojiler şu anda Türk pazarı ve tüketicileri için erken. Gerçek yerini ancak 2006'nın ilk yarısında bulur'' şeklinde konuştu. 
     
     ''FIRSATÇILIK YAPAN FİRMALAR OLDU'' 
     Körezlioğlu, teknolojik değişim sürecinde fırsatçılık yapmaya çalışan firmalar olduğuna işaret ederek, ''Bu süreçte irili ufaklı mantar gibi montaj tesisleri türedi. Tabii ki üzerimizde bir dalgalanma yarattı ama bu durum sona erdi. Fırsatçılık yapan bu firmalar montajcılıktan öteye gidemezler'' dedi. 
     Dünyadaki Çin rekabetine de değinen Körezlioğlu, şöyle devam etti 
     ''Çin, eşit rekabet koşullarında hiçbir zaman elektronik sektöründe Türkiye'yi ezecek, Türkiye'nin üzerine çıkacak bir rakip olmadı. Eşit koşullarda Türkiye hiçbir zaman Çin'in altında ezilmez. Ancak Çin'in hem taklitçilik yanı var, hem de firmaların ihracattaki yerini koruması için devlet desteği, teşviği var. Ticaretin etiği açısından Çin'de, kontrol edilmesi gereken noktalar kontrol edilmiyor. Yine de biz bugüne kadar aslanlar gibi mücadele ettik, bundan sonra da ederiz.'' Göksen Körezlioğlu, yıl sonuna kadar 2 bin 500 ila 3 bin arasındaki akaryakıt istasyonuna toplam 10-12 bin civarında yazar kasa montajı yapacaklarını, ayrıca Maliye Bakanlığı'nın projesi kapsamında geliştirdikleri ve onay aldıkları sinema biletlerinin yazar kasadan çıkarıldığı ''cinepos'' makinelerinin de bir ay içinde kullanılmaya başlanacağını bildirdi. 
     Profilo Telra, Berlin'deki fuarda kablosuz plazma ve LCD, DLP televizyonlar, hard diskli televizyon sistemleri, dijital televizyon, DVD kayıt edicili kombi ürünler, hafıza kartı okuma özellikli cihazlar ile yüksek çözünürlükte ve netlikte, çok iyi ses kalitesine sahip HD televizyonları sergiledi. 
     
</TEXT>
</DOC>
