<DOC>
<DOCNO> 355401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun29.html </URL>
<DATE> 2005/06/25/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Bulgaristan'da ilk sonuçlara göre parlemento belirlendi... 
</HEADLINE>
<TEXT>

     Bulgaristan’da bugün yapılan parlamento seçimlerinin resmi olmayan ilk sonuçlarına göre, parlamentoya 7 siyasi parti ve koalisyon girecek. 
     İlk sonuçlara göre seçimlerde en büyük sürprizi yapan ırkçı ve aşırı milliyetçi ATAKA ittifakı, oy oranında son anda herhangi bir değişiklik olmazsa parlamentoya milletvekili göndermeyi garantiledi. 
     ATAKA, seçimlerde ilk sonuçlara göre en fazla oyu alan 4. parti oldu. 
     Seçimlerde Bulgaristan Sosyalist Partisi BSP , yüzde 31’lik oy oranıyla en yüksek oyu aldı. 
     İkinciliği eski Kral Simeon Sakskoburgotski’nin partisi "2. 
     Simeon Ulusal Hareketi"nin NDSV yüzde 21’lik oy oranıyla aldı. 
     Üyelerinin çoğunluğunu Türklerin oluşturduğu Hak ve Özgürlükler Hareketi de HÖH , 2001 seçimlerine göre oy oranını yüzde 11’e yükselterek parlamentoda en az 25 milletvekiliyle temsil edilmeyi garantiledi. 
     HÖH milletvekili sayısını Türkiye’den gelecek oylarla 28’e de yükseltebilir. 
     HÖH Genel Başkanı Ahmet Doğan resmi olmayan ilk sonuçların ortaya çıkmasından sonra yaptığı açıklamada, seçimlerde büyük bir zafer kazandıklarını söyledi. 
     Soldaki bir koalisyonun sağdaki koalisyona göre muhtemel olduğunu ifade eden Doğan, "Ancak bunları konuşmak için henüz erken, önce kesin sonuçları almalıyız, ayrıca sorunumuz kiminle koalisyon yapılacağı değil halkımızın ve seçmenlerimizin sorunlarına çözüm bulmaktır" dedi. 
     Doğan, ATAKA’nın yüksek oranda oy almasını ise "Seçmenin tercihi, ancak ATAKA milliyetçi falan değil nasyonal sosyalist bir ittifaktır" diye konuştu. 
     BSP, NDSV, HÖH ve ATAKA’nın yanı sıra Nadejda Mihailova’nın Birleşik Demokratik Güçler’i DGB , eski başbakanlardan İvan Kostov’un lideri olduğu Güçlü Bulgaristan İçin Demokratlar DSB ve Sofya Belediye Başkanı Stefan Sofianski ile Anastasia Mozer’in oluşturduğu Bulgaristan Halk Birliği BNS ittifakı, parlamentoya milletvekili yollayan diğer partiler olacak. 
     Bu son duruma göre eğer oylarda herhangi bir değişiklik olmazsa 240 sandalyeli Bulgaristan parlamentosunda, BSP 87, NDSV 51, HÖH 28, ATAKA 24, DGB 19, DSB 18 ve BNS 13 milletvekili ile temsil edilecek. 
     Bu durumda çoğunluğu sağlayacak bir koalisyon hükümeti ancak BSP ile NDSV arasında koalisyon halinde kurulabiliyor. Ancak NDSV lideri Başbakan Simeon Sakskoburgotski daha önce yaptığı açıklamalarda BSP ile koalisyona gitmeyeceklerini bildirmişti. 
     Bulgaristan’da siyasi çevreler, muhtemel koalisyon formülleri üzerinde yoğun çalışmalarını sürdürüyorlar. 
     
</TEXT>
</DOC>
