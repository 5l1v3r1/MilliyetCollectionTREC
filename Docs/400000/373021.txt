<DOC>
<DOCNO> 373021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun06.html </URL>
<DATE> 2005/08/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bulgaristan'da Türk belediye başkanı istenmiyor 
</HEADLINE>
<TEXT>

     Bulgaristan’da pek çok yerel siyasi örgüt, Hak ve Özgürlükler Hareketi HÖH listesinden bir belediye başkanı istemediğini açıkladı. 
     Bulgaristan’da Hak ve Özgürlükler Hareketi’ne yönelik ırkçı tepkiler artıyor. Ülkedeki pek çok siyasi partinin yerel örgütleri yayınladıkları bildirilerde, şehirlerinde bir Türk belediye başkanı istemediklerini ifade etti. 
     Türk belediye başkanına tepki gösterenler arasında, HÖH ile koalisyon ortağı olan İkinci Simeon Ulusal Hareketi üyelerinin olması da dikkat çekti. 
     Bulgaristan Koalisyonu üyeleri de HÖH listesinden bir belediye başkanına karşı çıktıklarını ifade etti. 
     İlk olarak Varna’da başlayan "Türk partisinden belediye başkanı istemiyoruz" hareketi Burgaz ve Russe şehirlerinden de destek aldı. Bulgar basınında çıkan haberlere göre Pazadzhik, Panagyurişte, Batak ve Bratsigovo şehirleri de benzer protestolara hazırlanıyor. 
     Bulgaristan’ın güneyindeki Smolyan Belediye Meclisi de yayınladığı bildiride Türk belediye başkanı istemediklerini belirtti. Bildiri, Bulgaristan Cumhurbaşkanı Georgi Parvanov, Bulgaristan Ulusal Meclisi Sözcüsü Georgi Pirinski ve Bulgaristan Başbakanı Sergey Stanişev’e iletildi. 
     HÖH Başkan Yardımcısı Ünal Lütfi, Bulgaristan Radyosu’na yaptığı açıklamalarda konu ile ilgili raporların abartıldığını söyledi. Lütfi, atamaların normal çizgisinde ilerlediğini belirtti. 
     
</TEXT>
</DOC>
