<DOC>
<DOCNO> 373994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo05.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikeye pişmanlık yasası 
</HEADLINE>
<TEXT>



Futbol Federasyonu Başkanvekili Şekip Mosturoğlu, şike olayı için hakkında disiplin kovuşturması yapılanlara pişmanlık yasası uygulanacağı açıkladı. Mosturoğlu, Akçaabatspor - Kayserispor maçı ile birlikte ortaya çıkan şike iddialarında Disiplin Kurulu'na sevk edilenlerin başka bir şansı olmadığını belirterek, "Ya kendilerini aklayacak tüm açıklamaları yapacaklar, ya da bu suçlamalarla kariyerleri son bulacak" diye konuştu. Şekip Mosturoğlu, olaya karışmış olsa bile şikenin aydınlatılmasına yardımcı olacak zanlıların cezalarında aynen pişmanlık yasasında olduğu gibi iyi niyetlerinden dolayı indirim yapacaklarını da kaydetti. 
Şike iddialarının ortaya çıkmasından çok kısa bir süre sonra Futbol Federasyonu Başkanı Levent Bıçakcı'nın "Şike ile Kayserispor'un alakası yoktur" açıklamasına da değinen Mosturoğlu, "Başkanımız elimizdeki çok önemli bir delile dayanarak bu açıklamayı yaptı. Soruşturmanın selameti için şu anda kamuoyuna sergilememiz mümkün değil, fakat ilerleyen günlerde bu belgeyi de açıklayacağız" dedi. 



</TEXT>
</DOC>
