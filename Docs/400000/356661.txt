<DOC>
<DOCNO> 356661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy24.html </URL>
<DATE> 2005/06/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sağlık Bakanı Kim cebinde sigara taşıyorsa, aslında Çernobil taşıyor 
</HEADLINE>
<TEXT>

     Sağlık Bakanı Recep Akdağ, Çernobil’in kanser vakalarını artırdığı yönünde bilim adamlarınca ellerine ulaştırılan herhangi bir bilimsel veri bulunmadığını belirterek, "Kim cebinde sigara paketi taşıyorsa aslında cebinde Çernobil taşıyor" dedi. 
     Akdağ, Yüksek İhtisas Hastanesi’nin Gastroenteroloji Cerrahisi ve Üroloji Ameliyathanesi ve yoğun bakımları ile Hasta Hakları Birimi ve Merkezi Arşiv Birimi’nin açılışlarını yaptı. 
     Hastaneye gelişinde gazetecilerin sorularını yanıtlayan Akdağ, Karadenizli Sanatçı Kazım Koyuncu’nun kanserden ölümü anımsatılarak bölgedeki kanser vakalarına ilişkin değerlendirilmesinin sorulması üzerine Türkiye’deki kanser kayıtlarının 2000 yılından itibaren düzenli tutulmaya başlandığını söyledi. 
     Akdağ, son 1-1.5 yılda kanser vakalarıyla ilgili düzenli kayıt sistemine geçildiğini belirterek, özellikle Çernobil kazasının ardından Karadeniz Bölgesi’nde kanser vakalarında artış olup olmadığının değerlendirildiğini anlattı. 
     "Bu bölgelere has bir artış yok. Kayıtlar düzenli tutulduğu için bildirim sayılarında artış var" diyen Akdağ, Türkiye genelinde kanserli hasta sayısında artış olduğuna dair bilimsel bir veri olmadığını vurguladı. 
     Buna rağmen kamuoyunda bir hassasiyet oluşması nedeniyle Karadeniz Bölgesi’nde geniş bir saha araştırması yapılması için talimat verdiğini bildiren Akdağ, araştırma için saha çalışmalarının hazırlandığını söyledi. Kanser nedeniyle hayatını kaybeden Kazım Koyuncu’nun sigara içip içmediğini bilmediğini ifade eden Akdağ, Türkiye’de özellikle akciğer kanseri vakalarındaki artışın sigara ile ilgili olduğunu vurguladı. Akdağ, "Kim cebinde sigara paketi taşıyorsa aslında cebinde Çernobil taşıyor" dedi. 
     Türkiye genelinde yetişkin erkeklerin yüzde 60’ının, yetişkin kadınların ise yüzde 20’den fazlasının sigara içtiğini belirten Akdağ, Türkiye’nin dünya üzerinde en çok sigara içen ülkelerden biri olduğunu söyledi. Akdağ, radyasyon alımı sonucunda özellikle tiroit ve kan kanseri vakalarının ortaya çıktığını kaydederek, bu tür kanserlerde beklenmedik bir artış görülmediğini tekrarladı. 
     Karadeniz Bölgesi’nin kanser hastalarının takibi açısından iyi imkanlara sahip olduğunu anlatan Akdağ, Türkiye genelinde kanser tanıma merkezlerinin süratle kurulduğunu belirterek, "Vatandaşımızın içi rahat etsin" dedi. 
     Akdağ, "Çernobil’in kanser vakalarını artırdığı yönünde bilim adamlarımızca elimize ulaştırılmış herhangi bir bilimsel veri yok" diye konuştu. 
     
     KIRIM-KONGO KANAMALI ATEŞİ 
     Sağlık Bakanı Akdağ, bir gazetecinin, kene ısırığı sonucu oluşan Kırım-Kongo Kanamalı Ateşi hastalığına ilişkin haberleri hatırlatması üzerine, konuyla ilgili bilimsel bir komisyon oluşturulduğunu ve vakaların yakından takip edildiğini bildirdi. 
     Türkiye’de 2002-2003 yıllarında 150 vaka 6 ölüm, 2004 yılında 249 vaka 13 ölüm ve bu yıl Haziran ayı ortalarına kadar da 55 vaka ve 1 ölüm görüldüğünü belirten Akdağ, hastalığın artık Türkiye’de bilindiğini ve vatandaşların hastalıktan korunma konusunda bilinçlendiğini anlattı. 
     Akdağ, hekim sayısına ilişkin bir soruyu yanıtlarken de Türkiye’nin, hekim sayısı açısından Avrupa’daki 52 ülke arasında sonuncu sırada yer aldığını söyledi. İhtiyaç olan bölgelerde çalışmak isteyen her hekimi istihdam edeceklerini kaydeden Akdağ, "Ama bir hekim Ankara, Antalya, İstanbul’da çalışacağım diyorsa, buralarda kadrolar dolu" diye konuştu. 
     Akdağ, bir soru üzerine hormonlu çilek yediği için 2 yaşında ergenliğe giren bebeğin durumunun da incelendiğini söyledi. 
     
</TEXT>
</DOC>
