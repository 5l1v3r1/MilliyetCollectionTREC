<DOC>
<DOCNO> 365792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/siyaset/siy01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Limanlar koz olacak 
</HEADLINE>
<TEXT>


Rum gemi ve uçaklarına kısıtlamaları sürdürecek olan Ankara'nın, bu yasakları KKTC'ye yönelik ambargoların kalkması için koz olarak kullanacağı belirtiliyor 

UTKU ÇAKIRÖZER, SALİHA ÇOLAK Ankara 


Güney Kıbrıs'ı, Türkiye ile AB arasındaki Ankara Anlaşması ve Gümrük Birliği'ne dahil eden Ek Protokol'ü imzalayan Türkiye, Rum gemi ve uçaklarının Türk liman ve havaalanlarından yararlanmasına yönelik kısıtlamaları sürdürecek. Protokolü imzalarken, yayımladığı deklarasyona Rum gemi ve uçaklarına yönelik yasakların süreceğini belirten ifade koymaktan son dakikada vazgeçen Ankara, bu kısıtlamaları Rumların KKTC'ye yönelik ambargolarının kalkması için koz olarak kullanacak. Rumlar ambargoları kaldırmazsa, Türk liman ve havaalanları Kıbrıs sorunu çözülene kadar Rumlara kullandırılmayacak. 

'Son anda vazgeçildi' iddiası 
Dışişleri kaynakları, pazarlıklar sürerken basına yaptıkları değerlendirmelerde, protokole ek deklarasyonda Türkiye'nin Rum gemi -uçaklarına yönelik kısıtlamaların devam edeceğine ilişkin ifadelerin de yer alacağı bilgisini vermişlerdi. Ancak bu ifadeler deklarasyonda yer almadı. Ankara kulislerinde, AB Dönem Başkanı İngiltere'nin, "Bu ifadeler AB içinde aleyhinize işler. Türkiye karşıtları imzayı atılmamış sayıp 3 Ekim'de Türkiye ile müzakerelerin başlamasını engelleyebilir" uyarısı üzerine, hükümetin son anda bu ifadeleri metne koymadığı iddiası gündeme geldi. 

Abdullah Gül Zaten yoktu 
Dışişleri Bakanlığı kaynakları ise, bu iddiaları yalanladı. Dışişleri Bakanı Abdullah Gül de dün verdiği mülakatlarda Gümrük Birliği'nin sadece sanayi mallarının dolaşımını kapsadığını, liman ve havalanlarının kullanımını içeren hizmet sektörünün ise tam üyelikle ilgili bir konu olduğunu vurguladı. Gül, "Liman ve havaalanlarının Kıbrıs Rum Kesimine açılması zaten öngörülmemişti. Öngörmediğimiz maddeleri de deklarasyona koymadık" dedi. 

Ambargolara karşı koz 
Türk liman ve havalanlarının Rumlar tarafından kullanımına getirilen yasağın temelinde, Rum tarafının Kıbrıs Türklerine getirdiği ambargoların yattığını belirten üst düzey bir Dışişleri yetkilisi, KKTC liman ve havaalanlarının kullanımına yönelik izolasyonun kaldırılmasıyla eşzamanlı olarak bu yasağın kaldırılabileceğini açıkladı. Bir yetkili, "Bundan sonra bize 'Limanını aç' dediklerinde bu öneriyi gösterip 'KKTC'ye yönelik ambargoları kaldırırsanız, açarız' diyeceğiz" değerlendirmesinde bulundu. 

Rum gemisine iki koşul 
Dışişleri yetkilileri, KKTC'ye yönelik kısıtlamaların kalkmaması durumunda, Türkiye'nin resmi pozisyonunun "Kıbrıs'ta nihai çözüm bulununcaya" ya da "Türkiye AB tam üyesi oluncaya" kadar Rum gemi ve limanlarının Türk liman ve havaalanlarından faydalandırılmayacağı olduğunu belirttiler. 

Biz daha vatanseveriz 

Başbakan Recep Tayyip Erdoğan, İktisadi Kalkınma Vakfı Genel Kurulu'nda Ek Protokol'ün imzalanmasıyla ilgili yaptığı değerlendirmede şunları söyledi "17 Aralık'tan önce olduğu gibi Ek Protokol'le ilgili de çeşitli yakıştırmalar yapacaklar. Bunlara da alıştık. Biz bu ülkede kendini vatansever ilan edenlerden daha vatanseveriz. Ülkemizi dünyaya açık bir ülke olarak ilan ediyor ve alt yapısını oluşturuyoruz. AB'ye gidiş bunun adresidir. Türkiye üzerinde konuşulurken 'ezberden öteye' gidilmiyor. 'Türkiye üç yanı denizlerle çevrili bir yarımadadır', 'Asya ile Avrupa arasında köprüdür', 'Stratejik önemi vardır' gibi sözler hep söylenir. Bütün bunlara eyvallah. Peki, Türkiye bu tanımlardan mı ibarettir. Koca Türkiye'yi tarihiyle, beşeri potansiyeliyle, ekonomik imk nlarıyla bu dar tanımlara sığdırmak mümkün mü Ya da ilelebet stratejik önemimizle övünerek gidebilir miyiz Bu cicili bicili sözlerle milletimizin yaşam standardı arasında derin bir uçurum var." 

Rum basının iddiası 
Son dakikada yumuşatıldı 

Rum Filelefteros gazetesine göre, Türkiye, AB'den gelen uyarılar üzerine "Kıbrıs limanlarımızı ve hava sahalarımızı kullanamaz" ifadesini son anda deklerasyondan çıkardı. Gazeteye konuşan AKEL Genel Sekreteri ve Meclis Başkanı Dimitris Hristofyas, Türkiye'nin attığı imzanın tanıma anlamı taşımadığını söyledi. 
KKTC basını ise Ankara'nın imzasını, "Protokol kabusu", "İmzaladılar, KKTC'yi yaktılar" gibi başlıklarla değerlendirdi. 

Atina'dan ölçülü tavır 

Yunanistan Dışişleri Bakanlığı Sözcüsü Yorgo Kumuçakos, "Türkiye'nin ek protokolü imzalamakla AB'ye ve tüm üye ülkelere karşı yükümlülüğünü yerine getirmek yönünde adım attığını" belirtti. Kumuçakos, yaptığı yazılı açıklamada, protokolün, "Türkiye ile Kıbrıs Rum kesimi ilişkilerinin normale dönmesi yönünde bir aşama oluşturması gerektiğini" kaydetti. 

Gözler, TBMM'nin onay sürecinde 

Rumlar, Türkiye'nin deklarasyonunu ağustos ayı sonunda AB platformuna taşıyarak 3 Ekim öncesinde yayımlanacak Çerçeve Belge'ye ağırlaştırıcı koşullar eklenmesini isteyecek. Rumlar, Türk tarafının liman ve havaalanlarını açması için de girişim başlatacak. Türkiye ise "imzaladığı ek protokolü, deklarasyonu ve iki belgeyi AB dönem başkanlığına iletirken verdiği, 'protokolü imzalarken bu deklarasyonu da ekliyorum' ifadesi yer alan kapak yazısını" üçlü paket halinde onay için TBMM'ye gönderecek. Rumların yeni şartlarla gelmesini önlemek için TBMM onay sürecinde aceleci davranmayacak ve onay işlemini 3 Ekim'de müzakerelerin başlamasının sonrasına bırakacak. AKP Grup Başkan Vekili Faruk Çelik, tatilde olan TBMM'yi protokol için olağanüstü toplantıya çağırma niyetlerinin bulunmadığını belirtti. 

İşte o kritik saatler 
Her şey büyükelçinin telefonuyla başladı 

Ek Protokol'ün imzalanması sırasında Ankara, hareketli saatler geçirdi. İngiltere Büyükelçisi Peter Westmacott'un 19.00'da "imza sürecini başlatıyoruz" telefonundan sonra Dışişleri Bakanlığı'nda şunlar yaşandı 
Westmacott, Dışişleri Müsteşar Yardımcısı Ertuğrul Apakan'a "Hazırsanız imzaları tamamlayalım" mesajı gönderdi. Kayseri'de bulunan Dışişleri Bakanı Abdullah Gül'ün onayı alınarak "Tamam, başlatalım" yanıtı verildi. İngiltere'nin AB nezdindeki daimi büyükelçisi John Grant protokolü imzalayarak, bir mektupla Türkiye'nin Brüksel'deki Daimi Temsilcisi'ne iletti. Mektupla, protokol Ankara'ya fakslandı ve bakanlık hukukçularınca incelendi. İngiltere'ye gönderilecek kapak yazısı ve deklarasyon hazırlandı ve Kayseri'de bulunan Başbakan Erdoğan ile Gül'ün onayına sunuldu. Kayseri'den gelen onayın ardından Apakan, Cumhurbaşkanı Sezer'e, Dış Politika Başdanışmanı Sermet Atacanlı aracılığıyla bilgi iletti. Protokol metni, deklarasyon ve kapak yazısının birer örneği Köşk'e gönderildi. Genelkurmay Başkanlığı da Kıbrıs'la ilgili birimleri aracılığıyla sözlü olarak bilgilendirildi. Hazırlanan deklarasyon ve kapak yazısı saat 22.45'te Ankara'dan Brüksel'deki Daimi Temsilci Oğuz Demiralp'e iletilerek "İmzalayabilirsiniz" talimatı verildi. Demiralp, Protokol'ü, deklarasyonu ve kapak yazısını ayrı ayrı imzalayarak İngiltere'nin Daimi Temsilcisi'ne geri gönderdi. 23.15'te imza işlemi tamamlandı ve deklarasyon metni açıklandı. Apakan ve Westmacott geceyarısına doğru bir görüşme daha yaparak imza işleminin tamamlandığını teyit ettiler. Westmacott, Türkiye'nin deklarasyonuna karşı AB adına bir deklarasyon yapacaklarını bildirdi. 

ATO ve ASO taban tabana zıt görüşte 

Hükümetin tutumu konusunda Ankara Sanayi ve Ticaret odaları başkanlarının birbirine taban taban zıt değerlendirme yaptılar. 
ATO Başkanı Sinan Aygün Ek protokolün imzası tarihi bir hatadır. Türkiye 3 Ekim'den sonra Rum müziği ile sirtaki yapmaya zorlanacak. Ben Meclis'e güveniyorum. Meclis, işin gereğini yapacak ve KKTC'nin Rumlaştırılmasına onay vermeyecektir. Yürürlüğe girdiği andan itibaren Türkiye'nin Rum tarafını "Kıbrıs Cumhuriyeti" şeklinde tanıdığına bir delil olarak kullanılacak. KKTC ne yazık ki bir "Tabela Devleti" olacak. 
ASO Başkanı Zafer Çağlayan 3 Ekim müzakere sürecine birlik ve beraberlik içinde gitmekte fayda var. İmza kaçınılmazdı. Bunun imzalanmaması söz konusu olamazdı. Bu görevde şu anda kim bulunursa bulunsun aynı şeyi yapardı. 


</TEXT>
</DOC>
