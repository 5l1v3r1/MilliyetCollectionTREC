<DOC>
<DOCNO> 353777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur36.html </URL>
<DATE> 2005/06/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kocaeli Üniversitesi Hastanesi hasta kabulüne başladı 
</HEADLINE>
<TEXT>

     Dış krediyle yaptırılan ve 24.5 milyon dolara mal olan tam otomasyonlu Kocaeli Üniversitesi KOÜ Tıp Fakültesi Araştırma ve Uygulama Hastanesi'nde, hasta kabulüne başlandı. 
     KOÜ Rektörü Prof. Dr. Baki Komsuoğlu, Suudi Arabistan'dan sağlanan dış krediyle Umuttepe Yerleşkesi'nde 63 bin metrekare alana yapılan hastanenin, Türkiye'nin tam otomasyonlu ilk hastanesi olma özelliğini taşıdığını söyledi. 
     Binayı ''akıllı'' olarak nitelendiren Prof. Dr. Komsuoğlu, ''Tüm klima ve soğutma sistemleri full otomatik, bilgisayar sistemli. Hasta kabul, hasta işleme, veri değerlendirme tamamen otomatik bir ortamda yapılıyor. Gözetim altındaki binada, radyo ve anons yayınları mevcut'' dedi. 
     Yapımına 3 yıl önce başlanılan 7 katlı, 600 yataklı hastanenin, 24.5 milyon dolara mal olduğunu bildiren Prof. Dr. Komsuoğlu, şunları kaydetti 
     ''Çelik konstrüksiyon üzerine yapıldığı için deprem korkusu yok. 8 şiddetindeki bir depremde bile ameliyatlar kesintiye uğramayacak. Enerji kesintisi yaşanmayacak. 4 jeneratörü ve güç kaynağı mevcut. Hastanenin yatak kısımları, hastaya yakışır şekilde yapıldı. Tuvaletleri, banyoları hastaya endeksli dizayn edildi. Kocaeli ve çevresi modern, çağdaş donanımlarla bezenmiş, deprem riski olmayan bir hastaneye kavuştu, hayırlı olsun.'' Tıp Fakültesi Dekanı Prof. Dr. Ali Gölkalp de son teknolojiyle yapılan Tıp Fakültesi'nde, 200 öğretim üyesi, 260 asistanla hizmet vermenin mutluluğunu yaşadıklarını ifade etti. 
     Acil servis başta olmak üzere Tıp Fakültesi'ndeki tüm birimlerin yeni binasında Kocaeli halkına hizmet vermeye başladığını vurgulayan Prof. Dr. Gölkalp, şöyle dedi 
     ''Taşınma işini 3 günde tamamladık. 100 yatan hasta yeni hastaneye getirildi ve tüm birimlerde hasta kabulüne başlandı. Ameliyatlara da 2 gün içinde başlayacağız. Nükleer Tıp Merkezi ise bir hafta sonra hizmete girecek.'' 
     
</TEXT>
</DOC>
