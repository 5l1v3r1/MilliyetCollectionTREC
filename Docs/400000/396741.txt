<DOC>
<DOCNO> 396741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy08.html </URL>
<DATE> 2005/11/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İncirlik'te "savaş ödeneği" sıkıntısı 
</HEADLINE>
<TEXT>

     İncirlik Hava Üssü’nde görev yapan ABD’li askerlere Aralık ayından itibaren "Savaş Ödeneği" verilmeyeceği, bunun da askerlerin maaşında 500-700 dolar arasında düşüşe neden olacağı öğrenildi. 
     AA muhabirinin edindiği bilgilere göre, İncirlik Hava Üssü nedeniyle "Küçük Amerika" olarak tanımlanan İncirlik Beldesi’nde, 1951 yılında kuruluş çalışmaları başlayan ve 1954’de faaliyete geçen tesisteki, ABD’li sayısı son 4 yıldır sürekli azalıyor. 
     ABD’nin Irak’a askeri operasyonu nedeniyle önce ailelerin hava üssünden ayrılması, ardından İncirlik’in aktif olarak kullanılmaması, yöre ekonomisini olumsuz etkilemeye devam ediyor. 
     Hava Üssü’nün, eski işlevine kavuşturulmasını umut eden yöre halkı ve esnaf, umutla beklerken, üs içinde yayınlanan "Tip of The Sword" gazetesinde yer alan bir haberde, yılladır "savaş ödeneği" adı altında askerlere verilen ödeneğin 1 Aralık 2005 tarihinden itibaren kesileceği açıklandı. 
     Haber, ABD’li askerler kadar İncirlik halkı ve esnafında da "şok" etkisi yarattı. 
     
     HAVA ÜSSÜ’NÜN ÖNEMİ 
     Hizmete girdiği 1954 yılından bu yana gerek istihdam ettiği Türk personel, gerekse 3 bini aşan ABD’li asker ve siviller nedeniyle kiralık otomobil ve evlerden alışveriş merkezlerine kadar yoğun bir hareketlilik sağlayan Hava Üssü’nün, eski işlevini kaybetmesi, bunun yanında bir de "savaş ödeneği"nin kesilmesi en fazla yöre halkı ve esnafı üzüyor. 
     Binlerce asker ve ailesinin yanı sıra "Geçici Görev" kapsamında, İncirlik’e gönderilen asker ve sivil görevlilerin 3’er aylık dönemler halinde beldede kalması, esnafa bol satış imkanı yarattığı gibi yöre ve ülke ekonomisine de katkı sağlıyordu. 
     Üç yıl öncesine kadar ABD dolarının Türk lirası karşısında oldukça değerli olması, "savaş ödeneği" nedeniyle yüksek düzeylerde olan maaşlar, ABD’lilerin alışverişini de kendi ülkelerine göre karlı kılıyordu. Bu nedenle, hava üssünde süresiz görevli olanlar ile geçici görevle gelenler, ülkelerindeki yakınlarına halıdan takıya kadar bol hediyelerle dönüyorlardı. 
     
     "KEPENKLER ART ARDA KAPANIR" 
     İncirlik Esnafı Yardımlaşma ve Dayanışma Derneği Başkanı Abdulkerim Estetik, maaşlarda 500 ile 700 dolar azalmaya neden olacak ödenek kesintisinin kendilerini kaygılandırdığını belirterek, bu kararın ileriye dönük tüm umutları körelttiğini söyledi. 
     Estetik, yarım asrı aşkın süredir ABD’lilere hizmet veren esnafın yok olma aşamasına geldiğini ifade ederek, "Günlerce siftah yapmadan dükkanında oturan meslektaşlarımız var. Bir umutla beklerken, gelen savaş ödeneği kesintisi parmakla sayılacak kadar az olan alışveriş yapanların sayısını tamamen dibe vurduracak" dedi. 
     11 Eylül saldırısının İncirlik’in kaderlerini değiştirdiğini 
     anlatan Estetik, şunları söyledi 
     "Daha önce buralarda satış yaparken başımızı kaşıyacak zaman bulamazdık. 11 Eylül saldırısının ardından işlerimiz tersine döndü. 
     Sürekli sermayeden yiyen esnafın artık dayanacak gücü kalmadı. Başka yapacak işleri olmadığı için gün boyu dükkanlarında müşteri bekleyen esnafın artık yüzü gülmüyor." Bu arada, daha önce 3 bin olan hava üssündeki asker ve sivil sayısının bin 300 civarına gerilediği kaydedildi. 
     
     İNCİRLİK HAVA ÜSSÜ 
     İncirlik’te 1951’de çalışmalarına başlanan, 1954’de faaliyete geçen hava üssü, "Türk-ABD Ortak Savunma Tesisleri" adı altında görev yaparken, 21 Şubat 1955’te, Adana Hava Üssü adını aldı. Takip eden yıllarda, üssün hem soğuk savaş dönemi hem de Ortadoğu’daki sorunlu zamanlardaki kullanımı, İncirlik’in önemini ortaya koydu. 
     ABD, 1958’de Lübnan krizi patlak verdiğinde İncirlik’e asker sevkıyatı yaptı. Bölgeye savaş uçaklarının getirilmesinin bir parçası olarak, 7216. Üs, 1 Nisan 1966 yılında, 39. Taktik Grup Komutanlığı olarak değiştirildi. Bu isim, 1 Ekim 1993 tarihinde 39. Wing olarak değiştirilip standart bir ABD destek filosu haline getirildi. 
     19 Mart 2003 tarihinde Irak’a operasyonun başlamasıyla Kuzeyden 
     Keşif Harekatı ONW sona erdi. Dünyadaki birçok sorunlu bölgeye yakın olması itibariyle NATO’nun güney bölgelerindeki önemli üslerinden biri olan İncirlik Hava Üssü’nün işlevi, Keşif Harekatı’nın sona ermesiyle azaldı. 
     
</TEXT>
</DOC>
