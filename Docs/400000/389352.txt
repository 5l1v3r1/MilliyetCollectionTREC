<DOC>
<DOCNO> 389352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/guncel/agun.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle uğurlandı 
</HEADLINE>
<TEXT>


Nermin Erbakan'ın dün Fatih Camii'ndeki cenaze törenine 10 bini aşkın kişi katılınca izdiham yaşandı. Necmettin Erbakan, avluya gelişi sırasında kalabalık kendisine doğru yönelince ezilme tehlikesi geçirdi 

SİNAN TOROS, SERHAT OĞUZ, ŞAKİR AYDIN, TAHSİN AKSU İstanbul 

Eski başbakanlardan Necmettin Erbakan'ın eşi Nermin Erbakan dün Fatih Camii'nde kılanan cenaze namazının ardından Merkezefendi Mezarlığı'nda toprağa verildi. Fatih'teki cenaze törenine 10 bini aşkın kişi katılınca, izdiham yaşandı. Necmettin Erbakan, avluya gelişi sırasında kalabalığın kendisine doğru yönelmesiyle ezilme tehlikesi yaşadı. 
Nermin Erbakan'ın cenazesi THY'den kiralanan uçakla 14.10'da Ankara'dan İstanbul'a getirildi. Cenaze için yaklaşık 200 kişiyle İstanbul'a gelen Necmettin Erbakan, uçağın merdivenlerinden görevlilerin ve korumalarının yardımıyla inebildi. 
Bu arada daha önce Ankara'dan gelen ve Şeref Salonu'nda bekleyen TBMM Başkanı Bülent Arınç, VIP Salonu'ndan çıktıktan sonra aracına binen Erbakan'ın yanına gelerek, başsağlığı dileğinde bulundu. 

Kardeşinin evinde 
Cenaze daha sonra havalimanından konvoy eşliğinde Erbakan'ın ağabeyi Kemalettin Erbakan'ın oturduğu Fatih'teki eve getirildi. Ancak cenaze, kalabalık nedeniyle evin önünde birkaç dakika bekletildi ve helallik alınamadan Fatih Camii'ne götürüldü. 
Hayli bitkin olduğu görülen Necmettin Erbakan, korumalarının yardımıyla arabadan inerek eve girdi. Eve taziye ziyaretine Recai Kutan, Yasin Hatipoğlu, eski RP Milletvekili Fethullah Erbaş geldi. 
Necmettin Erbakan, ikindi ezanının okunmasının ardından Fatih Camii'ne gitti. 

Törene katılan ünlüler 
Cenaze törenine TBMM Başkanı Bülent Arınç, Tansu Çiller, DYP Genel Başkanı Mehmet Ağar, İstanbul Büyükşehir Belediye Başkanı Kadir Topbaş, İstanbul Valisi Muammer Güler, Ulaştırma Bakanı Binali Yıldırım, CHP Milletvekili Ali Topuz, SP Genel Başkan Vekili Recai Kutan, Şişli Belediye Başkanı Mustafa Sarıgül, AKP İl Başkanı Mehmet Müezzinoğlu, eski milletvekilleri Şevki Yılmaz, Meral Akşener, Korkut Özal, Nüzhet Kandemir, Nadire İçkale katıldı. 
Necmettin Erbakan, ikindi namazını, izdiham nedeniyle camiye giremediği için bitişiğindeki Fatih Kuran kursu binasında kıldı. En büyük izdiham ise Erbakan'ın avluya girişi sırasında yaşandı. Kalabalık Erbakan'a tekbir getirerek yaklaşmak istediği için, Erbakan ezilme tehlikesi geçirdi. Erbakan, polisin ve SP'li gençlerin açtığı koridorda zorlukla yürüyerek cemaatin arasında saf tuttu. 

Lütfi Doğan kıldırdı 
Cenaze namazını eski Diyanet İşleri Başkanı Lütfi Doğan kıldırdı. Daha sonra aile adına Recai Kutan konuşma yaparak, Nermin Erbakan'a "Mücahide kardeşimiz" diye hitap ederek, "Bizler 40 yıllık bir dava kardeşimizi kaybettik. Düşünüyordu ki, akıl bir işin sonunu bilmektir. İşin sonu da musalla taşıdır, hesap günüdür. Bunu bildiği için, gerçek bir Müslüman gibi yaşadı" diye konuştu. 

Notlar... 

Tören için çok geniş güvenlik önlemleri alan polis, caminin ana girişini yaya girişine kapatarak, sadece protokol girişine izin verdi. Caminin giriş yolu üzerine, Erbakan'ın dev fotoğrafının yer aldığı "Türkiye ve insanlığın Erbakan'a ihtiyacı var" yazılı pankart asıldı. Kalabalıkta yine kapkaççılar işbaşındaydı. Çok sayıda kişi, kayıp cep telefonlarının bulunması için anons yaptırdı. Ancak, hiçbir telefon bulunamadı.İzdiham nedeniyle iki kişi de fenalaşarak, hastaneye kaldırıldı. Törene Deniz Baykal, Mesut Yılmaz, Erdal İnönü, Bülent Ecevit, Aydın Menderes, Emel Sayın ve Rıfat Hisarcıklıoğlu gibi isimler de çelenk gönderdi.Fatih Camii'nin avlusunda kollarına kırmızı bant takan Saadet Partili gençler kol kola girerek güvenlik koridorları oluşturdular.Nakşibendi Cemaati lideri Mahmut Ustaosmanoğlu'nun da katıldığı cenaze töreninde, çok sayıda çarşaflı kadın ve cüppeli erkek avluyu doldurdu. Namazın ardından törene katılanların bir kısmının taziyelerini kabul eden Erbakan ve oğlu Fatih Erbakan, yine zorlukla ve tekbir sesleri arasında avludan ayrıldılar. 

6 yıl sonra görüştüler 

ANKARA Milliyet 
BAŞBAKAN Recep Tayyip Erdoğan, 1999'da cezaevine girmesinin ardından yollarını ayırdığı eski lideri Necmettin Erbakan'ı, eşi Nermin Erbakan'ın vefatı nedeniyle Balgat'taki evinde ziyaret ederek başsağlığı diledi. 
Erdoğan ile eşi Emine Erdoğan, Başbakan Yardımcısı Mehmet Ali Şahin, Milli Eğitim Bakanı Hüseyin Çelik, Sağlık Bakanı Recep Akdağ, AKP Grup Başkan Vekili Eyüp Fatsa ve AKP Ankara Milletvekili Faruk Koca, dün saat 11.00'de Erbakan'ın evine geldi. Erdoğan'ı, her fırsatta hükümeti eleştiren ve Saadet Partisi'nin yayın organı diye nitelenen Milli Gazete'nin Ankara Temsilcisi Ferhat Koç ile Erbakan'ın Özel Kalem Müdürü Mehmet Karaman karşıladı. 
Basına kapalı görüşme yaklaşık 20 dakika sürdü. Erdoğan, Erbakan ile kurmayları Şevket Kazan ve Lütfü Doğan'a başsağlığı diledi. Ayrı bir salonda Erbakan'ın kızları Zeynep ve Elif Erbakan'la bir araya gelen Emine Erdoğan, çıkışta Erbakan'a da başsağlığı diledi. 



</TEXT>
</DOC>
