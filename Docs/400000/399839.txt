<DOC>
<DOCNO> 399839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/spo01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribün gerilimi 
</HEADLINE>
<TEXT>


Nouma maçtan önce şov yaparken 90 dakika sonunda hava tersine döndü. Bir grup taraftar yönetimi istifaya davet ederek, Fransız golcünün İnönü'ye getirilmesine tepki gösterdi 


Beşiktaşlı taraftarların sevgilisi Pascal Nouma tribünleri ikiye böldü. Asbaşkan Kıvanç Oktay'ın davetiyle İnönü Stadı'na gelen Fransız futbolcu maçtan önce VIP tribünde adeta şov yaparken, siyah - beyazlı takımın maçtan beraberlikle ayrılmasıyla 90 dakika sonunda Pascal'ın karşılaşmaya getirilmesi gerilime neden oldu. 
Tribünler maçtan önce, "Nouma" sesleriyle inlerken yıldız futbolcu da taraftarlarla tezahürat yaptı. Taraftarlar, "Pascal gelmezse kapalıyı yakarız" diye tempo tuttu, ancak Nouma ısrarlara rağmen kapalıya gitmedi. Protokol tribüne geçerek Başkan Yıldırım Demirören'e sarılan Fransız futbolcu, Kıvanç Oktay'la da hasret giderdi. Mücadele sonunda ise şeref tribünü önünde toplanan çok sayıda taraftar yönetimi istifaya davet ederken, Nouma'nın maça getirilmesi de eleştiri konusu oldu. Fransız golcünün maçın önüne geçtiğini belirten taraftarlar yönetime tepki gösterdi. Tartışmanın uzaması üzerine polis, taraftarları şeref tribünü önünden uzaklaştırdı. Bu arada Nouma dün maçtan önce Türkiye Kızılay Derneği Bayrampaşa Şubesi'ne giderek 4 bin 500 YTL değerinde kışlık prefabrik ev satın alıp Pakistanlı depremzedelere bağışladı. 

Ailton-Koray yedek 

Beşiktaş'ta Teknik Direktör Jean Tigana, Sivasspor maçında kırmızı kart gören Ailton ve Koray'ın yanı sıra sakatlıktan yeni çıkan Kleberson'u da yedek soyundurdu. Ailton 65. dakikada Adem Dursun'un, Kleberson ise 59'da Sergen'in yerine oyuna dahil oldu. Teknik patron Tigana maç sonrası Ailton ve Koray'ı yedek soyundurmasıyla ilgili olarak, "Ceza söz konusu değil. Bugün 11'de sahaya çıkan Sergen ve Ahmed Hassan sakat oldukları için Sivas maçında görev alamadılar" açıklamasını yaptı. 

Sevilla galip 

UEFA Kupası'nda Beşiktaş'ın yer aldığı H Grubu'ndaki diğer karşılaşmada İspanyol temsilcisi Sevilla, Portekiz ekibi Vitoria Guimaraes'i 3 - 1 mağlup etti. Sevilla'daki maçta Saviola 2 ve Correira'nın golleriyle üç farklı öne geçen ev sahibi ekip, Bena'nın golüne engel olamadı. Bu sonuçla Sevilla puanını altıya çıkararak grupta ikinci sıraya çıktı. 


</TEXT>
</DOC>
