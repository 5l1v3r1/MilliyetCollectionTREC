<DOC>
<DOCNO> 388740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yasam/axyas02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Söylenti depremi 
</HEADLINE>
<TEXT>


"İzmir'de 15.00 ile 15.30 saatleri arasında deprem olacak" sözleri çabucak yayıldı, 5.9 büyüklüğündeki depremle sarsılan kentte halk, panikten evlerine giremedi 

UTKU BOLULU, TURAÇ TOP, MUSTAFA OĞUZ, BAHRİ KARATAŞ, TURAN GÜLTEKİN, AHMET SAYAR, NEŞET DİŞKAYA, LOKMAN DAĞ, EVRİM ATAMAN, MEHMET HAKKI ÖZBAYIR, NESRİN COŞKUN İzmir DHA 

Ege Denizi'nin Seferihisar açıklarında meydana gelen 5.9 büyüklüğündeki depremin ardından İzmir'de deprem k busu yaşanıyor. Geceyi dışarıda geçiren vatandaşlar, gündüz de büyük deprem olacağı söylentisiyle paniğe kapıldı. 
Söylenti nedeniyle çok sayıda vatandaş, ev ve işyerlerini terk ederken, bazı kamu kurum ve kuruluşları ile hastane ve yüksekokullar boşaltıldı. İzmir Valiliği, "15.00 ile 15.30 saatleri arasında deprem olacağı, kamu kurum ve kuruluşlarının tatil edildiği söylentileri asılsız. Söylentilere itibar etmeyin" açıklamasında bulundu. İzmir Emniyet Müdürlüğü'ne bağlı ekipler telsizlerden "Söylenti asılsız" anonsları yaptı. 

1300 artçı sarsıntı oldu 
Dün, merkez üssü Seferihisar açıkları olan depremin ardından bölgede 1300'ü aşkın artçı sarsıntı kaydedildi. Birkaç dakikada sokaklar araçlarla kapandı trafik kilitlendi. Park ve bahçeler insanla doldu vatandaşlar iftar çadırlarına sığındı. 

2 kişi öldü 
Telefonların kilitlendiği, elektrik kesintilerinin yaşandığı kentte yetkililer, depremin önemli bir hasara yol açmadığını açıkladı. 'Panik atak, balkon ve pencerelerden atlayıp düşme' şik yetiyle 30'u aşkın vatandaş hastanelere başvurdu. Emekli gemi kaptanı Güngör Yanyalı 68 ile Aydın'da yaşayan Münevver Candaş 70 , kalp krizi geçirerek yaşamlarını yitirdiler. 

Kamu binaları çatlak 
Duvarlarında çatlaklar oluşan Tepecik Eğitim ve Araştırma Hastanesi ile Seyfi Doğansoy ve Karşıyaka Devlet hastanelerindeki bazı hastalar evlerine gitti. Behçet Uz Çocuk Hastanesi'ndeki hastalar da çadıra alındı. Depremde Büyükşehir Belediye binasının da duvarları çatladı, balkonlarında hasar meydana geldi. Seferihisar'da Emre Yapı Kooperatifi'nde oluşan hasar nedeniyle 6 apartman tahliye edildi. Urla ve Manisa'da da halk geceyi sokaklarda geçirdi. 

'İzmir şanslı' 
Ulusal Deprem Konseyi Üyesi Dr. Ömer Emre, depremlerin 30 kilometre uzunluğundaki Gülbahçe Fayı'ndan kaynaklandığını belirterek, "Dünyada az rastlanır bir deprem fırtınasıyla karşı karşıyayız. Aynı sistemde bağımsız depremler oluyor. İzmir şanslı. 4 yerine 1 deprem olsaydı büyüklüğü 6.2 olacaktı" dedi. 

Çatlayan okulda ibretlik tabela 

İzmir'de 2004 yılı itibariyle öncelikle güçlendirilmesine karar verilen 35 okuldan sadece 14'ünde çalışma yapıldığı ortaya çıktı. Projesi hazır 7 okula henüz el sürülmediği, 14 okulun da projelerinin hazırlanmadığı belirlendi. Çatlaklar meydana gelen Yenişehir'deki Mimar Sinan İlköğretim Okulu'nun inşaat bilgilerini gösteren tabelada okulun 1963'te hizmete girdiği belirtilirken, kayıtlarda müteahhidin adının bulunamadığının yer alması da dikkat çekti. 


</TEXT>
</DOC>
