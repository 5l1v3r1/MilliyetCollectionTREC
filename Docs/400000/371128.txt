<DOC>
<DOCNO> 371128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun18.html </URL>
<DATE> 2005/08/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rusya'da barda kavga 1 Türk işçi öldürüldü, 3 işçi yaralı 
</HEADLINE>
<TEXT>

     Moskova'nın kuzeyindeki Yaroslavl kentindeki bir barda çıkan kavgada bir Türk işçisi öldürüldü, 3 işçi de yaralandı. 
     Rus haber ajanslarının ve televizyonların dün gece verdikleri habere göre, 12 Ağustos Cuma gecesi, bir arkadaşlarının doğum gününü kutlamak için bir barda toplanan Türk işçilerle Rus gençleri arasında başlayan tartışma kavgaya dönüştü. 
     Sokağa taşan kavgada Ramazan Hırçın adlı işçi dövülerek öldürülürken, Vural Cengiz, Ertan Eker ve Şeref Adem adlı üç Türk işçi de yaralandı. 
     İnterfaks, Yaroslavl'daki ''18'' adlı barda geçen cuma akşamı 15 kadar Türk işçisinin bir arkadaşlarının doğum gününü kutlamak için toplandığını belirterek, Türk grupla yan masalarda oturan bazı Rus gençleri arasında tartışma çıktığını duyurdu. 
     Tartışma barın önünde kavgaya dönüşünce, ellerinde kırık bira şişeleriyle iki grup birbirlerine saldırdı. Sayıları fazla olan Rus gençlerin darbeleriyle Ramazan Hırçın hayatını kaybederken, hastaneye kaldırılan 3 gencin hayati tehlikesi bulunmadığı bildirildi. 
     Soruşturmayı yürüten savcı, olayda milliyetçi bir unsur bulunmadığını, sarhoş gençlerin tartışmasının kavgaya dönüştüğünü açıkladı. 
     En büyüğünün yaşı 25 olan 100'e yakın Rus gencinin olayla ilgili sorgulandığı belirtilirken, gözaltında kaç kişinin bulunduğu açıklanmadı. 
     
</TEXT>
</DOC>
