<DOC>
<DOCNO> 356906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yazar/yilmaz.html </URL>
<DATE> 2005/06/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TMSF Bayraktar'ın mallarına da tedbir koydu 
</HEADLINE>
<TEXT>


Operasyonun Demirel ailesini ilgilendiren boyutuna bakıyoruz, ancak TMSF'nin Egebank alacakları üzerinde sürdürdüğü "arkeolojik kazı" bundan ibaret değil. 
Büyük resmin yanına küçük resmi de koyalım. TMSF Faaliyet Raporu'na göre, bankanın Bayraktar Grubu'ndan satın alınması sırasında 35 milyon dolarlık banka kaynağı kullanıldı. Bu nedenle Fon, Bayraktar Grubu'ndan bankanın h kim ortağı yüzde 55 Otomotivcilik A.Ş.'nin ortakları Hüseyin - Mustafa - Mehmet - Nimet - Şükriye Bayraktar, Betül - Canan Akkurt ile Egebank tarafında bulunan Yahya Murat Demirel şirketleri MD Holding, Universal Yatırım, Era Finans ile Neslihan Demirel'e Bankalar Kanunu'ndan sorumlulukları çerçevesinde, 104 trilyon lira fon alacağı için ödeme emri çıkarmıştı. 
Bayraktar Grubu'nda "film başa sarıldı" ve ödeme emrinin yerine getirilmemesi üzerine, daha önceden açılan Egebank davalarından beraat eden Hüseyin Bayraktar'a ait tüm gayrimenkullere ve malvarlığına tedbir konuldu. 
Aynı işlem Egebank'ı Demirel'e satan ortaklık içinde yer alan Sami Erdem'e de uygulandı. 
Bayraktar, Neslihan Demirel ve Erdem gibi ödemeye itiraz etti, "yürütmenin durdurulmasını" talep etti. Bayraktar'ın iddiası "Bankayı satarken açtığımız krediyi, kısa zamanda kapattılar. Krediyi hangi şekilde kapattığını bilemem." 
Bankanın satıldığı Haziran 1998 tarihine gidersek, o günlerde dolar yükselişteydi ve Demirel bankadan dolar bazında kullandığı 35 milyon dolar krediyi, "en kısa zamanda" kapattı. 
Demirel aynı dönemde, bankanın yüzde 10 hissedarı Erdem Dış Ticaret'in sahibi ve Egebank Genel Müdürü Erdem'in hissesini 9 milyon dolara aldı. Demirel, Bayraktar ve Erdem'e yaptığı 44 milyon dolar ödemeyi, banka kaynaklarından finanse etti. 
Demirel, Egebank'ın devir sözleşmesini 8 Mayıs 1998 tarihinde Erdem ve Bayraktar ile yaptı. 
Erdem, "Demirel ödemeyi Ziraat Bankası'ndaki parasıyla yapacağını söylüyordu, paranın olmadığını görünce, bankayı satmaktan vazgeçtim. Hüseyin Bayraktar'ın oğlu Mehmet de satışa karşı çıktı, babasına küstü ve Amerika'ya gitti" diyor. 
İkinci sözleşme, 24 - 25 Haziran tarihlerinde Demirel ve Bayraktar arasında imzalandı ve bankanın devri bu tarihte gerçekleşti. 
Bayraktar'ın Egebank'taki ortakları arasında yüzde 35 hisse ile İhlas Grubu'nun sahibi Enver Ören de bulunuyordu. Murat Demirel Ören'i, "Seni Cumhurbaşkanı'nın yiğenine ortak yapıyorum" diyerek ikna etti. Ören, Egebank satışından eli boş döndü. 
Bayraktar bankadaki yüzde 55 hissesini, 100 milyon dolara Demirel'e satarken Egebank'a olan 60 milyon dolar kredi borcunu da bedele saydı. Bu hesaba bakarsak, Demirel, Egebank'ı satın alırken Bayraktar ve Erdem'e ödediği 44 milyon doları banka kaynaklarından karşıladı. 60 milyon dolar da "banka kredisini" üstlendi. Geriye kalan 5 milyon doları da "nakit" ödediği varsayılıyor. Boğaz'da villa fiyatına banka patronluğu dağıtılan bir dönemin acısı çıkıyor ... 



</TEXT>
</DOC>
