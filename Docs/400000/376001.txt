<DOC>
<DOCNO> 376001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun10.html </URL>
<DATE> 2005/09/06/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Clinton Bush yönetimi vatandaşlarını kurtarmakta başarısız oldu 
</HEADLINE>
<TEXT>

     ABD eski Başkanı Bill Clinton, Bush yönetiminin Katrina Kasırgası’nın harap ettiği kıyı şeridinde yaşayan binlerce Amerikan vatandaşını kurtarmakta başarısız olduğunu ve bu konuyu soruşturmak için başlatılan federal soruşturmanın yerinde olduğunu kaydetti. 
     ABD Başkanı George W. Bush’un babası ve ABD eski başkanlarından George Bush ile birlikte Katrina Kasırgası’nın evsiz bıraktığı kurbanlara yönelik bir yardım kampanyası başlatan Clinton, "Hükümetimiz başlangıçta başarısız oldu ve bu konuda herhangi bir itiraz da bulunmuyor. Halkın hepsi bir başarısızlık olduğunu gördü" dedi. 
     Kurtarma faaliyetlerinde geç kaldığı için Bush yönetimine yöneltilen eleştirilere katıldığını belirten Clinton, ancak önceliğin şimdi insanları kurtarmak olması ve hataların ise gelecek aylarda tartışılması gerektiğini söyledi. 
     Clinton, "Bütün kuruluşlarımız felaket bölgesinde, ordumuz felaket bölgesinde, gerekli yardımları şimdi yapma şansımız var ve bunu doğru yapmalıyız. Ve sonra, uygun bir zamanda nelerin niçin yanlış gittiğini ve nelerin değişmesi gerektiğini analiz etmeliyiz" şeklinde konuştu. 
     Baba Bush da, yapılanlardan tatmin olmadığını ifade etmekle birlikte oğlunu savunarak, "Ne yapabilirdi Gitti ve bugün ne yapıyorsa onu yaptı, federal hükümeti olaya müdahale ettirdi ve müdahale ettirmeye de devam edecek. New York Times’ın yorum sayfasında çıkan her eleştiriyi de dinleyemez" şeklinde konuştu. 
     
     SETTEKİ PATLAKLAR KAPATILDI 
     Öte yandan, ABD ordusuna bağlı mühendisler New Orleans’ın sular altında kalmasına yol açarak Katrina Felaketi’nin verdiği zararı arttıran setlerdeki patlakları kapatmayı başardı. 
     Şehirdeki 17. Cadde Kanalı boyunca uzanan setteki 90 metreden fazla genişliği olan bir açığın helikopterlerle yerleştirilen 7’şer tonluk 200’den fazla kum torbası sayesinde kapatıldığı kaydedildi. Kum torbaları yerleştirilirken, kamyonların da toprak ve kayalarla buna destek verdiği bildirildi. 
     Tam bir hafta önce sözkonusu setin patlaması üzerine Pontchartain Gölü suları ilk darbeyi kasırgadan yiyen New Orleans’ın mahallelerini basmıştı. Şehrin aşağı kesimlerinde bulunan Industrial Kanal boyunca uzanan setin patlaması üzerine de 9. Cadde ve St.Bernard Parish’deki binlerce ev sular altında kalmıştı. 
     Ayrıca London Avenue Kanalı ve 17. Cadde’nin doğusunda meydana gelen diğer iki patlaktan boşalan sular da şehrin yüzde 80’ini yüksekliği 6 metreyi aşan sular altında bırakmıştı. 
     Deniz seviyesinin altında olan New Orleans’taki Orleans Parish’in doğu şeridindeki suların pompalanarak boşaltılmasının 24 gün, Doğu New Orleans’taki suların boşaltılmasının yaklaşık iki ay, sanayi bölgesi olan Chalmette banliyösundaki suların pompalanmasının ise 80 gün alacağı ifade edildi. 
     Askeri mühendislerin şehirdeki su tahliye işlemlerini hızlandırmak için mevcut pompaların yanısıra şehre yeni pompalar da getirecekleri kaydedildi. Şehirdeki suların yeniden göle akması için mühendislerin patlaklardan birini bilinçli olarak açık bıraktıkları da belirtildi. 
     
     ŞEHİR ASKERİ UÇAKLARLA HAVADAN İLAÇLANACAK 
     Bu arada, çoğu caddelerinde sel suyu, petrol atıkları, kokuşmuş çöp, insan pisliği ve cesetler bulunan New Orleans’ta salgın hastalıklarlardan endişe edildiği dile getirilirken, Amerikan ordusunun Batı Nil virüsü taşıyıcısı olan ve durgun su göletlerinde hızla çoğalan sivrisineklere karşı askeri uçaklarla ilaçlama yapmayı planladığı kaydediliyor. 
     Öte yandan, Katrina’nın en etkili olduğu bölgede yaşayanların ABD ortalamasından hemen hemen iki kat daha yoksul olduğu, bu durumun bölge halkının tahliyede neden yetersiz olduğunu da açıkladığı ifade edildi. 
     
     BÖLGE HALKININ ÇOĞU AZINLIK VE YOKSUL 
     ABD İstatistik Bürosu’nun verilerine göre, Louisiana, Mississippi ve Alabama eyaletlerinde kasırganın en şiddetli vurduğu 35 civarındaki mahallede yaşayanların büyük kısmının azınlık ve ulusal ortalamaya göre en az 10 bin dolar daha az gelire sahip olduğu ifade edildi. 
     Verilere göre, felaketin en etkili olduğu mahallerlerde ortalama hane geliri yıllık 32 bin dolar ya da diğer bir deyişle ABD ortalamasının 10 bin dolar altında yer alıyor. Bölgedeki her 5 haneden 1’inde araba bulunmuyor, ulusal ortalama ise her 10 hanede 1 şeklinde. 
     Felaketin vurduğu bölgelerde yaşayanların yaklaşık yüzde 25’i, bu ulusal ortalamanın iki katına denk geliyor yoksulluk sınırının altında yaşıyor. Ulusal çapta kamu yardımı alan nüfus oranı yüzde 3,5 iken, felaket bölgesinde bu oran yaklaşık yüzde 4,5. 
     Felaketten en çok etkilenen yaklaşık 35 mahallenin 700 bin civarındaki nüfusunun yüzde 60’ı azınlıklardan oluşuyor, ABD genelinde ise ırksal azınlık durumunda olanların oranı 3’te 1’de kalıyor. 
     Ulusal çapta hanelerin sadece yüzde 7’sinin bekar annelerin reisliğinde olduğu belirtilirken, sözkonusu bölgede bu oranın yüzde 12 olduğuna dikkat çekiliyor. 
     
     BEST-SELLER YAZARINDAN 5 MİLYON DOLARLIK BAĞIŞ 
     Öte yandan, felaketzedelere yardım için yardım yapanlar arasına yazdığı kitaplarla sık sık en çok satanlar listesine giren John Grisham da katıldı. 
     Grisham ve karısının Mississippi’deki kasırga kurbanlarına yönelik bir yardım fonu oluşturulmasına katkıda bulunmak için 5 milyon dolarlık bağışta bulundukları bildirildi. 
     Genelde bağışlarını gizli tutmayı tercih eden Grishamların bu kez sözkonusu fona bağışları teşvik için, yaptıkları yardımı açıkladıkları kaydediliyor. 
     
</TEXT>
</DOC>
