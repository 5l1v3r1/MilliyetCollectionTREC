<DOC>
<DOCNO> 396926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo11.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başkaldırı öyküsü 
</HEADLINE>
<TEXT>


Federasyonun, MHK'nın hukuksuzluğu gerekçesiyle dava açan Sakaryaspor'a tanıdığı 10 günlük süre çoktan aşıldı. Yeşil - siyahlılar bu tehdite pabuç bırakmıyor, Türk futbolunun kurumsal mekanizması ilk kez böyle bir savaşla karşı karşıya kalıyor 

CEVDET ERGUN 


Necip Fazıl Kısakürek, hafızalara kazınan o ünlü "Sakarya Türküsü" şiirinde "Eyvah, eyvah, Sakaryam, sana mı düştü bu yük " diye soruyor. Sonra da içinde bulunan durumun tehlikesini gözler önüne seriyor "Bu dava hor, bu dava öksüz, bu dava büyük"... Ne gariptir ki şimdi Sakarya, futbolda böyle hor, öksüz ve büyük bir savaşın bayraktarlığına soyundu. 
Kemal Ulusu'nun bir gecede kurulan Sabri Çelik MHK'sının hukuksuzluğu konusundaki tespitlerinin gerçeğe dönüşmesiyle başlayan kaosu örtmek için yapılan çalışmalara karşı duran... Tahkim Kurulu'nun, tüm profesyonel ligleri kökünden etkileyecek itirazları "liglerin selameti" açısından geri çevirmesinin ardından Sebat ve İstanbulspor'un pes etmesiyle yalnız bırakılan... Buna rağmen yılmayan, "futbol patronluğuna" tek başına kafa tutan, sadece bu yönüyle dahi saygı görmeyi hak eden bir kulüp Sakarya... Ve o Sakarya, şimdi tüm birimleriyle kural koyucuya karşı dimdik ayakta. 
Federasyonun, geçen sezona yönelik her kulübe imzalattığı - hukukla bağdaşıp, bağdaşmadığı tartışma konusu olan - oluşacak ihtilaflarda son karar verici mercinin Tahkim Kurulu olduğunu gösterir yazıya istinaden yaptığı tehdite pabuç bırakmıyor.... Tüm uyarılara rağmen Ankara 26. Asliye Hukuk Mahkemesi'nde ligin tesciline yönelik açtığı davayı geri çekmiyor. Şu anda 08 Kasım 2006'da Futbol Federasyonu Genel Sekreteri Lütfi Arıboğan imzalı yazıyla kulübe gelen "yargı içtihatlarına ve taahütnamenize aykırı bu eyleminize derhal son vererek, mahkemelerde açmış olduğunuz davayı bu yazının tebliğ tarihinden 10 gün içinde geri çekmenizi, aksi halde kulübünüzün tescilinin iptali ve müsabakalara iştirak ettirmeyeceğimizi..." tehdidinin üzerinden 4 gün geçti. Sakaryaspor, tüm gemileri yaktı, 20 Kasım'da Yozgat maçına çıktı, inanmışlığını, davasına sonuna kadar bağlı olduğunu kanıtladı. Başkan Selahattin Aydın ve ekibi, Süper Lig koşusu sırasında çıkabilecek dikenli yolları, takım psikolojisini alt üst edebilecek tüm baskıları göze alarak, sonrasındaki gelişimi futbolu kökünden sarsabilecek dev bir adım attı. Aydın "Bu bizim değil, şehrimizin, halkımızın davası. Hak arama mücadelemizi sonuna kadar sürdüreceğiz" diyerek kararlılıklarını vurguladı. 
Devrinin en büyük şairlerinden olan Kısakürek, aynı şiirinde "Akrebin kıskacında yoğurmuş bizi kader. Aldırma, böyle gelmiş, bu dünya böyle gider" sözleriyle Türk halkının uyanışı konusunda zaman zaman içine düştüğü karamsarlığı da dile getiriyor. Selahattin Aydın'ın başkanlığını yaptığı kulüpte ise bu olumsuz havadan eser yok. Dilekler ortak "Hak ve adalet için yola çıktık. Mücadelemizi Türk futbolunun aydınlık yarınları için veriyoruz." 

Haftaya bakış 
2. Lig A Kategorisi'nde 13. haftaya bakarsak namağlup Bursaspor peş peşe 5. galibiyetini alırken, takipçisi Antalyaspor'un 90'da İstanbul Büyükşehir Belediyespor'a teslim olmasıyla puan farkını 7'ye çıkardı. Lider lig sonuna kadar yarışı başta götürecek gibi gözüküyor. Antalya'nın evinde ilk kez yenilmesiyle birlikte bugünkü tabloda ikincilik yarışı daha büyük önem taşıyor. Sakarya'nın iki hafta sonra kazanması, haftayı üç puanla kapatan Altay, Belediye ve İstanbulspor'un tırmanışları rekabeti körüklüyor. Elazığ'ın, hakeme küfür eden Mehmet'in atılmasıyla 75 dakika on kişi oynadığı maçta Türk Telekom deplasmanında 7-0'lık hüsrana uğraması ise haftanın sürprizi olarak dikkat çekiyor. Mardinspor, Uşak'ı 1-0 yenerek hem deplasmanda ilk kez güldü, hem de üst üste ilk kez iki galibiyet gördü. Doğu ekibi, Süleyman'ın ters vuruşunun ağlara gitmesiyle galibiyete uzanırken, kaleyi şaşıran diğer isim Dardanel'li Volkan oldu. Bu futbolcu da, İstanbulspor maçında rakip takımın ikinci golüne imzasını koydu. 

HAFTANIN KARMASI 
Ahmet İst.B.Bld. 
Ömer Bursa 
Erhan Kocaeli 
İbrahim İst.B.Bld. 
Orhan Mardin 
Serdal Sakarya 
Hakan T.Telekom 
Fazlı Altay 
Uğur Kocaeli 
Serdar Sinik T.Telekom 
Yunus Bursa 

HAFTANIN TAKIMI 
İstanbul BŞ.Belediye 

HAFTANIN FUTBOLCUSU 
Serdar Sinik T.Telekom 

HAFTANIN TEKNİK DİREKTÖRÜ 
İsmail Kartal Mardin 

2. LİG A KATEGORİSİ TAKIMLAR O G B M A Y P Bursaspor 13 11 2 0 25 5 35 Antalya 13 9 1 3 33 10 28 Sakarya 13 8 2 3 18 9 26 Altay 13 7 3 3 18 15 24 İst.B.Ş.Bld. 13 7 1 5 16 11 22 İstanbulspor 13 6 2 5 19 13 20 Elazığ 13 5 5 3 17 23 20 Karşıyaka 13 5 3 5 22 23 18 Kocaeli 13 5 3 5 20 19 18 Uşak 13 5 2 6 16 17 17 T.Telekom 13 4 4 5 18 16 16 Ordu 13 4 4 5 21 20 16 Mardin 13 4 2 7 12 19 14 A.Sebat 13 3 4 6 14 24 13 Mersin İd.Y. 13 3 3 7 11 20 12 G.Antep B.Ş.B. 13 3 2 8 16 22 11 Yozgat 13 2 4 7 13 24 10 Dardanel 13 2 1 10 5 24 7 
TOPLU SONUÇLAR Sakarya-Yozgat 2-1, G.Antep B.Ş.Bld-Mersin İd.Y 0-0, Kocaeli-A.Sebat 4-1, Antalya-İst.B.Ş.Bld 1-2, Altay-Ordu 2-1, İstanbulspor-Dardanel 2-0, Uşak-Mardin 0-1, T.Telekom-Elazığ 7-0, Bursa-Karşıyaka 3-1. 
HAFTANIN MAÇLARI Yozgat-Türk Telekom, Karşıyaka-Antalyaspor, Orduspor-Bursaspor, Mardinspor-İstanbulspor, Akçaabat Sebat-Gaziantep B.Ş.Bld, Dardanel-Altay, İstanbul Büyükşehir Belediye-Sakaryaspor, Elazığspor-Kocaelispor, Mersin İdmanyurdu-Uşakspor 


</TEXT>
</DOC>
