<DOC>
<DOCNO> 374651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun01.html </URL>
<DATE> 2005/09/01/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Guantanamo tutsakları yeniden açlık grevine başladı... 
</HEADLINE>
<TEXT>

     ABD’nin Guantanamo üssündeki tutsakların bir kısmının yine açlık grevine başladığı bildirildi. 
     Merkezi New York’ta bulunan Anayasal Haklar Merkezi’nden yapılan açıklamada, ABD Savunma Bakanlığı, Haziran ve Temmuz aylarında 200 kadar tutsağın yaptığı açlık grevinden sonra verdiği tutsaklarla görüşme sözünden vazgeçtiği için bazı tutsakların yine açlık grevine başladığı belirtildi. 
     Merkezde görevli avukatlardan Gitanjali Gutierrez, açıklamasında, "Savunma Bakanlığı’nın tehlikeli bir aldatma oyunu oynadığını" savunarak, bakanlığın açlık grevi ve tutsaklara kötü muameleyle ilgili kanıtları üssü ziyaret eden senatörler ve halktan sakladığını belirtti. 
     Gutierrez, tutsakların, adil yargılanma ve insani muamele için ölmeye hazır olduğunu ifade etti. 
     Açıklamada, grevin tam olarak ne zaman başladığının bilinmediği, ancak hükümetin, avukatların notlarını açıklaması en az 2 hafta sürdüğü için grevin de 2 haftadır sürüyor olabileceği belirtildi. 
     Amerikan ordusu, ilk açlık grevine 52 tutsağın katıldığını bildirmişti. 
     Guantanamo’daki 500’den fazla tutuklunun çoğu, terör örgütü El Kaide ve Taliban’la bağlantısı olduğu gerekçesiyle 3,5 yıldan uzun süredir haklarında hiçbir resmi suçlamada bulunulmadan alıkonuluyor. 
     
</TEXT>
</DOC>
