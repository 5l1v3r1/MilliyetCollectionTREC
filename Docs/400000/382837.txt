<DOC>
<DOCNO> 382837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko23.html </URL>
<DATE> 2005/09/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tüzmen 100 milyar dolar bizim için önemli bir baraj 
</HEADLINE>
<TEXT>

     Devlet Bakanı Kürşad Tüzmen, ihracatta 100 milyar doların önemli bir baraj olduğunu belirterek, ''100 milyar doları geçtikten sonra, daha hızlı bir şekilde ihracat artışı gelecek'' dedi. 
     Bakan Tüzmen, İhracatçı Birlikleri Yönetim Kurulu Başkanları ile ihracatın sorunlarıyla ilgili olarak düzenlediği toplantıda, bugüne kadar içeride ve dışarıda yaşanan konjonktürel sıkıntılara rağmen, tablonun son dönemde yine artış trendine girdiğini söyledi. 
     Tüzmen, ''Büyük sıkıntılara rağmen, dinamizm yakalayarak, azimle Türkiye ihracatının, Türkiye'nin morali olmasını sağladık'' dedi. 
     İhracatta dünya pazarlarında çok daha iyi noktalara gidildiğine dikkat çeken Tüzmen, şöyle devam etti 
     ''Bazı ürünlerde ise kendi aramızda anlaşmamız lazım. Önemli sektörler var. Bu sektörlerde fiyat konusunda birbirimizle rekabet etmeden, normal fiyatı tesis ederek, kalitemize uygun fiyatı vererek, dünya pazarlarında yerimizi almaya devam etmemiz lazım. 
     Şu anda karlılığımızı azaltacak bütün sorunlar elimizde. Yani kurdan, girdi maliyetlerinin artışına kadar karlılığımızı azaltacak her şey elimizde varken, bir de fiyatı aşağı çekerek bu karlılığı azaltmanın anlamı yok diye düşünüyorum. Fiyatımız normal. Kalitemiz neye uygunsa fiyatımızda ona uygun olacak.'' İhracatta, 100 milyar doların önemli bir baraj olduğunu belirten Tüzmen, 100 milyar doları geçtikten sonra daha hızlı bir şekilde ihracat artışının geleceğini kaydetti. Tüzmen, bu noktadan sonra bazı sıkıntıların kendiliğinden ortadan kalkacağını, belli bir ölçeğin yakalanmış olacağını, maliyetlerin ölçek ekonomisi kurallarına göre aşağı doğru inmiş olacağını da sözlerine ekledi. 
     
</TEXT>
</DOC>
