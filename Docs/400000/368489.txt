<DOC>
<DOCNO> 368489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko05.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Miktar artıyor, değer azalıyor 
</HEADLINE>
<TEXT>



Dış ticarette miktar artarken, birim değer azalıyor. Devlet İstatistik Enstitüsü'nden DİE yapılan açıklamaya göre, haziranda miktar endeksleri ihracatta yüzde 2.8, ithalatta yüzde 2.9 arttı. Birim değer endeksleri ihracatta yüzde 0.8, ithalatta yüzde 1.9 geriledi. Yıllık bazda ise hem miktar, hem de birim değer endeksleri arttı. Miktar endeksleri geçen yılın aynı ayına göre ihracatta yüzde 5.1, ithalatta yüzde 7.3 birim değer endeksleri de ihracatta yüzde 4.4, ithalatta yüzde 8.4 artış kaydetti. 
Nisan - haziran aylarını kapsayan ikinci dönemde ihracat miktar endeksi, bir önceki döneme göre yüzde 3.6, ithalat miktar endeksi yüzde 13.1 arttı. Birim değer endeksleri ise ihracatta yüzde 1.6, ithalatta yüzde 1 azaldı. Geçen yılın ikinci dönemine göre miktar endeksleri ihracatta yüzde 4.8, ithalatta yüzde 7.4 birim değer endeksleri ihracatta yüzde 6.8, ithalatta yüzde 9.9 oranında artış gösterdi. 

Dış ticaret haddi 100 
Haziranda ihracat birim değer endeksi ile ithalat birim değer endeksi 122.4'le aynı düzeyde oluştu. Mayısta 98.9 olan dış ticaret haddi, haziranda ihracat ve ithalat birim değer endekslerinin aynı olması nedeniyle 100 oldu. 
Dış ticaret haddi imalat sektöründe 100.8'den 103.3'e, hurdada 90.2'den 97.5'e yükselirken, tarım ve ormancılıkta 158.6'dan 154'e, madencilik ve taşocakçılığında 83.7'den 79.3'e indi. 


</TEXT>
</DOC>
