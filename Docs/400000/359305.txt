<DOC>
<DOCNO> 359305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko08.html </URL>
<DATE> 2005/07/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
"Devlete borçlu şirketlere devlet ortak olsun" 
</HEADLINE>
<TEXT>

     İstihdam Derneği, istihdamın artırılması için devletin, vergi ve sigorta primi borçları nedeniyle zor durumdaki şirketlere, alacağına karşılık bir süreliğine ortak olmasını önerdi. 
     İstihdam Derneği Başkanı Bülent Soylan ve İkinci Başkanı Kamil Duman, Başbakan Erdoğan’a istihdamın artırılmasına ilişkin çözüm önerilerini içeren bir açık mektup yayımladılar. 
     Mektupta istihdamın artırılmasına ilişkin olarak, "Batık Durumdaki Şirketlerin Yeniden Ekonomiye Kazandırılması Modeli" gündeme getirildi. Mektupta, çok sayıdaki özel sektör işletmelesinin yüksek vergi, sigorta ve benzeri kamu alacakları dolayısıyla ilgili dairelerce uzun süreli takipte tutulan şinketlerin, borç ve takipler yüzünden eksik kapasitelerle çalıştıklarına ya da hiç çalışamadıklarına dikkat çekildi. 
     Bu işletmelerin borçları olan kamu alacaklarının bugüne kadar tahsil edilemediği ve bugünden sonra tahsil edilebilme şansınında bulunmadığına dikkat çekilen, mektupta şu görüşlere yer verildi 
     
     "DEVLET ORTAK OLSUN" 
     "Bahse konu kamu alacakları sermaye artırımı yoluyla bu durumda olan işletmelerin sermayelerine ’kamu hissesi’ olarak ilave edilmeli ve bu borçlardan dolayı işletme varlıkları üzerindeki kamu idarelerinin takip ve takyidatı kaldırılmalıdır. Bu suretle üzerinden borç ve takip baskısı kalkmış olan işletmeler yeniden faaliyete geçecek, işçi istihdam etmeye başlayacak ve ileri bir tarihte sermayesindeki ’kamu hissesini’ satın alarak kamu borçlarını ödemiş olacaktır." 
     
     "AMAÇ İŞLETMELERİN EKONOMİYE KAZANDIRILMASI" 
     Söz konusu modelle, "Sahipleri tarafından vaktiyle büyük paralar harcanarak kurulan ve milli ekonomi için birer servet olan batık durumdaki işletmelerin" yeniden ekonomiye kazandırılması, tahsil kabiliyetini büyük ölçüde kaybetmiş kamu alacaklarının kolayca tahsil edilebilmesi ve kapanan işletmelerde işini kaybetmiş işçilerin yeniden işlerine kavuşmalarının sağlanması amaçlanıyor. 
     Batık Durumdaki Şirketlerin Yeniden Ekonomiye Kazandırılması Modeli’nin işletilebilmesi için öncelikle özel bir yasa çıkarılması gerektiği de belirtiliyor. 
     Buna göre, kapanan ya da kapanma noktasına gelen şirketlerin ödeme süresi geçmiş borçları "kamu hissesi" olarak sermayeye aktarılacak. Borcun faizi normal vade tarihinden itibaren sermaye artışının tescil ettirileceği tarihe kadar geçecek süre için DİE’ce belirlenen ÜFE oranları uygulanarak tespit edilecek. Ancak sermaye artırımı sonrasında oluşan ve işletmenin kamu hisselerini de kapsayan yeni öz sermayesinin en az yüzde 60’ının işletmenin mevcut sahipleri tarafından gerçekleştirilmesi gerekiyor. 
     
     İSTİHDAMI 5 YIL SÜRDÜRME TAAHHÜDÜ 
     Bu düzenlemeden yararlanmak isteyenler sermaye artışının tescil ettirildiği tarihten itibaren en geç 3 ay içinde kurulu kapasiteleri ölçüsünde üretime geçme ve bu kapasitedeki üretim ve istihdamını en az 5 yıl boyunca sürdürme ve "Kamu hissesini" en geç beş yıl içinde rayiç değeriyle geri satın alma taahhüdünde bulunacaklar. 
     
     KAMU HİSSESİ YERLİ YA DA YABANCIYA SATILABİLECEK 
     Söz konusu kamu hisseleri, kayıtlı bedellerine bakılmaksızın yerli ya da yabancı yatırımcılara satılabilecektir. Hatta işletme belirli bir aşamaya geldiğinde bu paylar borsaya kote ettirilebilecek. Her ne şekilde olursa olsun bu paylar satıldığında bedelleri, alacaklı kamu idarelerinin hesaplarına aktarılacak. 
     Ancak modelden yararlanan şirketin beş yılın sonunda sağlıklı bir yapıya kavuşamaması ve dolayısıyla kamu hisselerinin bir şekilde satılamaması durumunda ise şirketin tasfiyesi yoluna gidilmesi, bu yapılamıyorsa iflasının istenmesi ve daha önce sermaye haline getirilmiş kamu alacaklarının tekrar ilk haline dönmüş ve talep edilebilir hale gelmiş olması öneriliyor. 
     
</TEXT>
</DOC>
