<DOC>
<DOCNO> 352786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/siyaset/axsiy02.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış yanlışla çözülmez 
</HEADLINE>
<TEXT>


Erzurum Atatürk Üniversitesi'ndeki türban yasağı nedeniyle Çankaya Köşkü'ne yürüyenleri eleştiren AKP'li Ergün,"Yanlışları bir aklıselim yaklaşımıyla çözmek daha doğru olur" dedi 

ANKARA Milliyet 


AKP Genel Başkan Yardımcısı Nihat Ergün, Erzurum Atatürk Üniversitesi'ndeki türban yasağı nedeniyle Çankaya Köşkü'ne yapılan yürüyüşe karşı çıkarak, yanlışı yanlışla düzeltmenin mümkün olmadığını söyledi. 
TBMM'de basın toplantısı düzenleyen Ergün, Türkiye'nin, gerek Atatürk Üniversitesi'nde yaşanan olay, gerekse Köşk'e yürüyüş gibi provokatif hareketleri çok gördüğünü söyledi. Ergün, şöyle konuştu "Bu hareketlere kimsenin, geniş kitlelerin prim vermesi mümkün değil. Bu meselelerin, Türkiye'de geniş bir toplumsal ve kurumsal mutabakat sağlanarak çözüleceği konusundaki yaklaşımımız h l sürüyor. O açıdan olan biten yanlış. Ancak bu yanlışları başka yanlışlarla düzeltme şansı da yok. O yanlışları daha doğru bir yaklaşımla ve bir aklıselim yaklaşımıyla çözmek daha yakışık alacak bir iş. Bu işleri kim yapmıştır, niye yapmıştır, istihbari çalışma yürütülür. Ama bu işler doğru işler değil." 
Bazı üniversitelerle yasak yokken Erzurum Atatürk Üniversitesi'nde böyle bir olay yaşanmasının, bazı yöneticilerin keyfi tutumlarını ortaya koyduğunu savunan Ergün, YÖK'ün, rektör ve dekanların halkın değerlerine saygılı olmasını istemesi gerektiğini belirtti. Ergün, bu tür olayların zamanla azalacağını ve bu yasak sahnelerinin tiyatrolara konu olacağını, trajedi ve trajikomik sahneler olarak kalacağını kaydetti. 

Referandum gündemde yok 
Nihat Ergün, yapıcı eleştiriden yana olduklarını ancak dozajın iyi ayarlanması gerektiğini de belirtti. Damat Ferit ya da molla benzetmelerinin ilk olmadığını kaydeden Ergün, "Umarız bunlar son olur. Kaba, yıpratıcı, rencide edici eleştiriden kim yararlanır " dedi. Türban konusunda bir referandumun söz konusu olup olmayacağı sorusu üzerine, yaz aylarında gündemlerinde böyle bir konu olmadığını vurgulayan Ergün, "Olursa bir paket halinde gelebilir, o zaman değerlendiririz. Ancak bize göre hak ve özgürlüklerin ilerlemesi referandumla değil, zihniyet ilerlemesiyle sağlanabilir" diye konuştu. 

Lokantada 'özel' tören 

ERZURUM DHA 

Erzurum Atatürk Üniversitesi'nde, İlahiyat Fakültesi öğrencileri kampus içindeki bir lokantada "özel" mezuniyet töreni düzenledi. Törende öğrencilerle velilerin çoğunun türbanlı olması dikkati çekti. İlahiyat Fakültesi mezunlarının kendi aralarında düzenlediği gece, saygı duruşu, İstiklal Marşı ve ardından Kuran okunarak başladı. Öğrencilerin keplerini havaya fırlattığı mezuniyet törenine katılan İlahiyat Fakültesi Dekanı Prof. Dr. Bahattin Kök, başarılı öğrencileri ödüllendirdi. 

Öğretmen andında 'sessiz' kaldılar 

SAMSUN DHA 

Samsun 19 Mayıs Üniversitesi İlahiyat Fakültesi'nden mezun olan 70'i kız 120 öğrenci için diploma töreni düzenlendi. Fakültenin arka kapısından salona alınan kadın velilerin büyük çoğunluğunun türbanlı olduğu görüldü. Törende Din Kültürü ve Ahlak Bilgisi öğretmenliği programından mezun olanlar için 'Öğretmenlik Andı' okundu. İlahiyat Fakültesi Dekanı Prof. Dr. Osman Zümrüt'ün söylediği andı öğrenciler yüksek sesle tekrarladı. Ancak bazı öğrenciler andı okumadı. 


</TEXT>
</DOC>
