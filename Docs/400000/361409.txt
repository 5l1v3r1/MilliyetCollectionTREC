<DOC>
<DOCNO> 361409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy19.html </URL>
<DATE> 2005/07/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Denemeç ''Yabancı sermaye ve özelleştirmeden korkmamamız lazım'' 
</HEADLINE>
<TEXT>

     AK Parti Genel Başkan Yardımcısı Reha Denemeç, "Yabancı sermayeden ve özelleştirmeden korkmamamız lazım" dedi. 
     Partisinin Antalya İl Binası’nda basın toplantısı düzenleyen Genel Başkan Yardımcısı ve Ankara Milletvekili Reha Denemeç, 2001 krizinden sonra Türkiye’nin ekonomide büyük sıkıntı içerisinde olduğunu, AK Parti’nin siyasete ve ekonomiye istikrar getirdiğini ifade etti. 
     Ülke insanının artık yarınının iyi olacağını bildiğini kaydeden Denemeç, şöyle konuştu 
     "Enflasyonda yaşanan büyük düşüş, sanayicilerimizin gelecekle ilgili planlarını daha rahat yapmalarına neden oluyor. Şu anda enflasyon riskleri bitti. Geçmişte cebinize giriyor gibi görünen bir para vardı. Bu sanal bir paraydı. Karda da aynı şey söz konusuydu. 
     Memur, işçi maaşlarına yapılan zamlar çok yüklü gibi görünüyordu. Reel anlamda artışlar negatif oluyordu. Enflasyon yüzde 10’ların altına indiği için reel bir artış söz konusu. Bu Türkiye ekonomisi açısından orta ve uzun vadede çok büyük bir kazanç sağlıyor." Denemeç, faizin düşmesinin yatırımları daha cazip hale getirdiğini, krediyle konut ve araba alımın arttığını, ihracatın ise hızla büyüdüğünü kaydederek, "Bu yıl 75 milyar dolar civarında ihracat olması bekleniyor. Döviz kuru 2001’in seviyelerinde. Bu istikrarın, ülkenin dışa açılımının neticesi" diye konuştu. 
     AB’yi çok önemsediklerini anlatan Denemeç, "Çünkü AB-Türkiye ilişkileri ve diğer ülkelerle kurulan iyi ilişkiler ülke ekonomisini etkiliyor. Uluslararası ilişkileri yükseltmek, yabancı yatırımcının daha rahat yatırım yapmasını sağlıyor" dedi. 
     
     ÖZELLEŞTİRME 

     Yabancı sermayeden ve özelleştirmeden korkulmaması gerektiğini anlatan Denemeç, Türkiye’de kurulan tesisleri kimsenin sırtına yükleyip başka bir yere götürmediğini söyledi. Telekom’un özelleştirilmesinin başarıyla tamamlandığını da ifade eden Denemeç, şunları kaydetti 
     "Telekom’u alan şirket buraya yeni yatırımlar yapacak, fiyatlar daha makul olacak, hizmet daha iyi olacak ve mobil telefonlarla çok daha iyi görüşülecek. Özel sektör daha pratik çözümler getirecek. 
     Özelleşecek olan tesislerde işçi çıkarılması söz konusu değil. O insanların sosyal hakları sonuna kadar korunuyor. Oraların satılması sırasında birçok yazılı anlaşma yapılıyor." Özelleşecek olan tesislerin stratejik tesisler olduğunu söylemenin doğru olmadığını belirten Denemeç, girdi ve mamul anlamında dışarıya bağımlı bir tesisin stratejik olma özelliğinin bulunmadığını dile getirdi. 
     Özelleşmeden elde edilecek parayla Türkiye’nin birçok sorununun çözüleceğini anlatan Denemeç, şöyle devam etti 
     "Özelleştirme, piyasalara güven verilmesi ve yabancı yatırımcıların ülkeye gelmesi anlamında çok önemli. Şimdi AB sürecinde Türkiye’nin demokratikleşmesinde hedef koyduğumuz yolda ilerleyeceğiz. 
     O standartta bir demokrasiyi yakalayacağız. O yol haritasını tamamlayacağız. Önümüze çıkan pürüzler de hiç önemli değil. Bizim hedefimiz tam üyelik için yapmamız gereken her şeyi yapmak. 
     Türkiye’nin kendi performansı bu süreçte etkili olacak." Toplantıya, AK Parti Antalya Milletvekili Mevlüt Çavuşoğlu, Çorum Milletvekili Agah Kafkas, Konya Milletvekili Orhan Erdem ve Kocaeli Milletvekili Nevzat Doğan da katıldı. 
     
</TEXT>
</DOC>
