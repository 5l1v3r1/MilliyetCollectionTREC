<DOC>
<DOCNO> 385582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur23.html </URL>
<DATE> 2005/10/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türk ekipleri Pakistan'da sağlık hizmeti vermeye başladı 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, İstanbul’dan dün hareket ederek Muzafferabad’a varan sağlık ekiplerinin, şehrin iki stratejik yerine poliklinik kurarak sağlık hizmeti vermeye başladıklarını bildirdi. 
     Genel Müdürlük’ten yapılan yazılı açıklamada, İslamabad’ın yaklaşık 100 kilometre kuzey doğusunda meydana gelen 7.6 büyüklüğündeki deprem sonrasında, Pakistan Büyükelçiliği, Dışişleri Bakanlığı, Genelkurmay Başkanlığı, Sağlık Bakanlığı, İçişleri Bakanlığı Sivil Savunma Genel Müdürlüğü ve Kızılay AFOM ile irtibat kurularak başlatılan yardım çalışmalarının, kesintisiz olarak sürdürüldüğü kaydedildi. 
     Açıklamada, Pakistan halkına yardım amacıyla Genelkurmay Başkanlığı’nca tahsis edilen ve sağlık personeli, arama kurtarma ekip ve ekipmanları ile yardım malzemesi götürmek üzere 3’ü Ankara’dan, 1’i İstanbul’dan hareket eden uçakların, dün saat 14.30 itibariyle 
     İslamabad’a indiği, Türk ekiplerinin 9.5 saat süren karayolu yolculuğunun ardından depremin yoğun hissedildiği Keşmir bölgesindeki Muzafferabad kentine ulaştığı belirtildi. 
     Türkiye’den giden yardım ekiplerinin, Muzafferabad’da kamp kurarak çalışmalara başladığı kaydedilen açıklamada, Kızılay’ın da Pakistan Kızılay’ı ile İslamabad’da çalışmalara başladığı bildirildi. 
     TSK DAK Taburu ve GEA Arama Kurtarma Ekibi ile Sivil Savunma Arama Kurtarma Ekipleri’nin çalışmalarının devam ettiği ifade edilen açıklamada, yapılan değerlendirmelerde yıkıntılardan canlı insan kurtarılması ihtimalinin yüksek olduğuna işaret edildi. 
     
</TEXT>
</DOC>
