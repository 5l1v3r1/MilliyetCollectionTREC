<DOC>
<DOCNO> 350089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur11.html </URL>
<DATE> 2005/06/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Beşiktaş'ta yat yangını .. 
</HEADLINE>
<TEXT>

     Beşiktaş’ta bir iskeleye bağlı olan lüks yatta çıkan yangın, itfaiye ekiplerince söndürülmeye çalışılıyor. 
     Arnavutköy Sahili’ndeki iskeleye bağlı olan "Silver Star" adlı lüks yatın makine dairesinde, saat 07.30 sıralarında henüz belirlenemeyen nedenle yangın çıktı. 
     Kısa sürede yatın diğer bölümlerine sıçrayan yangının söndürülmesi için olay yerine Şişli ve Beşiktaş itfaiye gruplarından ekipler ile Kıyı Emniyeti ve Gemi Kurtarma İşletmeleri’ne ait söndürme gemileri geldi. 
     İtfaiye ekiplerinin karadan ve denizden yürüttükleri çalışmalar sürerken, iskeleye bağlı diğer tekne ve yatlar da yangının sıçramaması için bölgeden uzaklaştırıldı. 
     
     1.5 SAATTE SÖNDÜRÜLDÜ 

     Beşiktaş’ta iskeleye bağlı olan lüks yatta çıkan yangın, büyük çapta maddi hasara neden oldu. Yangına müdahale eden ekipler, yoğun duman nedeniyle yangının merkezi olan makine dairesine uzun süre ulaşamadı. Bunun üzerine yatın üst kısmında bulunan ahşap bölümleri kıran görevliler, makine dairesine su ve köpük sıkılmasını sağladı. 
     Karadan ve denizden yürütülen çalışmalar sonucu yaklaşık 1,5 saatte söndürülen yangında büyük oranda hasar gören yat, yarıya kadar suya battı. Yatın tamamen suya gömülmesi, halatlarla kıyıya bağlanarak önlendi. 
     Söndürme çalışmaları sırasında yat görevlileri ile itfaiye ekipleri arasında zaman zaman tartışma yaşandı. 
     Çalışmalar sırasında kırık camlar nedeniyle hafif şekilde yaralanan 2 yat görevlisi ile denize düşerek elinden hafif şekilde yaralanan bir itfaiye eri, olay yerinde hazır bekletilen ambulansta tedavi edildi. 
     
</TEXT>
</DOC>
