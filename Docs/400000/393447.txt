<DOC>
<DOCNO> 393447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy19.html </URL>
<DATE> 2005/11/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ankara Fransa'daki olayları üzüntüyle izliyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, çok sayıda Türk vatandaşının da yaşadığı Fransa’daki olayları üzüntüyle izlediklerini ve bu ülkede asayiş ve huzurun en kısa sürede yeniden tesis edilmesini dilediklerini söyledi. 
     Tan, haftalık basın toplantısında, Türkiye’nin Fransa’daki temsilciliklerinin, vatandaşlarla doğrudan temas halinde olduğunu ve gelişmeleri yakından takip ettiğini kaydetti. 
     Sözcü Tan şöyle konuştu 
     "Çok sayıda vatandaşımızın da yaşadığı Fransa’daki olayları üzüntüyle izliyoruz ve bu ülkede asayiş ve huzurun en kısa sürede yeniden tesis edilmesini diliyoruz. Fransa’daki temsilciliklerimiz, buradaki Türk dernekleri, öğretmen ve din görevlilerimizle ve bunların bulunmadığı bölgelerdeki kayda değer sayıda vatandaşımızla doğrudan temas halinde olup gelişmeleri yakından takip etmektedirler. Paris büyükelçiliğimiz tarafından yapılan açıklamada şiddet eylemleri kınanmış ve vatandaşlarımız itidalli davranmaya çağrılmıştır. 
     Temsilciliklerimiz yerel makamlarla da temas halindedirler. Esasen vatandaşlarımız da bu olayları tasvip etmemektedirler ve hadiselerden uzak durmaya özen göstermekte, yerel makamlarla işbirliğine açık bir tutum izlemektedirler" 
     
     VATANDAŞLARA SOĞUKKANLI OLMA ÇAĞRISI 
     Tan, Fransa’da yaşanan olayların diğer Batı Avrupa ülkelerine de sıçrama eğilimi göstermesi bakımından, oralarda yaşayan vatandaşları da soğukkanlı olmaya çağırdıklarını belirtti. 
     Dışişleri Sözcüsü Tan, "Vatandaşlarımıza güvenlikleri için gerekli tedbirleri almalarını, olaylardan uzak durmalarını, tahriklere kapılmamalarını tavsiye ediyoruz" diye konuştu. Başbakan Recep Tayyip Erdoğan’ın, Fransa’daki olayların nedenlerinden biri olarak türban yasağını göstermesinin ardından Fransa’dan Ankara’ya bir mesajın iletilip iletilmediğinin sorulması üzerine, "Böyle bir hususta girişimde bulunulduğuna ya da bir rahatsızlık iletildiğine dair bilgim yok" dedi. 
     Türk vatandaşlarına Fransa’ya seyahat uyarısı yapılmasının düşünülüp düşünülmediğinin sorulması üzerine de Tan, "O konuda da bize herhangi bir açıklama metni veya bu konuda bir gerek duyulduğu hususunda bir bilgi gelmedi" ifadesini kullandı. 
     Tan, olaylarda Türk vatandaşlarından yaralananlar ya da malları tahrip olanların olup olmadığı yönündeki bir soru üzerine de "kendi şahsi bilgilerine göre, böyle spesifik bir hadisenin olmadığını" söyledi. 
     Dışişleri Bakanlığı Sözcüsü Tan, bir başka soru üzerine, Türkiye’nin AB ile tam üyelik müzakerelerinin sadece bir hedefinin bulunduğunu, onun da tam üyelik olduğunu, bunun dışındaki nitelemelerin hiçbir zaman kabul edilemeyeceğini vurguladı. 
     
</TEXT>
</DOC>
