<DOC>
<DOCNO> 353612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun16.html </URL>
<DATE> 2005/06/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kırgızistan eski meclis başkanı Çolponbayev tutuklandı... 
</HEADLINE>
<TEXT>

     Kırgızistan'da geçen cuma günü meydana gelen Devlet Başkanlığı Sarayı'nı işgal girişimiyle ilgili olarak, eski meclis başkanlarından Mukar Çolponbayev tutuklanırken, Mekenim Kırgızstan Hareketi lideri Urmat Barıktabasov aranıyor. 
     Mekenim Kırgızstan Hareketi Yönetim Kurulu üyeleri de Milli Güvenlik Komitesi UKK tarafından sorgulanıyor. 
     İçişleri Bakan Yardımcısı Ömürbek Suvanaliyev, 17 Haziran Cuma günü Devlet Başkanlığı Sarayı'nı işgal edenleri örgütleyenlerden birisi olarak, eski meclis başkanlarından Çolponbayev'in tutuklandığını ve hakkında dava açıldığını söyledi. Çolponbayev'in 18 Haziran'da Milli Güvenlik Komitesi UKK tarafından gözlem altına alındığını ve sorgusunun ardından tutuklandığını ifade eden Suvanaliyev, eylemin bir diğer örgütleyicisi olan Urmat Barıktabasov'un ise hala bulunamadığını açıkladı. 
     Barıktabasov'un Kazakistan'da gizlendiği konusunda ellerine bilgi ulaştığını belirten Bakan Yardımcısı, bu kişinin evinde yapılan aramalarda silah bulunduğunu da kaydetti. 
     Mukar Çolponbayev, 1995-1997 yılları arasında ikili yapıdaki Kırgız Parlamentosu'nda Yasama Meclisi Başkanlığı yapmıştı. 
     Bu arada, Azatlık Radyosu, UKK'nin, Mekenim Kırgızstan Hareketi Yönetim Kurulu üyelerini sorgulamaya aldığını duyurdu. 
     Yönetim kurulu üyelerinden Sırtbay Musayev'e dayanılarak verilen haberde, UKK'nin Yönetim Kurulu üyelerini sorgulamaya aldığı, ancak sorgulananlardan hiçbirinin tutuklanmadığı belirtildi. 
     Öte yandan, Devlet Başkanlığı İnsan Hakları Komisyonu Başkanı Tursunbek Akun, işgal eyleminin yüksek düzeydeki bazı bürokratlar ile milletvekilleri tarafından desteklendiğini öne sürdü. 
     Akun, bu eylemin, Başbakan ve geçici devlet başkanı Kurmanbek Bakiyev ile Başbakan Birinci Yardımcısı Feliks Kulov arasında imzalanan mutabakatın kağıt üzerinde kaldığının göstergesi olduğunu da öne sürdü. 
     
     AKAYEV'İN AVUKATI "EYLEMİN AKAYEV VE AİLESİYLE İLGİSİ YOK" 

     Kırgızistan'ın eski devlet başkanı Askar Akayev'in avukatı Maksim Maksimoviç, Akayev ve ailesinin, geçen cuma günkü Devlet Başkanlığı Sarayı işgaliyle ilgisi bulunmadığını söyledi. 
     Akpiress'in haberine göre Maksimoviç, Başbakan Yardımcısı Daniyar Üsönov'un, Akayev'i haksız yere suçladığını belirterek, istifa etmesini istedi. Başkanlık Sarayı'nın işgal girişiminin ardında Akayev'in olduğuna dair herhangi bir delil bulunmadığını hatırlatan Maksimoviç, "Üsönov delil sunmalı, aksi halde istifa etmelidir" dedi. 
     Başbakan Yardımcısı Daniyar Üsönov'u "sürekli halka yalan söylemekle" itham eden Akayev'in avukatı, ayrıca hükümet adına açıklama yapma hakkı olmadığını öne sürdü. 
     Üsönov'un, savcı ve içişleri bakanı olmadığını hatırlatan Maksimoviç, "Üsönov, mahkeme kararı olmadan Askar Akayev'i suçlayamaz" diye konuştu. 
     "Devrik Lider Akayev'in Malvarlığını Araştırma Komisyonu"nun çalışmalarının fiyaskoyla sonuçlandığını ileri süren avukat Maksim Maksimoviç, yeni yönetimin halka milyarları iade etme sözü verdiğini, ancak ortada hiçbir şey olmadığını söyledi. 
     
</TEXT>
</DOC>
