<DOC>
<DOCNO> 388867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur19.html </URL>
<DATE> 2005/10/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Camide projeksiyonlu vaaz 
</HEADLINE>
<TEXT>

     Kartal Rahmanlar Mahallesi'ndeki Atalar Camii'nde, çeşitli konularda halkı bilinçlendirmek amacıyla projeksiyon cihazı yardımıyla bilgi verilmesine başlandı. 
     Alt katında kadınların da kullandığı spor salonu, internet salonu, kütüphane, ihtiyacı olanlara ilaç sağlanan eczane ve ücretsiz hizmet veren sağlık kabiniyle gündeme gelen Atalar Camii'nde imam Yücel Kara, yeni bir uygulama daha başlattı. 
     Uygulama kapsamında cemaate, namaz öncesinde çeşitli konularda aydınlatmak amacıyla bir projeksiyon cihazının da yardımıyla uzmanlar tarafından bilgi veriliyor. 
     Bu konudaki ilk uygulamada da, dün cuma namazı öncesinde cemaate, Sigarayla Savaşanlar Vakfı'nın desteğiyle cami imamı Kara tarafından sigaranın zararları anlatıldı. 
     Yücel Kara, AA muhabirine yaptığı açıklamada, her kesimin camide birtakım bilgileri alması gerektiğini, ancak kendisinin her konuyu anlatamayacağını belirterek, toplumun bilimsel olarak her konuda aydınlatılmasının önemine işaret etti. 
     Kara, bilgilendirmenin ayda bir kez cuma günü uyuşturucu ve uçucu madde bağımlılığı, ekonomi, trafik, ilkyardım ve sağlık, afet gibi konularda yapılacağını kaydederek, bilimadamları ile uzmanların katımıyla halka bilgiler verileceğini bildirdi. 
     İmam Kara, ayrıca kadınlara yönelik olarak, yine ayda bir kez farklı bir günde bu konular ile kadınları ilgilendiren konularda bilgilendirme toplantıları gerçekleştirileceğini sözlerine ekledi. 
     
     VAKIF BAŞKANI, KAYMAKAM VE CEMAAT MEMNUN 
     Sigarayla Savaşanlar Vakfı Başkanı Ubeyd Korbey de, Türkiye'nin en ciddi sorunlarından olan sigaranın burada da gündeme getirildiğini belirterek, şunları söyledi 
     ''Camide bu şekilde bir uygulama, Türkiye'de, belki de İslam aleminde ilk. Bunun çok büyük yansımaları olacağına inanıyorum. Bu uygulamanın bütün camilere yayılması için Diyanet İşleri Başkanlığı ve TBMM nezdinde girişimlerde bulunacağım. Her camiye bir projeksiyon cihazı, caminin minberi kadar elzem. Bu yapıldığı takdirde halkımız, camiler vasıtasıyla da aydınlanacak.'' İlk uygulamayı izleyen Kartal Kaymakamı Dursun Ali Şahin de, Atalar Camii'nin örnek olduğunu ifade ederek, şöyle konuştu 
     ''Mükemmelin de ötesinde değerlendiriyorum. Geç kalınmış bir olay. Keşke bu gibi çağımıza uygun, barkovizyon ile eğitim ve vaazlar daha önce olsaydı. Bu cami, zaten hep ilkleri yapan bir camimizdir. Cami, kelime anlamı itibariyle 'toplayan' anlamındadır. Bunun tüm camilerde uygulanması, Diyanet İşleri'nin de bunu örnek olması güzel olur.'' Vatandaşlar da, dinledikleri ve gördüklerinden çok etkilendiklerini söylediler. 
     Günde 1-2 paket sigara içtiklerini söyleyen bazı vatandaşlar, çevresindekilere ''sigarayı hemen bırakma'' sözü verdiler. 
     
</TEXT>
</DOC>
