<DOC>
<DOCNO> 392296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/siyaset/axsiy02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye anlayış gösterin 
</HEADLINE>
<TEXT>


Hollanda Dışişleri Bakanlığı'nın maddi desteğiyle hazırlanan raporda, "İsteklerini ve yapılması gerekenleri hiçbir zaman net belli etmeyen AB, eleştirme konumunda olamaz. Türkiye'den beklentiler hafifletilmeli" görüşü yer aldı 

GÜVEN ÖZALP Brüksel 


Avrupa Birliği Komisyonu'nun Türkiye'deki asker-sivil ilişkilerine bakışı konusunda temel alması beklenen sancılı rapor tamamlandı. Hollanda Dışişleri Bakanlığı'nın maddi desteğiyle Avrupa Güvenlik Çalışmaları Merkezi CESS tarafından hazırlanan ve 14 Kasım'da resmen açıklanması planlanan raporda, Türkiye'deki asker-sivil ilişkileri masaya yatırıldı. Türkiye'ye bu alanda uygulamalarını Avrupa Birliği'yle uyumlu hale getirmesi uyarısı yapılan raporda, Brüksel'e de "Türkiye'nin özel durumuna anlayış göster" çağrısında bulunuluyor. 
AB'nin, Hollanda'nın Dönem Başkanlığı sırasındaki talebi üzerine başlatılan çalışma sona gelindi.Groningen Üniversitesi'ne bağlı CESS tarafından hazırlanan "Türkiye'de Sivil-Asker İlişkileri ve AB" başlıklı raporda, Türkiye'deki uygulamanın sadece birliğe uzun süredir üye olan ülkelerle değil yeni üyelerle de farklılık içerdiğine dikkat çekiliyor. AKP hükümeti sırasında bu alanda yapılan uyum çalışmalarının Brüksel tarafından yeterli görülmediğine dikkat çekilen raporda "Ancak AB de bu alanda hiçbir zaman tam olarak ne yapılması gerektiğini net dile getirmedi" deniliyor. AB'nin isteklerinde net olmaması halinde Türkiye'yi fazla eleştiremeyeceği belirtiliyor. 

'Tehditler önemli' 
"AB'nin sivil-asker ilişkilerinde Türkiye'nin koşullarına anlayış göstermesi gereği" vurgulanan rapor, Brüksel'e "Türkiye'den beklentilerinizi hafifletin" çağrısı yapıyor. Raporda "Türk konseptinin özel durumunun tanınması gerekir" deniliyor. 
Ayrıca teröre ve bölgedeki istikrarsızlığa da dikkat çekiliyor MGK'daki dönüşümün sivil-asker ilişkilerinde daha geniş çaplı değişikliklerin işareti olduğu belirtilen raporda, ordu ile hükümet arasında "geçici bir anlaşma" olduğu savunuluyor. Bu "geçici anlaşma"nın ileride sivil-asker ilişkisinin AB'ye tam uyumlu hale gelmesine olanak sağlayabileceği dile getiriliyor. 

Yapılabilecekler 
Türkiye'nin yapabilecekleri de raporda şu şekilde sıralanıyor 
Bu alanda daha fazla eylem gerektiği kabul edilmeli. Doğru bir zamanlamayla AB çizgisiyle yakınlaşma gerçekleştirileceği beyan edilmeli. Bu açıklamaya içerik kazandırmak için bu alanda yeni reform çalışması başlatılmalı. Avrupa'daki imajın silinmesi için Türkiye'deki asker-sivil ilişkisi iyi anlatılmalı. Değişim sürmeli. Üst düzey savunma organizasyonu gözden geçirilmeli. Genelkurmay'ın bazı yetkileri Milli Savunma Bakanlığı'na bırakılmalı. Savunma organizasyonu gözden geçirilmeli. Bu yapılırken "Genelkurmay Başkanı başbakanla mı, AB'deki ülkeler gibi savunma bakanıyla mı muhatap olmalı" sorusu değerlendirilebilir. 

AB'dekilere uymuyor 

Türkiye'deki sivil-asker ilişkilerinin AB'deki örneklere uymadığına dikkat çekilen raporda iki kanat arasındaki farklılıklar şu şekilde sıralanıyor. 
Hükümet değiştiğinde asker yeni liderlere hizmet etmek durumundadır. Askerin görevi rejimi korumak değil ulusal güvenliği sağlamaktır. İleri demokraside Genelkurmay Başkanı, Başbakan'a değil bakanlığa bağlıdır. Genelkurmay Başkanı'nın Başbakan'a ulaşması bile zordur.Ordu yetkilileri bakandan izinsiz kamuya yönelik açıklama yapamıyorlar. 

Sert tartışma yaşanmıştı 

CESS, yola İstanbul Politika Merkezi ve Avrasya Stratejik Araştırmalar Merkezi'yle ASAM çıktı. Genelkurmay Başkanlığı'nın Milli Savunma Bakanlığı'na bağlanması konusunda rapora geçirilmek istenen ifadeler üzerine kriz yaşanınca ASAM, "Türkiye'deki hassasiyetlerin rapora yansıtılmak istenmediği"ni belirterek 28 Nisan'da çalışmalardan çekildi. Orgeneral Edip Başer, emekli tümgeneral Armağan Kuloğlu çalışmalara katkıda bulunmaktan vazgeçtiklerini açıkladılar. 


</TEXT>
</DOC>
