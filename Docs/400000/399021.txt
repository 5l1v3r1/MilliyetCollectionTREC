<DOC>
<DOCNO> 399021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo13.html </URL>
<DATE> 2005/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gençlerbirliği Teknik Direktörü Şampiyonluk yolunda Fener şanslı 
</HEADLINE>
<TEXT>

     Gençlerbirliği'nin başarılı teknik direktörü Mesut Bakkal, A milli takımın Almanya'ya gidememesine herkes gibi kendisinin de üzüldüğünü belirterek, ''Yeni ekip başarısız diyemem, çünkü finale kadar geldi. Ama finale gelmek yeterli değil'' dedi. 
     Kuralar çekilirken İsviçre'yi isteyenlerden birisinin de kendisi olduğunu vurgulayan Bakkal, ''Ama inanılmaz derecede olaylar farklılaştı. Gidemememizin sebeplerini zaten araştırıyorlar. Belli yargı organları var. UEFA'dan, FİFA'dan yetkililer herkes araştırıyorlar. Keşke bu duruma gelinmeseydi. Beni ilgilendiren tarafı Almanya'ya gidilip gidilmemesi'' diye konuştu. 
     Kendi dönemlerinde iyi şeyler yaptıklarını ifade eden Bakkal, şöyle konuştu 
     ''Biz çalıştığımızda iyi şeyler yaptığımıza inanıyorum. 11 aylık süre zarfında milli takımın başında kaldık. Bir kadro revizyonu olmuştu. Takım gençleşmişti. Sonradan gelen ekip de başarız diyemem. Çünkü finale kadar geldi. Ama finale gelmek yeterli değil. Özet olarak her türlü olaylar, çeşitli spekülasyanlar olmasaydı da keşke Almanya'ya gitseydik.'' 
     
     HAKAN ŞÜKÜR KONUSU 
     Teknik direktör Bakkal, Hakan Şükür konusunda, bulundukları ortam ve bulunan oyuncu kalitesine göre bir karar vermek zorunda olduklarını söyledi. 
     Kendi ekibinin de o zaman o kararı verdiğini vurgulayan Bakkal, ''Hakan kendisini kanıtlamış, idol bir futbolcu. Olayı Hakan, Fatih, Yıldıray diye bireysel tartışmaya getirmiyorum. Bunların hepsi değerli futbolcular. O zaman öyle bir karar verilmişti. Öyle bir uygulama yapılmıştı. Orada bir görev alsam, şimdi daha değişik bir karar veririm. Şartlar öyle elverişliydi. Oynayacağınız stratejiye ve rakibe göre karar veriyorsunuz'' şeklinde konuştu. 
     
     MEHMET ÖZDİLEK 
     Bakkal, milli takımdaki görevinden istifa eden Mehmet Özdilek'in doğru bir karar verdiğini söyledi. 
     ''Bazı şeylerin önüne geçemiyorsunuz'' diyen Bakkal, ''Ama Mehmet Özdilek genç, önü açık, aynı bizler gibi ilerisi olan bir teknik direktörümüz. Çıkıp da özür dilemesi zaten büyüklüğü. Hatasını anlamıştı. Özür dilemesi de bunun kanıtı. Mehmet Özdilek'i şahsım adına kutluyorum. Özür dilemek bile bir büyüklüktür. Hata olarak kabul etti ve o hatasını da kabul etti. Bence olayın kapanması gerekiyor'' dedi. 
     
     ''4 BÜYÜKLER DIŞINDA ŞAMPİYON ÇIKMAZ'' 
     Ligde, 4 büyükler dışında başka bir takımın şampiyon olma şansının bulunmadığını anlatan Bakkal, şöyle devam etti 
     ''Mümkün değil. Şampiyonluk ayrı bir olay. Elimdeki futbolcu İstanbul'a gittiğinde, mikrofon uzatıldığında şampiyonluktan bahsediyor. Ben de oynarken şampiyonluktan bahsetmiyor. Orada inanılmaz bir kitle var. Onlar sizi şampiyonluğa itiyor. Çünkü Beşiktaş, Galatasaray, Fenerbahçe ve Trabzonspor'un bundan farklı bir söylem yapması mümkün değil. Transferde zaten uçurumlar var arada. Benim bütçem 10 milyon dolarsa, onlar alıyor bir futbolcuyu 30 milyon dolara. Zaten oyuncu kalitesi de var. Artı girdiler çok fazla. Anadolu'da çok kısa vadede, bir yılda Türkiye Ligi'nde şampiyon olacağının söylenmesi hayal bence. Olamaz. Kitlemiz yok.'' 
     
     ''FENERBAHÇE ŞANSLI'' 
     Ligde şampiyonluk yolunda Fenerbahçe'yi şanslı gördüğünü anlatan teknik direktör Bakkal, ''İki takım iyi gidiyor. Fenerbahçe ile Galatasaray. 6 puanlık fark ciddi bir fark değil'' dedi. 
     Mesut Bakkal, Fenerbahçe'nin hem yılların getirisi, eldeki kadronun genişliği, hem de istikrarlı gidişi nedeniyle şampiyon olacağını söyledi. 
     Galatasaray'ın lige başladığı temposundan uzak olduğuna dikkati çeken Bakkal, ''O camialar hep şampiyonluk ister. Dalgalanma orada normal kaşılanmıyor. En yüksek tempoda oynayan takım Fenerbahçe. Galatasaray 2-3 haftadan bu yana düşüşte. En şanslı Fenerbahçe'' diye konuştu. 
     
     ''LİGİMİZİN TEMPOSU ÇOK DÜŞÜK" 
     Gençlerbirliği Teknik Direktörü Mesut Bakkal, Fenerbahçe'nin Avrupa Şampiyonlar Ligi'nde aldığı kötü sonuçlarda teknik direktör Christoph Daum'un suçu bulunmadığını kaydetti. 
     Şampiyonlar Ligi'ndeki başarısızlığın nedeni olarak Türkiye Ligi'nin temposunun çok düşük olmasını gösteren Bakkal, şöyle devam etti 
     ''Daum da bunu söyledi. Bence de doğru. Ligimizde düşük tempolu futbol oynanıyor. Avrupa'daki takımlarla baş etmek istiyorsak, tempoyu arttırmamız gerekiyor. Tembel ve yavaş futbol oynuyoruz. Avrupa'ya çıkınca tempomuz ortaya çıkıyor zaten. Sonuçta da mağlup oluyoruz.'' ''İKİNCİ ADAM OLARAK KALAMAZDIM'' Yaklaşık 8 yıldır Ersun Yanal ile beraber olduğunu ifade eden Bakkal, ''Olimpik milli takımla İspanya'ya gittiğimizde orada bir final maçı oynadık. Final oynadıktan sonra yardımcı antrenörlükteki coşkumu kaybetmiştim. Artık tek adamlık yapmam gerektiği kanısına vardım'' dedi. 
     Yardımcı antrenörlükte devam etmesi halinde bulunduğu ekibe zarar verebileceğini düşündüğünü belirten Mesut Bakkal, ''Çünkü ikinci adamlıktan bir üst kademeye çıktığımı düşündüm. Bir yerde bitip bir karar vermeniz gerekiyordu. Ben de onu bekledim. Coşkumu kaybettiğim için teknik direktörlüğe olimpiyatlarda karar verdim'' diye konuştu. 
     
     BÜLENT KORKMAZ 
     Yardımcı antrenörü Bülent Korkmaz ve diğer arkadaşlarıyla iyi bir ekip olduklarını anlatan Mesut Bakkal, ''Bülent ayrı bir vizyon, ayrı bir özellik'' dedi. 
     Bakkal, şöyle konuştu 
     ''Bülent 36 yaşına kadar veya uzun yıllar bu istikrarı nasıl sağladığını benim oyuncularıma anlatmaya çalışıyor. İnanılmaz bir tecrübesi var. Antrenörlükte de bayağı iyi gidiyor. Öğreneceği çok şey var, ama çok da iyi gidiyor, çok da coşkulu. Ben onun isteğinden, arzusundan takım olarak faydalanmayı düşünüyorum. Bülent Gençlerbirliği için de bir vizyon. Öncelikle Gençlerbirliği Onu buraya çalışmak için kabul eden kulüp. Bülent ayrı bir özellik. Yaşadıklarını içerdeki futbolculara anlatsa yeter diye düşünüyorum. Ama önünde çok uzun bir yolu var. Beraber iyi bir ekip olduğumuzu düşünüyorum. İyi de gideceğimizi düşünüyorum.'' 
     
     GENÇLERBİRLİĞİ VE HEDEFLERİ 
     İnsanı bir yere getirenin öncelikle hedefleri olduğuna dikkati çeken teknik direktör Mesut Bakkal, ''Takım halinde oluşturduğunuz birliktelik, bir hedef sizi bir yere götürüyor. Bunun özünde istekli ve coşkulu bir kadroyla çalışıyor olmam yatıyor'' dedi. 
     İnanılmaz derecede rahat bir ortamda çalıştığını ve bunların hepsi bir bütün olunca da başarı geldiğini anlatan Bakkal, ''Elimdeki Gençlerbirliği kadrosu daha çok şeyler yapabilecek güçte. Ben ona inanıyorum. Futbolcular da buna inandı. Geldiğim 10-11 haftalık süre zarfında bir hedef koymuştum. UEFA'ya oynarız diye. Çocuklar buna inandılar. Maçlara bu atmosferle, bu motivasyonla çıkıyorlar. Hedefleri var, UEFA. Gençlerbirliği'nin zaten bunun altında hedef koyması mümkün değil'' şeklinde konuştu. 
     Mesut Bakkal, elindeki kadrodan inanılmaz derecede memnun olduğunu ve ara transferde bu kadronun üstünde bir adam bulursa alabileceğini kaydetti. 
     ''Benim kadroma bir fazlasını veya iki fazlasını verecek bir futbolcu bulursam alacağım'' diyen Bakkal, şöyle devam etti 
     ''Yoksa düşünmüyorum. Çünkü iyi bir takım olduk. Bu takıma aynı değerde futbolcuların alınmaması gerektiğini düşünüyorum. Çok daha iyisini bulursam, alabilirim. Çünkü hedefler farklılaştı. Daha yukarılar için oynamayı düşünüyorum. Her kulüpte olduğu gibi bizim de transfer çalışmalarımız var. Futbolcumun, kulübün ve bizim de kabul edeceğimiz bir adam bulursam alırım. Diğer türlü transfer yapmayı düşünmüyorum.'' Transferde yerli, yabancı diye hiçbir zaman ayırmadığını ifade eden Bakkal, ''Performans olarak bakıyorum. Yurtdışında tespit ettiğimiz çok futbolcu var. Gençlerbirliği'nin özelliğidir. Sezon boyunca araştırılır. Çok oyuncu var. Bunların içinden noktaya gitmemiz gerekir'' diye konuştu. 
     Lig başında İngiltere'ye transfer olan Josip Skoko için de ''Her takım da bulunması gereken oyuncu'' yorumunu yapan Mesut Bakkal, ''İnanılmaz derecede bir futbolcu. İçerdeki futbolcular dahi onun gitmesini istemiyordu. Böyle kaliteli futbolcular yeni nesle de birşeyler öğreten futbolculardır. Bu tip futbolcuları kadromuzda bulundurmak benim de isteğim. Geri gelmesi problem olabilir'' dedi. 
     
     YABANCILARIN PERFORMASINI YETERLİ GÖRMÜYOR 
     Yabancılardan tam olarak performans alamadığını vurgulayan Bakkal, ''Bulunduğum kadroya hiçbir transferim yok. Geldiğim de mevcut kadrom vardı. Çalıştığım süre içinde hangisinden en iyi performansı alıyorsam, onu oynatıyorum. Risp, Ayman ve Isaac tam anlamıyla oynuyorlar'' şeklinde konuştu. 
     Sırp futbolcu Igor ve Brezilyalı Marcio Oliveira'nin takımın temposuna ulaşamadığını kaydeden Bakkal, şöyle devam etti 
     ''Onu yükseltmeye çalışıyoruz. Yükselirse kalacaklar, yükselmezse tabii ki ben de şansımı iyi kullanmak istiyorum. Marcio çok daha genç, 20 yaşında. Çok yetenekli. Onu da takımın temposuna yetiştiği anda kadroya alıyorum. Onlara da söyledim. Performansınız yükseldiğinde bu takımda yer bulacaksınız, yoksa oynayamazsınız. '' Teknik direktör Mesut Bakkal, Gençlerbirliği'nde uzun yıllar çalışmayı düşündüğünü ve daha köklü bir yapı oluşturmayı istediğini söyledi. 
     Ankara'nın seyirci potansiyelinin artması gerektiğine inandığını anlatan Bakkal, ''Seyirci potansiyelini attıran bir takım oluşturmayı düşünüyorum. Burayı çok seviyorum. Çıkışınız varsa insanlar sizi bir yerlere getiriyor'' dedi. 
     Mesut Bakkal, ligdeki yabancı kontenjanının arttırılmasının sadece Türkiye'deki fiyatı düşüreceğini de sözlerine ekledi. 
     
</TEXT>
</DOC>
