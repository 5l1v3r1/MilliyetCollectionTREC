<DOC>
<DOCNO> 356701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo32.html </URL>
<DATE> 2005/06/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beşiktaş, Youla ile 4 yıllık sözleşme imzaladı... 
</HEADLINE>
<TEXT>

     Beşiktaş, Gençlerbirliği'nden transfer ettiği Souleymane Youla ile 1 yılı opsiyonlu 4 yıllık sözleşme imzaladı. 
     Youla, BJK Nevzat Demir Tesisleri'nde gerçekleştirilen imza töreninde kendisini siyah-beyazlı renklere bağlayan sözleşmeye imza attı. İmza törenine yöneticiler Kıvanç Oktay ve Süleyman Eren de katıldı. 
     Youla'nın bonservisini 1 milyon 250 bin avroya aldıklarını hatırlatan Kıvanç Oktay, futbolcuya transferden dolayı 550 bin dolar garanti para ve 11 bin 250 dolar da maç başına ücret vereceklerini açıkladı. 
     Oktay, ''Youla Beşiktaş'a çok faydalı olacak bir oyuncu. Hem tribünlere karşı, hem de sahada kendini gösterebilecek bir oyuncu'' diye konuştu. 
     Süleyman Eren ise Youla'nın Türkiye'de inandığı en yetenekli yabancı oyunculardan birisi olduğunu ifade ederek, ''Dün kendisiyle de görüştüm. Türkiye'de üç büyüklerde en çok golü Beşiktaş'a atmış. 6 gol atmış. İnşallah bunun bedelini, attığı gollerle ödeyecek. Beşiktaş taraftarı Youla'yı çok sevecek'' dedi. 
     Youla ise hayatının en mutlu günlerinden birisini yaşadığını belirterek, ''İlk hedefim Beşiktaş'ta şampiyonluğa ulaşmak'' şeklinde konuştu. 
     İsminin Beşiktaş'a geçtiği günlerde, siyah-beyazlı ekibin aradığı golcü olmadığı yönünde yapılan eleştirilerle ilgili bir soru üzerine Youla, ''Saha dışında konuşmak çok kolay. Herkes ne olduğunu sahada görecek'' diyerek iddialı konuştu. 
     Beşiktaş'ın, Olimpique Lyon'a sattığı Carew'in de zamanında eleştirildiğini ima eden Youla, ''Carew'e Avrupa'dan 7 kulüpten teklif geldi. Rusya'dan da 12 milyon avroluk bir teklif aldı. İstemediği için gitmedi. Türkiye'de futboldan anlayan anlamayan herkes konuşuyor. Carew takımda kalsaydı, onunla iyi işler yapardık. Ama gitmesi kulüp açısından iyi oldu'' diyerek sözlerini tamamladı. 

     
</TEXT>
</DOC>
