<DOC>
<DOCNO> 380219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun34.html </URL>
<DATE> 2005/09/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Cami kundakçılarına çalışam cezası 
</HEADLINE>
<TEXT>

     Hollanda'da bir camiyi kundaklama girişiminden yargılanan üç Hollandalı sanık, 240'ar saat çalışma cezasına çarptırıldı. 
     Amsterdam Mahkemesi, Hilversum kenti yakınlarındaki Huizen kasabasında bulunan An Nasr Camisi'ni geçen yıl kasım ayında yakmak isterken yakalanan üç sanığı suçlu buldu. Ancak mahkeme, sanıkların suçlarını itiraf etmeleri, pişman olduklarını bildirmeleri, cami yönetiminden özür dilemeleri ve o günlerde galeyana gelmelerini dikkate alarak, savcılığın talebinden daha düşük cezaya çarptırdı. 
     Sanıklar, çalışma cezasıyla birlikte suçun tekrarı halinde infaz edilmek üzere 2'şer ay da koşullu hapis cezasına mahkum edildi. 
     İddia makamı ise 4'er ayı koşullu olmak üzere sanıkların 8'er ay hapis cezasına çarptırılması talebinde bulunmuştu. 
     Sinemacı Theo van Gogh'un geçen yıl kasım ayı başında Amsterdam'da Fas asıllı aşırı dinci bir kişi tarafından öldürülmesinin ardından, ülkede Müslümanlara ve İslami kuruluşlara yönelik saldırılar yapılmıştı. Aynı günlerde Huizen kasabasında Faslılara ait An Nasr Camisi gece yarısı yakılmak istenmiş, ancak sanıklar camiyi ateşe verdikleri sırada polisin baskınıyla yakalanmışlar, camide yangın herhangi bir zarara yol açmadan söndürülmüştü. 
     Yaşları 19 ile 25 arasında değişen üç sanığın yakalandıkları sırada üzerlerinde bir çanta dolusu şişeler içinde benzin, ispirto, terebentin gibi yanıcı madde bulunmuştu. 
     
</TEXT>
</DOC>
