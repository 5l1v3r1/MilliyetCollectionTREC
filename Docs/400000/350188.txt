<DOC>
<DOCNO> 350188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/siyaset/asiy.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile yeni dönem 
</HEADLINE>
<TEXT>


Bush-Erdoğan zirvesinde, Türk-Amerikan ilişkilerinin stratejik önemi vurgulandı. Geniş Ortadoğu Projesi'nde ortak çalışmak istediklerini belirten iki lider arasında tek pürüz Suriye konusunda yaşandı 


Başbakan Recep Tayyip Erdoğan ile ABD Başkanı George W. Bush dün Beyaz Saray'da, Türk-Amerikan "stratejik işbirliğinin" önemini karşılıklı teyit ederek Geniş Ortadoğu Projesi'nde GOP demokratik reform için ortak çalışma isteğini dile getirdi. 
Bush, Oval Ofis'te basına açıklama yaparken, "Birçok konuda kapsamlı bir görüşme yaptık. Bunun nedeni de, Türkiye ve ABD'nin önemli bir stratejik ilişkisi olmasıdır" dedi. Erdoğan da, "Stratejik birlikteliğimizin geçmişte olduğu gibi, geleceğe doğru aynı güvenle ilerlediğini teyit etmiş olmaktan memnuniyet duyduk" diye konuştu. 

Liderlik için teşekkür 
Heyetler halinde yapılan ve basın açıklamasıyla Türk yetkililere göre 1 saati aşan, ABD'lilere göre ise 50 dakika süren görüşmeden sonra Erdoğan, gündemin başlıklarını 'özgürlük, demokrasi, hukuk düzeni, insan hakları, terör ve güvenlik' diye özetledi. Erdoğan, Bush yönetimine GOP için tam destek bildirirken, Bush da bu destek için şükranlarını ifade etti. 
Bush, basın önünde Erdoğan'a,"Türkiye'nin demokrasisi, geniş Ortadoğu halkları için önemli bir örnektir ve liderliğiniz için size teşekkür ediyorum" dedi. Bush - Erdoğan görüşmesinde ve ardından yapılan açıklamalarda şu konular öne çıktı 
GOP'ta işbirliği Washington'daki konuşmalarında GOP kapsamında ABD ile Türkiye'nin "ortak strateji ve vizyon" taşıdığını vurgulayan Erdoğan, dünkü basın toplantısında "Türkiye'nin ABD'nin taleplerine hep 'hayır' dediği izlenimi yaratılıyor" diyen bir gazeteciyi, "Geniş Ortadoğu Projesi tavrı bir hayır mıdır, evet midir Ve bu nelere rağmen denilmiştir " diye yanıtladı. Şam sıkıntısı Basın toplantısında Suriye yönetimiyle temaslarının "GOP kapsamında değerlendirilmesini" isteyen Erdoğan, bu yaklaşımını Bush'a da aktardı. Erdoğan, Suriye ile sınırdaşlık nedeniyle sürdürülen diyalogda, reform vurgusunun ön planda olduğunu bildirdi ve "Suriye'yi teröre karşı ortak mücadele için yanımıza çekmek istiyoruz. Bu belirli zaman istiyor. Zihniyet değişimi kolay olmuyor" dedi. 

'Uygulama yeterlidir' 
Amerikan karşıtlığı ABD, Amerikan karşıtlığına karşı hükümetten tavır beklerken, Erdoğan basın toplantısında soru üzerine, Türkiye'de Amerika karşıtı bir yapıyı oluşturmaya çalışanların "sağ ve sol marjinal gruplar" olduğunu söyledi. Hükümetinin buna karşı tepkisini nasıl göstereceği sorusunu, "Zaten uygulamalarımızla gösteriyoruz. Uygulama yeterlidir. Tepkiye gerek yok. Tepki göstermek çatışma getirir" diye yanıtladı. 

'Çok etkilendim' 
Avrupa Birliği Erdoğan, AB konusunu Bush ile özellikle ele aldıklarını ve müzakere süreciyle ilgili kararlılıklarını ifade ettiklerini söyledi. Bush'un da Erdoğan'a, "AB yolunda devam" ve bu yolda desteğin süreceği mesajını verdiği öğrenildi.Afganistan Bush, Erdoğan'a "Türkiye'nin Afganistan'daki liderlik rolü" için teşekkür etti. Erdoğan'ın Afganistan ziyaretindeki izlenimlerinden "çok etkilendiğini" söyleyen Bush, Türkiye'nin Afgan halkının ve çocuklarının durumunu iyileştirmek için ABD ve NATO ile birlikte çalışma niyetinden memnuniyet bildirdi. 

Rice'a talimat verdi 
PKK ve KKTC Erdoğan, Irak'ta PKK'ya karşı somut önlem alınması ve KKTC'nin izolasyonuna son verilmesi taleplerini Bush'a iletti. ABD, her iki konuda da Türkiye'nin beklentilerine hak verdi. Ancak olası girişimler henüz kesinleşmedi. Washington - Ercan arası doğrudan uçuşlar için Bush'un ABD Dişişleri Bakanı'na talimat verdiğini söyledi.Azınlıkların durumu Türkiye'deki gayrimüslim azınlıkların durumu ele alınırken, Erdoğan, Vakıflar Kanunu'nu TBMM'ye sevk ettiklerini iletti ve bu alanda iyileşmelerin süreceği mesajını verdi. 

Suriye konusunda 'görüş ayrılığı' 

ABD'lilere göre 'iş görüşmesi' havasında geçen zirvede, Esad'ın olumlu adımlar attığını belirten Erdoğan, Bush'u Suriye konusunda ikna edemedi 

PERDE ARKASI 

Yasemİn Çongar Washington 


Başbakan Erdoğan ile Başkan Bush'un, Türk tarafına göre '1 saati aşkın', ABD'lilere göre '50 dakika' süren görüşmesi, iki yönetimin Suriye konusundaki 'derin görüş ayrılığını' ortaya döktü. 
Erdoğan, Türkiye'nin Suriye ile diyaloğunu "reformu teşvik amaçlı ve sonuç alıcı" diye nitelendirerek, bu sayede Esad rejiminin bazı olumlu adımlar attığını söyleyince, Bush "ABD'nin de, uluslararası topluluğun da bu konuda Türkiye gibi düşünmediğini" belirterek ikna olmadığını gösterdi. 

'Pembe tablo yok' 
ABD'li yetkililerin görüşmeye bakışı, Türk tarafının basına yansıttığı izlenimle "önemli farklar" taşıyor. Beyaz Saray Sözcüsü Scott McClellan, dünkü brifinginde "Stratejik ortaklığı yeniden canlandırma amaçlı yapıcı bir görüşme" ifadesini kullanırken, Beyaz Saray'a yakın kaynaklara göre buluşma "sıcak geçmedi" ve "pembe bir tablo ortaya çıkmadı." 
Üst düzey bir ABD yetkilisi, Bush ve Erdoğan'ın en baştaki samimi sohbetlerine ve Oval Ofis'te basına yaptıkları olumlu açıklamaya karşın, içerideki havayı "businesslike" iş görüşmesi gibi diye tanımladı. 
Beyaz Saray'ın Erdoğan'ı, 'randevu için beklettiğini, randevu duyurusunu geç ve önceki yıllardaki sıcak duyurulara benzemeyen bir havada yaptığını' vurgulayan bir kaynak, "İçeride de dostluktan ziyade, 'Tekrar aynı sayfaya dönmemizin zamanı geldi' mesajı verildi" dedi. 
Erdoğan'ın, Suriye lideri Esad'ın konuşarak reforma ikna edilebileceğini, hatta Şam'ın Lübnan'dan çekilmesinde, kendisinin ve Cumhurbaşkanı Sezer'in ziyaretlerinin etkili olduğunu söylemesi, ABD tarafınca "hayret verici" bulundu. 
Bush ve beraberindekiler, "Bu düşüncenize katılmıyoruz. Esad'ı izole etmek için dayanışma gösteren uluslararası topluluk da katılmıyor" görüşünü aktardı. Milliyet'e konuşan üst düzey ABD yetkilisi, "Suriye konusu, anlaşamadığımız ve ortaklığımızın başarısı için koordine etmemiz şart olan bir mesele" diye konuştu. 

'Türkiye'de konuşun' 
Erdoğan, Beyaz Saray'da ikili ilişkilerin önemini Türk kamuoyuna daha fazla anlatmaya niyetli olduğu izlenimini verdi. 
Ancak ABD tarafının, "bu vaadin peşini takip edeceğini ve Erdoğan'ın Türkiye'deki konuşmalarını dikkatle dinleyeceğini" belirten bir kaynak, "Beyaz Saray görüşmesinin başarısı, Erdoğan'ın burada ne söylediğine değil, Türkiye'de söyleyip yapacaklarına bağlı" şeklinde konuştu. 
Başbakan'ın sonraki basın toplantısında Amerikan karşıtlığını "sağ ve sol marjinal gruplara" yüklemesi ve bunların söylemlerine karşı kendi "uygulamalarının yeteceğini, ayrıca tepki gerekmeyeceğini" söylemesi ise Bush yönetimini rahatsız etti. 

'Bu ilişkiyi savunun' 
Üst düzey bir ABD'li yetkili, Erdoğan'ın sözlerine, "Beyaz Saray görüşmesinden çıkardıkları sonuç buysa çok kötü. Bu kafayla gerçek ortaklık kurulamaz" tepkisini verdi ve AKP hükümetinden beklentilerini, "Bush'u Hitler'e benzeten, Felluce'de soykırımdan söz eden, katilleri şehit ilan eden zihniyete karşı çıkmaya başlamalılar. Türk halkının önüne çıkarak Türk - Amerikan ittifakını savunmalılar" diye aktardı. 

ABD'deki tarihi zirveden notlar Başkan Bush 'Bilal'i sordu 

Bush, görüşmede Erdoğan'a, Dünya Bankası'nda çalışan oğlu Bilal Erdoğan'ı sordu. Erdoğan Ailesi'nin durumları ile ilgili Erdoğan'a tek tek sorular soran Bush, "Bilal nasıl, ne yapıyor Sümeyye ve Esra'nın eğitim durumları nasıl, eşiniz iyi mi " dedi.Bush'un Erdoğan'ı sıcak bir şekilde karşıladığı öğrenilirken, ilkönce yarım saat olarak planlanan görüşme 1 saati aştı.Görüşmeye Türk tarafından, Dışişleri Bakanı Gül, Devlet Bakanı Babacan, Milli Savunma Bakanı Gönül, Adana Milletvekili Ömer Çelik, İstanbul Milletvekili Egemen Bağış katıldı. ABD tarafından ise görüşmede, Dışişleri Bakanı Condoleezza Rice, ABD'nin Ankara Büyükelçisi Eric Edelman, Ulusal Güvenlik Konseyi Türkiye ve bölge sorumluları katıldı.Beyaz Saray'daki görüşmelerde Erdoğan'ın tercümanlığını şimdiye kadar Egemen Bağış yaparken, dün çeviriyi kadın tercüman Hande Güner yaptı. 

Eşler alışverişte 
Erdoğan'ın ziyareti çalışma ziyareti olduğu için Emine Erdoğan'la Bush'un eşi Laura Bush, Beyaz Saray'da bir araya gelmedi. Görevine ilk defa ABD'de başlayan Başbakanlık Sözcüsü Mehmet Akif Beki, iki tarafın da karşılıklı olarak bir görüşme düşüncesinde ve buna yönelik bir talepte olmadıklarını kaydetti. Emine Erdoğan, dün Babacan'ın eşi Zeynep Babacan'la alışveriş yaptı.Erdoğan, Bush'la görüşmesinin ardından ABD'nin kurucularından biri olan ve demokrasi, eşitlik, özgürlük düşünceleriyle tanınan Thomas Jefferson'ın anıtını ziyaret etti. Erdoğan, görüşmenin ardından geldiği otelde ilkönce Türkiye - Kazakistan maçının kaç kaç olduğunu sordu. Erdoğan'a maçın iyi gittiği söylendi.Erdoğan, Bush'u sonbaharda yapılacak Bakü-Tiflis-Ceyhan petrol boru hattının açılışı için Türkiye'ye davet etti. Bush'un da daveti değerlendireceğini söylediği kaydedildi.Başbakan Erdoğan, Jefferson anıtında demokrasi, özgürlük ve herkese eşitlik vurgularının yapıldığı duvar yazılarının ayrıntılı fotoğrafını çektirdi. Erdoğan, Başbakanlık fotoğrafçısına, "Okunacak şekilde, güzelce çek" dedi. 

'Bırakın sigarayı' 
Hatıra fotoğrafı çektiren Erdoğan, sigara içen gazetecilere bu alışkanlıktan vazgeçmeleri tavsiyesinde bulundu. Erdoğan, "Bakın üzerinde sakat bırakmaz, öldürür diyor. Bırakın sigarayı" dedi.Amerikan - Türk Konseyi ATC toplantısında konuşan Erdoğan'a ATC yöneticileri, Washington hatırası olarak 1. lige 33 yıl aradan sonra yeniden çıkan Washington'un beysbol takımı Nationals'ın formasını hediye ettiler. 

Erdoğan'ın Kongre temasları 

Başbakan Erdoğan, ABD Temsilciler Meclisi'ndeki Türk Dostluk Grubu ve ABD Kongresi'ndeki Türkiye Çalışma Grubu ile Kongre'de düzenlenen resepsiyonda bir araya geldi. Erdoğan, Milli Savunma Bakanı Gönül, Devlet Bakanı Babacan ve Dışişleri Bakanı Gül ile birlikte katıldığı bu resepsiyonun ardından Senato çoğunluk lideri Bill Frist ile görüştü. Erdoğan, dün akşam saatlerinde ise ABD Başkan Yardımcısı Dick Cheney ile bir araya geldi. Görüşme sonunda, "Gayet güzel geçti" diyen Erdoğan, Türkiye'nin bundan sonra farklı ivmeler kazanacağını kaydetti. 




</TEXT>
</DOC>
