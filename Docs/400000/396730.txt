<DOC>
<DOCNO> 396730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko40.html </URL>
<DATE> 2005/11/21/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
TEB Tüccarların konut kredisi alması genele dönük olamaz 
</HEADLINE>
<TEXT>

     Türk Ekonomi Bankası TEB Genel Müdür Yardımcısı Cemal Kişmir, Ankara Ticaret Odası ATO Başkanı Sinan Aygün'ün, ''konut kredisinin düşük ve sabit faizli olmasının tüccarları, birbirlerinden anlaşmalı şekilde emlak satın alıp, konut kredisi çekmeye yönelttiğine'' ilişkin açıklaması konusunda, ''Bu tür marjinal şeyler olabilir, ama genele dönük böyle bir şey yok'' dedi. 
     Kişmir, konuyla ilgili olarak AA muhabirine yaptığı açıklamada, bankaların konut kredisini, alıcının ve satıcının olduğu yerde sadece konutun finansmanına yönelik vermesinden dolayı böyle bir uygulamanın teknik açıdan mümkün olmadığını söyledi. 
     Bir ticari firmanın bunu yapabilmesi için konut alıcısı ve satıcısı işleminin mizansenini yapması, bankaların da buna aracılık etmesi gerektiğini ifade eden Kişmir, şöyle konuştu 
     ''Bankaların bu işe göz göre göre aracılık edeceklerini zannetmiyorum. Çünkü kendi içindeki ticari kredi işinin aleyhine hareket etmiş olacak. Bunu da yapmaz. Ayrıca yasal olarak da konut kredilerinde Kaynak Kullanımı Destekleme Fonu KKDF muafiyeti var. Ticari kredilerde böyle bir şey yok. Bu muafiyetleri de istismar ediyor olması lazım. O nedenle ben bankacılık camiasının bu şekilde hareket ettiğini sanmıyorum. Marjinal bu tür şeyler olabilir. Ama bunu genele yaymanın doğru olmadığını düşünüyorum. Çünkü genele dönük böyle bir şey yok.'' 
     
     ''TESPİT EDİLİRSE KREDİ KESİLMELİ'' 
     Cemal Kişmir, bunun tespit edilmesi halinde kredinin kapatılması ve aynı kredinin ticari kredi şartlarında verilmesi gerektiğine dikkat çekerek, ''Müşterinin bu konuda bankayı yanıltmaya yönelik bir hareketi varsa, bu müşteriyle hiç çalışılmaması gerekir'' dedi. 
     Kişmir, dünyanın her tarafında ticari kredi faizinin konut kredisinden yüksek olduğunu ve konut kredilerindeki problemli krediler oranı yüzde 1'in altındayken, bunun ticari kredilerde çok daha yüksek olduğunu vurguladı. 
     Bunlar dikkate alındığında konut kredisi faizinin ticari kredilerin çok altında fiyatlanmasının normal olduğuna işaret eden Kişmir, ''Ayrıca konut kredileri sabit faizli kredi, ticari krediler ise değişken faizli krediler. Dolayısıyla konut kredilerinde aynı zamanda bankalar uzun vadeli ilişki yaratarak, düşen faiz ortamında daha farklı karlılıklar beklemekte. Ticari kredilerde ise böyle değil. Kısa vadeli krediler olduğu için, düşen faiz ortamı hiçbir zaman banka için konut kredisi kadar avantajlı olmamaktadır'' şeklinde konuştu. 
     
     GYODER BAŞKAN YARDIMCISI CUMURCU 
     Gayrimenkul Yatırım Ortaklığı Derneği GYODER Başkan Yardımcısı Bekir Cumurcu ise şartları belli konut kredisinin gerçekten bir konutun finansmanında kullanılıp kullanılmadığını tespit etmenin çok zor olduğunu söyledi. 
     Cumurcu, bankaların konutları kredilendirirken sadece konutların teminatını değil alıcının ödeme gücünü dikkate alması gerektiğini belirterek, şunları kaydetti 
     ''Ticari kredilerin faizi, konut kredisinden yüksekse konut kredisi kullanılabiliyorsa kullanılır. Bir insanın örneğin 10 milyon dolara ihtiyacı varsa, bu kaynağı söz konusu yolla karşılaması mümkün değil. 
     Ancak fon yaratmak için mutlaka alım-satım oluyordur. Ama bu fiktif bir şey değildir. Gayrimenkul gerçekten el değiştiriyor. Ama niyet başkadır. Ben konutumu satarken başka niyetle satarım, siz satarkan farklı niyetle satarsınız. Bu konuda bankaların hiçbir önlem alacağını düşünmüyorum. Çünkü bankalar açısından tüm işlemler reeldir. Kredibilite değerlendirmesini doğru yaptıkları sürece hiçbir sorun yoktur.'' 
     
</TEXT>
</DOC>
