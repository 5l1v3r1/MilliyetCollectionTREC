<DOC>
<DOCNO> 365527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas14.html </URL>
<DATE> 2005/07/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Akdeniz'deki gizli kalmış cennetler... 
</HEADLINE>
<TEXT>

     Doğa ve denizin iç içe olduğu Silifke-Anamur arasındaki sahil şeridi, ulaşım başta olmak üzere altyapı ve tanıtım gibi sorunlar nedeniyle istediği turisti çekemiyor. 
     Sırtını Toros Dağları’na vermiş, yüzünü Akdeniz’in mavisi ve Kıbrıs’a dönmüş Mersin’in Anamur, Aydıncık ve Bozyazı ilçeleri, adeta ayak basılmamış sahilleri, masmavi denizi, güneşi, tarihi mekanları ve yaylalarıyla Türkiye’nin saklı cenneti görünümü veriyor. 
     Yanı başındaki Antalya ve Alanya sahillerine her gün binlerce turist gelirken, sorunlarını aşamayan, yeterli tanıtımı yapılamayan bu sahil kentleri, turizm pastasından hak ettiği payı alamamanın sıkıntısını yaşıyor. 
     Anamur Belediye Başkanı Suphi Alp, AA muhabirine yaptığı açıklamada, "Akdeniz’in incisi" olarak nitelediği ilçenin, deniz, kum ve güneşin doyumsuz tadının yanında doğası ve tarihi mekanları ile de geleceğin turizm merkezliğine aday olduğunu söyledi. 
     Antalya ve Alanya’nın yoğun turist potansiyeli nedeniyle giderek eski değerini ve sadeliğini yitirdiğini belirten Alp, Anamur sahillerinin henüz keşfedilmediği için bakirliğini koruduğunu, çevre güzelliklerinin bozulmadığını vurguladı. 
     Alp, özellikle emekliye ayrılan yabancı turistlerin hayatlarının geri kalan kısmını geçirebilecek sakin bölgeler aradığını belirterek, "Bölge, sessiz, doğayla iç içe bir yer arayan, emekliye ayrılmış yabancı turistler için kaçırılmaması gereken bir fırsat. Şu anda çoğunluğu Almanlar’dan oluşan 35 aile ilçeden ev aldı" dedi. 
     
     TARİHİ YAPILARIYLA DA İLGİ ÇEKİCİ 
     İlçede gayrimenkul fiyatlarının diğer turistik bölgelere oranla daha uygun olduğunu vurgulayan Anamur Belediye Başkanı Suphi Alp, 20 bin YTL’den başlayan konut fiyatlarının, 140 bin YTL’ye kadar ulaştığını kaydetti. 
     Alp, özellikle gürültüden uzak yerleri tercih eden orta yaş üstü turistlerin, yayla ve deniz ortamına yakın alanlara yöneldiğini belirterek, ilçenin bu açıdan şanslı olduğunu, ağaçlarla kaplı, trekking için uygun arazilere 20 dakika uzaklıkta sahilin bulunduğunu söyledi. 
     İlçenin sadece, yayla ve deniz turizmi açısından değil, tarihi ve kültürel anlamda da zengin bir yapıya sahip olduğuna dikkati çeken Alp, şöyle devam etti 
     "Ören antik kenti ve Mamure Kalesi, turistlerin dikkatini çekebilecek önemli tarihi mekanlarımızın başında geliyor. Türkiye’deki en güzel ve tarihi antik tiyatrolardan birine sahibiz. Burada zaman zaman çeşitli etkinlikler de düzenleniyor. 
     Bize yeterli fırsat verilse, turizm alanında bir numara olabilecek doğal yapıya sahibiz. Turistlere kapımız sonuna kadar açık. Yeter ki gelip buranın doğasıyla tanışsınlar. Zaten bir kez gelen, bir daha gitmek istemez. Onlara her türlü imkanı da sağlamaya hazırız. Kentteki mevcut turistlerle de çok iyi bir diyalog içindeyiz. Onlarla her zaman görüşüyor ve fikir alışverişinde bulunuyoruz." Aydıncık Belediye Başkanı Ahmet Bahar da ilçenin temiz denizi ve sahilin hemen yamacındaki dağlarıyla Akdeniz’in bütün güzelliklerini içinde barındırmasına karşın istenilen turist potansiyeline ulaşılamadığını belirtti. 
     Saklı kalmış güzelliklere sahip bölgenin altyapı ve ulaşım sorunlarının bir an önce giderilmesi gerektiğini bildiren Bahar, şunları kaydetti 
     "Bu bölge, adeta cennetten bir kesit. Ancak yatırım yapılmadığı ve gerekli ilgi gösterilmediği için, kendi kabuğunu aşamamış durumda. 
     Turizm için gerekli altyapı çalışması yok. Ayrıca ulaşım bölgeye gelmek isteyen turistler için büyük sorun. Çünkü karayoluyla keskin virajları aşmak zorundalar. Turizm açısından yüksek gelir elde eden bölgelerde ise her türlü imkanlar sağlanmış, yatırımlar yapılmış. 
     Hava, deniz ve karayolunda düzenlemeler yapılamadığı takdirde, burası terkedilmişliğini sürdürmek zorunda kalır. Oysa burada gerekli imkanlar sağlansa, Antalya ve Alanya’dan daha çok turist çekebiliriz." Bozyazı Belediye Başkanı Hüsnü Almış da yabancı turistlerin ilgisini çekebilecek güzelliklere sahip olmalarına karşın, yeterli tanıtımının yapılmaması nedeniyle istenilen turizm gelirini sağlayamadıklarını söyledi. 
     İlçede 3-4 yıldızlı otellerin bulunduğunu, toplam 760 yataklı konaklama tesislerinin kentte hizmet verdiğini bildiren Almış, "Yerli turist burayı yavaş yavaş keşfediyor. Ancak yabancıları buraya çekemedik. Bu soruna çözüm olarak, gelecek yıl broşürler, el ilanları hazırlamayı düşünüyoruz" dedi. 
     
</TEXT>
</DOC>
