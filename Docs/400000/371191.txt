<DOC>
<DOCNO> 371191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko50.html </URL>
<DATE> 2005/08/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
THY, İstanbul-Konya seferlerini artırdı 
</HEADLINE>
<TEXT>

     Türk Hava Yolları THY , artan yolcu talebini karşılamak üzere 22 Ağustos 2005 tarihinden itibaren, mevcut İstanbul-Konya seferlerinde uyguladığı tarife yapısında değişikliğe giderek yeniden düzenledi. 
     THY'den yapılan yazılı açıklamada, İstanbul'dan Konya'ya günde 1 kez düzenlenen seferlerin, artan yolcu sayısı ve yoğun yolcu talebine paralel olarak işadamları ve diğer yolcuların uçtukları noktada günü en verimli şekilde kullanabilmelerine imkan tanıyan bir düzenlemeyle artırılarak sabah ve akşam olmak üzere günde 2 kez karşılıklı olarak uygulanacağı belirtildi. 
     Açıklamada, THY'nin İstanbul-Konya seferlerinin yeni tarifesi uyarınca, haftanın her günü İstanbul'dan saat 06.00'da kalkacak uçağın saat 07.10'da Konya'ya varacağı, Konya'dan saat 08.00'de kalkacak uçağın da saat 09.10'da İstanbul'a ulaşacağı, yine haftanın her günü İstanbul'dan saat 19.00'da kalkacak uçağın saat 20.10'da Konya'da olacağı, Konya'dan saat 21.00'de havalanacak uçağın da saat 22.10'da İstanbul'a ineceği bildirildi. 
     THY'nin, İstanbul-Konya seferlerinin tanıtımı amacıyla yolculara 89 YTL 06.00, 19.00 ve 21.00 saatlerindeki uçuşlar için ve 99 YTL saat 08.00 uçuşları için seviyelerinde özel ücretler uygulayacağı anlatılan açıklamada, bu hizmetten yararlanmak isteyenlerin ''444 0 849'' numaralı telefon ve ''www.thy.com.tr'' adresinden bilgi alabilecekleri kaydedildi. 
     
</TEXT>
</DOC>
