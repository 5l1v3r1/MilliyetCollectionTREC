<DOC>
<DOCNO> 373179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur26.html </URL>
<DATE> 2005/08/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kayıt için 50 YTL istediler, hem de dekontlu 
</HEADLINE>
<TEXT>

     Erzincan'da, Ertuğrulgazi Anadolu Lisesi yönetimi tarafından okula kayıt için istenen evrak arasında 50 YTL'den az olmamak kaydıyla bağış yapıldığını gösterir dekont istendi. 
     Ertuğrulgazi Anadolu Lisesi yönetimince, okula kayıt için gelen öğrenci velilerine, kayıtta gerekli belgelerin yer aldığı bir liste verildi. 
     Söz konusu listede, velilerden çocuklarının ilköğretim diploması, nüfus cüzdanı, vesikalık fotoğrafları, posta pulu, zarf, 1 top A 4 kağıt, 1 klasör dosya ve Ziraat Bankası'nın 43666801-5001 nolu hesabına 50 YTL'den az olmamak üzere bağış yapıldığını gösterir dekont getirilmesi istendi. 
     İl Milli Eğitim Müdür Vekili Zeki Dumlupınar, AA muhabirine yaptığı açıklamada, velilerin durumu kendilerine bildirmesinin ardından hemen harekete geçtiklerini belirterek, ''Yanlış uygulamayı fark ettik ve hemen geri çektik'' dedi. 
     Öğrenci velilerinden kayıt için kesinlikle para alınmadığını belirten Dumlupınar, şunları kaydetti 
     ''Okul yönetimimiz bir hata yapmıştır. Velilerimizin uyarısıyla durumu hemen düzelttik. Velilerimizden kayıt için kesinlikle para alınmamaktadır. Okul müdürümüz hakkında ise gereken yapılacaktır.'' Öğrenci velileri de söz konusu uygulama karşısında şaşırdıklarını belirterek, İl Milli Eğitim Müdürlüğü'nün yanlış uygulamayı düzeltmesinin kendilerini sevindirdiğini belirttiler. 
     
</TEXT>
</DOC>
