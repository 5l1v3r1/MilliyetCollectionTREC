<DOC>
<DOCNO> 369176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yasam/ayas.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3300 yıl sonra yine Girne'de 
</HEADLINE>
<TEXT>


Antik açık deniz teknesi 'Uluburun'un kopyası, orijinalinin tam 3 bin 300 yıl önce son yolculuğu için uğradığı Kıbrıs'a geldi 

Sefa Karahasan 

Antalya'da, Kaş ilçesinin Uluburun açıklarında batan, 1982'de bulunan kalıntısı Bodrum Sualtı ve Arkeoloji Müzesi'nde sergilenen dünyanın bilinen en eski açık deniz teknesi 'Uluburun' batığının aslına sadık kalınarak inşa edilen kopyası 'Uluburun II', Kıbrıs'a tarihi yolculuğunu tekrarladı. 
Yelkenli geminin 360 Derece Tarih Araştırmaları Grubu'nca İzmir Urla'da inşa edilen kopyası, geminin orijinalinin 3 bin 300 yıl önce son yolculuğu için demir aldığı Girne'ye geldi. Uluburun II'nin 19 kişilik mürettebatı, Girne Yat Limanı'nda yetkililer tarafından çiçeklerle karşılandı. 

Battığı yerde motoru bozuldu 
KKTC'ye gelmelerinin 2 nedeni olduğunu vurgulayan proje sorumlusu Osman Erkut, şöyle konuştu 
"Kıbrıs, Uluburun'un batmadan önce ayrıldığı son liman. Doğu Akdeniz turu yapmak istiyorduk, ancak sponsor bulamadığımız için 'Bari son limana demirleyelim' dedik. Bu arada Uluburun'un battığı yerde, motorumuz bozuldu. Rastlantı mıdır bilmiyoruz, ancak aynı yerde batma tehlikesi atlattık." 

Uluburun'un tarihçesi 

Uluburun'un kabuk parçaları, geç Tunç Çağı'na, dünyadaki en eski açık deniz gemisine ait. Geminin yapıldığı sedir ağacının dendokronolojik tarihlemesine göre, Uluburun, MÖ 1300'de battı. Batığın keşfi, 20. yüzyılın en önemli bilimsel keşiflerinden sayılıyor. 1984'te başlayan ve 22 bin 400'den fazla dalış gerçekleştirilerek yapılan arkeolojik çalışmaların bilimsel veri araştırmaları halen sürüyor. Çoğu bakır ve kalaydan oluşan yüküyle, Uluburun, Tunç Çağı'nı simgeliyor. Yük buluntuları, kehribardan altına, Miken kaplarından fildişine, Nefertiti'nin mühründen Kıbrıs çömleklerine kadar çeşitlilik gösteriyor. 


</TEXT>
</DOC>
