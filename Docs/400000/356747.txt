<DOC>
<DOCNO> 356747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur18.html </URL>
<DATE> 2005/06/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
KPSS hafta sonu yapılacak... 
</HEADLINE>
<TEXT>

     A grubu ve öğretmenlik kadrolarına memur almak amacıyla düzenlenen 2005-Kamu Personeli Seçme Sınavı KPSS bu hafta sonu gerçekleştirilecek. 
     Sınav, Öğrenci Seçme ve Yerleştirme Merkezi’nce Türkiye’de 81 il merkezi ile KKTC’de Lefkoşa’da yapılacak. 
     2 Temmuz Cumartesi günü ve 3 Temmuz Pazar günü sabah ve öğleden 
     sonraları olmak üzere 4 oturumda gerçekleştirilecek sınava toplam 2 bin 658 kişi katılacak. Tüm adaylar, girecekleri oturumun veya oturumların sınava giriş ve kimlik belgesi ile resmi onaylı bir kimlik belgesini yanında bulunduracak. Sınavın cumartesi saat 09.30’da başlayacak sabah oturumuna tüm adaylar katılacak. Bu oturumda adaylara genel yetenek ve genel kültür ile yabancı dil alanlarında test usulü sorular yöneltilecek. Yabancı dil testine isteyen adaylar katılacak. Cumartesi sabah oturumu, genel yetenek ve genel kültür testi için 2 saat sürecek. Bunlara ek olarak yabancı dil testini yapmak isteyen adaylara 1 saat süre daha verilecek. Cumartesi öğleden sonra saat 14.30’da ise öğretmen adaylarının katılacağı Eğitim Bilimleri ile ilgili oturum başlayacak. 183 bin 120 kişinin gireceği bu oturum 2,5 saat sürecek. 
     
     PAZAR GÜNKÜ OTURUM 
     Sınavın pazar günü saat 09.30’da başlayacak sabah oturumunda hukuk, iktisat, işletme, maliye ve muhasebe ile ilgili alan bilgisi soruları yöneltilecek. 
     Öğleden sonra saat 14.30’da başlayacak ikinci oturum da Çalışma Ekonomisi ve Endüstri İlişkileri, Ekonometri, İstatistik, Kamu Yönetimi ve Uluslararası İlişkiler alanlarında yapılacak. Pazar günkü oturumların her biri 3,5 saat sürecek ve her bir oturuma 64 bin 662 kişi katılacak. 
     
     KADROLAR 
     2005-KPSS sonuçları, sınav tarihinden itibaren 2 yıl geçerli 
     olacak. 
     A grubu kadrolar, Başbakanlık, bakanlıklar, bunların müsteşarlık, başkanlık ve bağımsız genel müdürlük düzeyindeki bağlı ve ilgili kuruluşları ile bağlı ortaklıklarındaki özel yarışma sınavına tabi tutulmak suretiyle girilen ve belirli bir yetiştirme programı sonrası yeterlik sınavına tabi tutulan mesleklere ilişkin kadrolar ile özel idareleri ve belediyelerin teftiş kurullarına ilişkin kadroları içeriyor. 
     Bu kapsamdaki kadrolar, müfettiş yardımcılığı, uzman yardımcılığı, denetmen yardımcılığı, aday meslek memurluğu Dışişleri Bakanlığı ve maiyet memurluğu kaymakam adaylığı gibi kadrolardan oluşuyor. 
     
</TEXT>
</DOC>
