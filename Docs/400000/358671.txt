<DOC>
<DOCNO> 358671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy09.html </URL>
<DATE> 2005/07/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eski bakanlar Toskay, Oral ve Temizel için soruşturma talebi... 
</HEADLINE>
<TEXT>

     Akaryakıt kaçakçılığının ekonomiye, insan ve çevre sağlığına verdiği zararın araştırılarak alınması gereken önlemlerin belirlenmesi amacıyla kurulan Meclis Araştırma Komisyonu, 3 eski bakan hakkında soruşturma talebinde bulundu. 
     Komisyon, bir olayla ilgili olarak eski Devlet Bakanı Tunca Toskay, iki olayla ilgili eski Maliye bakanları Sümer Oral ile Zekeriya Temizel hakkında soruşturma talebinde bulunurken, 15 ayrı soruşturma ve inceleme konusuna raporunda yer verdi. 
     Çalışmalarını tamamlayan komisyonun Başkanı Vahit Kiler, TBMM’de düzenlediği basın toplantısında, rapor hakkında bilgi verdi. 16 Şubat 1005’te çalışmalarına başlayan komisyonun, 57 kamu kurum ve kuruluşu, sivil toplum örgütü temsilcileri ile bazı kişilerin bilgisine başvurduğunu, Mersin, İstanbul, Kocaeli, Habur, Van, Başkale, İzmir, Trabzon, Rize, Hopa ve Batum’da yerinde inceleme ve araştırma yaptığını bildiren Kiler, yıllardır konuşulan ancak hiç soruşturulmamış ve üzerine gidilmeyen konulara eğildiklerini, somut, delilli, evraka dayalı tespitlerde bulunduklarını kaydetti. 
     1998-2003 yılları arasında sınır ticareti kapsamında ham petrol ve 
     fueloil ithalatında bazı firmalara yaklaşık 123 milyon dolarlık çıkar sağlandığını belirten Kiler, bunun dışında aynı firmaların yaptığı ithalatta mutat depo kapsamında Hazine’ye zararın da 360 trilyon lira olduğunu ifade etti. Kiler, "Bu iki rakam toplandığında, 1998-2003 yılları arasında ülkenin 500 milyon dolarlık resmi, evraka dayalı zararı var. Bunun dışında kota haricindeki miktarları aldık ama rapora koymadık. Bu da misli misli rakamlar..." dedi. 
     Kiler, fueloil ithalatında da bazı yolsuzluklara rastladıklarını belirterek, hem ham petrol hem de fueloil ithalatında sorumlu bakan ve bürokratların isimlerine raporda yer verdiklerini söyledi. 
     
     FİRMALARIN RAKAMLARINDAKİ FARKLILIK 

     Büyük dağıtım firmalarının ithalat ettiklerini beyan ettikleri rakamlar ile ithalat yapılan ülkeden alınan rakamları karşılaştıklarını ifade eden Kiler, bu konuda ciddi tespitlerde bulunduklarını vurguladı. 52 ülke ile yazışmalarından 7 ülkeden yanıt aldıklarını, istenen bilgilerin son anda geldiği Romanya dışında 6 ülkeden net tespitlerde bulunduklarını, 32 ülkeden halen yanıt beklediklerini söyleyen Kiler, gelen yanıtlarla ilgili şunları kaydetti 
     "Bize gelen net rakamlarda İspanya’dan ’gönderildi’ denilen ile ’alındı’ arasındaki fark 108 bin ton, Fransa’dan 836 bin ton, Gürcistan’dan 16 bin ton, Letonya’dan 6 bin ton, Yunanistan’dan 226 bin ton. Bunları topladığımızda 1 milyon 188 bin ton gibi bir rakam çıkıyor. Diğer ülkelerden gelecek rakamlar da farklı olacak. Büyük ölçekli dağıtım şirketlerinin beyan ettikleri rakamlarda büyük farklar var. Romanya’ya bakıldığında 1998-2004 yılları arasında 3 milyon ton gönderilmiş. Ama ’847 bin tonunu açığa verdim’ diyor. Yani alıcısı belli olmadan Türkiye’ye gönderilmiş ama kime satıldığı belli değil. 
     Gemiler karasularımıza açılıyor, dışarıda başka yerlerden stok olarak bir şekilde vergisiz kaçak alıyor. Bu, bizim bütün iddialarımızı kanıtlıyor. Bu detaylı olarak inceleme konusu olacak, hepsi hakkında soruşturma, inceleme talebinde bulunuyoruz." 
     
     IRAK BOYUTU... 

     Kiler, Irak’a müdahale sonrasında Türkiye’den transit ve ihracat olarak bu ülkeye motorin, benzin, gazyağı gönderildiği belirterek, şunları söyledi 
     "2003 ile 2005 arasında, yaklaşık 5 milyon 850 bin ton civarında Irak’a kayıtlı olarak motorin, benzin, gazyağı gönderilmiş görünüyor. 
     Ama bu ülkeden bize gönderilen rakamlara bakıldığında, 2.5 milyon ton gibi bir rakamın Türkiye’den Irak’a gönderilmeden ülke içinde kaldığı görülüyor. Bu, Irak’a gönderiliyor denilerek gönderilmeyen yüzde 45’lik bir bölüm. Bir kamyon dolu gitmişse bir kamyon boş gitmiş veya motorin yerine su gitmiş. Bir şekilde Türkiye’de bırakılmış. Yine aynı şekilde bizim kayıtlarımızda olmayan bilgilerde, son 2 yılda Irak’tan Türkiye’ye ihraç edilmiş olarak görünen 3 milyon 100 bin ton bir ham petrol, nafta ve esas yağı var. Irak, ’Biz bunu Türkiye’ye gönderdik ve karşılığında 450 milyon dolar para aldık’ diyor. Ama bu, bizim hiçbir kaydımızda görünmüyor. Dolayısıyla, sadece Irak’a gönderildi denilen ile bizde görünmeyeni topladığında ülkenin vergi kaybı, yaklaşık 8 katrilyon lira.... 
     Yine, son 2 yıl içinde Irak’tan fueloil ithalatı yapıldığı görünüyor. Irak’tan ’2 milyon ton fueloili alıp 17 ülkeye sattık’ diyen firmalar var. Biz bu firmaların da bütün bilgisini istedik. Bu ülkelere ulaşıp ulaşmadığını sorduk. Irak’tan karayoluyla Mersin ve İskenderun’a, buradan da 17 ülkeye sevk edildiği görülüyor. 17 ülkeden sadece bir ülkeden yanıt geldi Singapur’dan gelen yanıtta, hiçbir şekilde bu ülkeye fueloil gitmediği görünüyor. 16 ülkeden gelen yanıtla, 2 milyon ton fueloilin akıbetini öğrenmiş olacağız. Bunu da ülkemizden 3 tane büyük dağıtım firmasının yaptığı görünüyor. Ama bize gelen tespitlerde bunun Singapur’a gitmediği görülüyor. 
     Tespitlerimizin tamamını soruşturma, inceleme isteği olarak raporda yer verdik." 
     
     "BİR FİRMAYA 10 TRİLYON LİRALIK HAKSIZ KAZANÇ..." 

     Kiler, Irak’tan Gürcistan’a transit rejimi kapsamında petrol çamuru gittiğinin göründüğünü, ama bunun benzin olarak ülkede kaldığını tespit ettiklerini de söyledi. 
     Nahçıvan’dan Türkiye’ye gelen şeker pancarının nakliye işinde bir firmaya 10 bin tonluk haksız kazanç sağlandığını tespit ettiklerini belirten Kiler, bunun 10 trilyon liradan fazla haksız kazanç anlamına geldiğini kaydetti. 
     "Bunun dışında TASİŞ’ten TPİC’e giderken yolda kaybolan miktarlar var" diyen Kiler, TÜPRAŞ’IN ham petrol ithalatı esnasında bazı haksızlıklar yapıldığını, 5-6 firmadan ham petrol alınırken birine ayrı bir uygulamayla 8 milyon 300 bin dolar gibi haksız kazanç sağlandığını, buna, soruşturma konusu olarak raporda yer verdiklerini bildirdi. 
     
     "AKARYAKITA KARIŞTIRMA ÖZELLİĞİ OLAN YENİ BİR ÜRÜN..." 

     Akaryakıtta karıştırma özelliği olan bir ürün tespit ettiklerini vurgulayan Kiler, solvent ve bazyağı gibi Petrol İşleri Genel Müdürlüğü ve EPDK’nin izine tabi ürünlerin olduğunu, ancak tespit edilen ürünün izne tabi olmadığını söyledi. 
     Kiler, bu ürünün ithalat rakamlarının dikkat çekici boyutta olduğunu, 2002 yılında 2 bin 500 ton, 2003 yılında 180 bin ton, 2004 yılında 500 bin ton, 2005 yılının ilk 4 ayında da 157 bin ton ithal edildiğini bunun ülkede mi kaldığı yurtdışına mı çıkarıldığı konusunda inceleme isteğinde bulunduklarını, bunun da soruşturma konusu olacağını bildirdi. 
     
     "RAKAMLAR TAHMİN EDİLENİN ÇOK ÜZERİNDE..." 

     Kiler, 15 ayrı soruşturma-inceleme konusuna yer verdiklerini belirterek, ısrarlı sorulara karşılık, rapor 1 Ekim’den sonra görüşüleceği için isimleri ifade etmedi. 
     "Akaryakıt kaçakçılığı rakamlarının tahmin edilenin çok üzerinde olduğunu" belirten Kiler, "Son 2 yılda sadece evraka dayalı, devletin 10 katrilyon liranın üzerinde vergisel kaybı söz konusu... 
     Bunun tamamı, bizim yurtdışından, yurtiçinden, Irak’a giden ve oradan gelen miktarlardır ve evraka dayalı tespitlerdir. Mutat depo kapsamında bakıldığında da rakamların çok çok yukarılara tırmandığını göreceğiz" dedi. 
     300 sayfalık raporda akaryakıt kaçakçılığının önlenmesi için 
     alınacak tedbirlere de yer verdiklerine işaret eden Kiler, 9 ayrı kamu kurumuna 81 ayrı öneride bulunduklarını vurguladı. Rapor görüşüldükten ve önlemler alındıktan sonra kanayan yaranın bir şekilde giderileceğini söyleyen Kiler, 3 eski bakan hakkında soruşturma açılmasını istediklerini, ayrıca dönemin valileri, bürokratları, akaryakıt kaçakçılığı yapan kişilere raporda yer verdiklerini kaydetti. 
     Kiler, soruşturma açılması istenen bakanların kimler olduğu yönündeki ısrarlı sorular üzerine, "Bir olayla ilgili olarak eski Devlet Bakanı Tunca Toskay, 2 olayla ilgili olarak eski Maliye bakanları Zekeriya Temizel ve Sümer Oral hakkında soruşturma talebinde bulunduk" diye konuştu. 
     
     "TÜPRAŞ’IN RAKAMLARI ARTTI" 

     Daha raporunu tamamlamadan komisyonun çalışmalarının etkilerinin görüldüğünü belirten Kiler, TÜPRAŞ’ın satışlarında ciddi artış olduğunu söyledi. 
     Kiler, bu yılın ilk 5 ayı ile geçen yılın aynı döneminin satışları karşılaştırıldığında, uzun yıllardır düşüş eğilimindeki satışların komisyon kurulmasıyla bir anda arttığını, 3.46 katrilyon lira olan satışın 5 katrilyon liraya yükseldiğini vurguladı. Kiler, "Bu da gösteriyor ki komisyon çalışmalarının tedirginliği bile insanları ürkütmüş. Bu, bizi mutlu etti. Bizim için çok tatmin edici bir rapor oldu. Her şeyi objektif yansıttık" dedi. 
     Akaryakıt kaçakçılığının ekonomiye, insan ve çevre sağlığına verdiği zararın araştırılarak alınması gereken önlemlerin belirlenmesi amacıyla kurulan Meclis Araştırma Komisyonu Başkanı Vahit Kiler, geçmişte eroin kaçakçılığı yapan insanların akaryakıt kaçakçılığına girdiğini bildirdi. 
     TBMM’de basın toplantısı düzenleyerek rapor hakkında bilgi veren Komisyon Bakanı Vahit Kiler, gazetecilerin sorularını yanıtladı. 
     Kiler, son 2 yılda Irak üzerinden yapılan kaçakçılıkla ilgili soru üzerine, şunları söyledi 
     "Son 2 yılda Irak’a 340 bin civarında kamyon girişi yapıldı. 
     Bunların normalde boş döndüğü görünüyor. Ama Irak Hükümeti, ’2003 Nisan ayı ile 2005 yılı Mayıs ayı içinde Türkiye’ye ham petrol, nafta ve esas yağı adı altında 3 milyon 100 bin ton civarında şu şu ürünleri gönderdim ve karşılığında da 453 milyon dolar para aldım’ diye yazılı bir belge gönderdi. Bundan yola çıkarak kendi kamu kurumlarımızı araştırdık. Hiçbirinde böyle bir bilgiye rastlanmadı. Bizde oluşan kanaat, bu ürünlerin orada kayda girmeden boş geliyor gibi görünerek aslında dolu geldiğidir. Bu tabii ki araştırılacak. Raporumuzda yer verdik. Komisyon’un süresinin kısıtlı olması, yurt dışından alınan bilgilerin detaylı incelenememesi nedeniyle sadece bunu yazmakla kalıyoruz. Gidip yerinde inceleme imkanımız yok. Halen 32 ülkeden yanıt bekliyoruz. İnşallah Ekim ayına kadar gelirse bunu Meclis’te gündeme getireceğiz." Kiler, akaryakıt kaçakçılığıyla ile ilgili olarak gizli bir kararnamenin sözkonusu olmadığını belirterek, "Bu tamamen oradaki birilerinin göz yumarak veya gördüm ama görmedim denilerek geçen ürünler. 3 milyon 100 bin ton ürünün, birileri göz yummadan geçmesi mümkün değil. Bu, Habur Sınır Kapısı’ndan gelen miktarlar. Bunda kimin parmağı varsa -tabii ki kapıcısı odacısı değil- ortaya çıkması için gerekli önlemleri yazdık" dedi. 
     Kiler, bunu yapanın kimler olduğu sorusuna, "dağıtım şirketleri" karşılığını verdi. Kiler, "Bu rakamların dağıtım şirketleri olmadan olması mümkün değildir. Çalışmalara başladığımız günlerde de bunun öyle katır sırtında, 50-100 litreyle, sadece bir depoyla mümkün olmadığını, büyük gemilerle yapıldığını ve bunun dağıtımında büyük dağıtım şirketlerinin parmağı olduğunu söylemiştik. İddialarımızın tamamını evraka dayalı ispatladık" diye konuştu. 
     
     "KENDİ DÖNEMİMİZLE İLGİLİ TESPİTTE BULUNUYORUZ" 

     Kiler, bir gazetecinin, 2003-2005 yıları arasındaki akaryakıt kaçakçılığına ilişkin bakan ve diğer sorumlular hakkında niçin soruşturma talebinde bulunmadıkları sorusuna, "Bu dönemle ilgili olarak da rapora yer verdik. Tespit edilen rakamları, miktarlarını ve nereden ülkeye girdiğini, kimlerin soruşturulması gerektiğini raporumuza yazıyoruz. Başbakanlık Teftiş Kurulu, Maliye hesap uzmanları, inceleme elamanları, gümrük başmüfettişleri, kimlerin incelenmesi gerekiyorsa hepsini yazıyoruz" karşılığını verdi. 
     2003-2005 yıllarına kapsayan olaylarla ilgili bakan hakkında 
     soruşturma istenmediğini belirten Kiler, "kendi döneminizle ilgili tespitte bulunuyorsunuz ama soruşturma istemiyorsunuz" denmesi üzerine, "Biz soruşturma istediğimiz her konunun ilgili bakanı ayrı... 2003-2005 arasındaki tespitlerimizi de nereden, hangi yolla geldiği ve kimin sorumluluğu varsa bunları yazdık. Ama soruşturma istediğimiz eski bakanlarla ilgili hangi olaysa onu yazıyoruz, ona dayalı evrakını da koyuyoruz, Hazine’nin zararını da belirtiyoruz. 
     Genel kurul soruşturulmasına gerek görürse karar verecek. Bunların tamamı raporumuzda var" dedi. 
     Kiler, hangi bakanlar hakkında soruşturma talebinde bulunulduğu sorusuna yanıt vermek istemedi. Kiler, ısrarlı sorular üzerine, "İki ayrı konuyla ilgili eski Devlet Bakanı Tunca Toskay ve bir olayla ilgili eski Maliye bakanları Sümer Oral ve Zekeriya Temizel’in ihmallerini, uygulamada Hazine zararlarını gördüğümüz için raporumuzda yazdık" dedi. 
     
     "FİRMA İSMİ VEREMEM" 

     Kiler, akaryakıt kaçakçılığı yapan firmaların isimlerinin sorulması üzerine, "Ne yazık ki firma ismi söyleyemem. Kimler var demek yerine kimler yok desek daha rahat sayarız. Büyük firmalar, büyük dağıtım şirketleri, bu işin içinde. İsimleri, hangi yöntemlerle yaptıkları, yıllar itibarıyla ve miktar olarak hepsi raporda var. Kim bu işin içinde varsa hepsini yazdık" dedi. 
     "Bu işin içinde mafya olduğu da söyleniyor. Siz çalışmalarınız sırasında uyarı veya tehdit geldi mi " sorusuna Kiler, böyle bir uyarı ve tehdit almadıklarını söyledi. 
     Akaryakıta karıştırma özeliği olan yeni ürünün ne oldukları sorusuna Kiler, "Orta yağlar sınıfında bir yağ. Orta yağlar sınıfında olduğu için hem benzin hem de motorine karıştırma özelliği var. Bunun ithalatı izne tabi değil. İthalat miktarlarını aldık. Rakamların çok yüksek olması nedeniyle araştırılması gerektiğini yazdık. Biz çalışmalarımızı sürdürürken solvent ve bazyağı ithalatı yapan tüm firmalar için Maliye Bakanlığı bir ekip oluşturuldu. İthalatın yüzde 50’sini gerçekleştiren 35 firma 100 denetim şirketi tarafından 
     inceleniyor. İthal edilen ürünün ne olduğunun ortaya çıkarılmasını istiyoruz" diye konuştu. 
     
     "KAMU KURUM VE KURULUŞLARININ ROLÜ..." 

     Kiler, bundan sonrasının kendilerinin değil, yargının ve Meclis’in işi olduğunu belirterek, "kamu kurum ve kuruluşlarının akaryakıt kaçakçılığındaki rolünün" sorulması üzerine, "Kamu kurum ve kuruluşlarının tamamı olmasa da bazı kişilerin içinde olmadan bu işlerin olacağını tahmin etmiyorum. Eğer Habur gümrüğünden milyonlarca ton akaryakıt girerken ve çıkarken kontrol edilmiyorsa... Burada görev yapan 14 ayrı kuruluş görevlileri var. Gümrüklerden emniyetine, jandarmasına kadar... Başka türlü havadan veya ışınlayarak gidip gelmiyor bu tankerler" karşılığını verdi. 
     Kiler, son 2 yıl için tespit yapılmasına karşılık neden soruşturma istenmediği sorusunun yinelenmesi üzerine, şunları kaydetti 
     "Bizim dönemimizde zaten bu iş farkedildiği için araştırma komisyonu kuruldu. Araştırdık, tespitlerimizi ortaya kolduk. Bundan sonra ilgili kurumlar, bakanlar gerekeni yapacak ve bu iş engellenecek. Biz de çamurla sıvasaydık geçmişteki gibi devam ederdi. 
     Biz objektif olarak nerede hırsızlık yapılmışsa onu ortaya koyuyoruz. 
     Bundan sonra Hükümetimiz gereken tedbiri alacak. 
     Olayı farklı yönlere çekmeyin. İlgili bakanları olay bazında sorumlu tutuyoruz. Olayın yüzde 75’inin gerçekleştirildiği yer Habur Sınır Kapısı. Burada 14 ayrı kuruluşun görevlisi var. ’Sen sorumlusun’ diyebileceğiniz kimse var mı Ancak araştırılarak incelenerek ortaya çıkacak. Bizim bunu araştıracak zamanımız ve gücümüz yok. Bunun tespiti ancak bugünden sonra ortaya çıkacak. Ama geçmişle ilgili elimizde evraka dayalı bilgiler var. Bunların çoğu bizim komisyonumuzun tespiti. Mahkeme değiliz ki ’sen suçlusun’ diyelim. Bu bakanlar, imzalarıyla sorumlular. Kendi imzasıyla bir miktar tespit etmiş ve ’bu miktarı, şu firmaya verin’ demiş. Onu sorumlu tutmayacağız da kimi sorumlu tutacağız Bu işe, ’bizim dönemimiz, geçmiş dönem’ deseydik yol alamazdık. Ülke menfaatlerini gözettik. 
     ’Ucu kime dokunursa dokunsun’ dedik, ister en büyük firma ister en küçük firma. önemli olan yapanın yanına kar kalmasın." 
     
     "ÜLKENİN SAYILI KURULUŞLARI, BÜYÜK DAĞITIM ŞİRKETLERİ... 

     Kiler, 3 eski bakanın hangi olaylardan sorumlu görülerek soruşturma talebinde bulunulduğu sorusuna "İzin verin o da raporda gizli kalsın. Rapor görüşülmeden ben bunları burada açıklarsam hoş olmaz. Olaylar ispatlı ve evraka dayalı. Kendi imzalarıyla bilerek veya bilmeyerek birilerine menfaat sağlanmış. Biz tespitlerimizi ortaya koyduk, yargı yapacak" karşılığını verdi. 3 eski bakanın imzalarıyla neden oldukları Hazine zararı konusunda Kiler, "Az rakamlar değil" demekle yetindi. 
     Kiler, önlemler konusunda 9 ayrı kuruma 81 öneride bulunduklarını hatırlatarak, akaryakıt üzerindeki vergi yükünün fazla olmasının kaçakçılığa haklı gösteremeyeceğini söyledi. Kiler, "Hiçkimse hırsızlığa kılıf aramasın. Vergi yükü fazla olduğu için kaçakçılık yapıldığı kabul edilemez. Bir ürün üzerinde vergi fazlaysa kaçak yolla mı getirilecek Hele hele bunu yapanlar ülkenin sayılı kuruluşlarıysa, büyük dağıtım firmalarıysa affedilir, yenilir yutulur şeyler değil. 
     İnsanlar kendilerince kılıf arayabilir" dedi. 
     Kolay para kazanma arzusunun her şeyin önüne geçtiğini, bunun kabul edilemeyeceğini kaydeden Kiler, "Üzülerek görüyoruz ki ülkedeki bazı güçler, geçmişte eroin kaçakçılığı yapan bazı insanlar, yavaş yavaş akaryakıt kaçakçılığına girmiş. Şu da bir gerçek, bunun çok fazla cezai müeyyidesi yok. Bununla ilgili olarak Adalet Bakanlığı’na önerilerde bulunduk" diye konuştu. 
     
</TEXT>
</DOC>
