<DOC>
<DOCNO> 360595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/siyaset/axsiy01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad'dan yana kaygı yok 
</HEADLINE>
<TEXT>


Suriye Devlet Başkanı Esad, Türkiye'ye gelecek. Başbakanlık Sözcüsü Beki, Erdoğan'ın kaygısının olmadığını ve bu ülkelerle temasların geliştirilmesini gerekli gördüğünü söyledi 

ANKARA Milliyet 


Başbakanlık Sözcüsü Akif Beki, ay sonunda Suriye Devlet Başkanı Başar Esad'ın Başbakan Erdoğan'ın özel davetlisi olarak gayri resmi bir ziyaret amacıyla Türkiye'ye gelmesinin söz konusu olduğunu ifade etti. 
Beki, Türkiye ile Suriye yakınlaşmasının ABD'de rahatsızlık yaratıp yaratmayacağının sorulması üzerine, "Başbakan'ın bu konuda hiçbir kaygısı yok" yanıtını verdi. Beki, şunları kaydetti 

'Ziyaret özel gündemli' 
"Türkiye, bölgede istikrar ve refahın yaygınlaştırılmasını önemsemektedir. Aynı zamanda barışın güçlendirilmesini ve yaygınlaştırılmasını önemsemektedir. Bu ziyaretleri bu çabaların devamı olarak görmekte yarar var. Bölge ülkelerindeki demokratikleşme süreçlerinin teşvik edilmesi bakımından Başbakan bu ülkelerle temasların geliştirilmesini gerekli ve zaruri görmektedir. Bu görüşlerini, hem ABD yetkililerine hem de çeşitli defalar Türk ve uluslararası kamuoyuna açıklamıştır. Esad'ın Türkiye 'ye yapacağı ziyaret özel gündemli. Başbakan'ın özel davetlisi olarak dinlenmek, istirahat etmek maksadıyla yapacağı ziyarettir." 


</TEXT>
</DOC>
