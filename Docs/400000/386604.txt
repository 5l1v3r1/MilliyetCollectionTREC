<DOC>
<DOCNO> 386604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun16.html </URL>
<DATE> 2005/10/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İspanya, 2 milyon kutu kuş gribi ilacı siparişi verdi 
</HEADLINE>
<TEXT>

     İspanya, kuş gribine karşı önlem amacıyla 2 milyon kutu antiviral Tamiflu ilacı siparişi verdi. 
     İspanyol basınında yer alan haberlerde, kuş gribinin insandan insana ya da pişirilmiş etle geçmediği, panik yaratılmaması gerektiği vurgulandı. 
     İspanya'da bulunmayan ve sadece Roche firmasının laboratuvarlarında üretilen Tamiflu ilacından sadece 2 milyon kutu istendiği gerekçesiyle hükümete eleştiri yöneltildi. 
     Eleştirilerde, Fransa ve İngiltere'nin ilaç talebinin İspanya'nın talebinden 6 kat fazla olduğu görüşü savunuldu. 
     Veterinerler Konseyi Başkanı Juan Jose Badiola, İspanya'nın en az 8 milyon kutu antiviral ilaca ihtiyacı olduğunu ileri sürdü. 
     Göçmen kuşlarla yayılan virüsün Asya'da 60 kişinin ölümüne yol açtığını hatırlatan gazeteler, ''virüsün, AB'nin kapısına geldiğini'' yazdılar. 
     Öte yandan, yetkililer, İspanya'nın 2005 yılında Türkiye ve Romanya'dan kanatlı ve kümes hayvanları ithalatının olmadığını duyurdular. 
     
</TEXT>
</DOC>
