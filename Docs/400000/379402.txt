<DOC>
<DOCNO> 379402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun18.html </URL>
<DATE> 2005/09/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sunday Times İngilizler gittikçe ayrımcı oluyor 
</HEADLINE>
<TEXT>

     İngiliz toplumunun, gittikçe daha ayrımcı hale geldiği bildirildi. 
     Sunday Times gazetesinin haberine göre, Irk Eşitliği Komisyonu Başkanı Trevor Phillips, İngiliz toplumunun, bunun farkına bile varmadan dinlere ve ırklara göre gittikçe daha fazla bölündüğünü, sonunda tam anlamıyla ayrımcılığa sürüklenebileceğini belirtti. 
     Kendisi de aslen Karayipli olan Phillips, ''En saygın üniversitelerde bile siyahlara yönelik üstü kapalı ayrımcılığın dikkatli gözlerden kaçmadığını'' söyledi. 
     2003 yılından bu yana komisyon başkanlığı yapan Phillips, ''Şimdiden gerekli adımlar atılmazsa İngiltere, ABD'de kasırganın hallaç pamuğu gibi attığı New Orleans'takine benzer etnik kavgalara günün birinde sahne olabilir...'' diye konuştu. Phillips, ''Hatta bazı mahalleler, insanların gidip gelmeye korktuğu belalı yerler halini aldı bile...'' ifadesini kullandı. 
     Geçen hafta yayınlanan bir resmi rapora göre, 60 milyon nüfusa sahip İngiltere'de, ''gettolarda'' yaşayan Asya kökenlilerin sayısı son 10 yılda yüzde 30 artarak 5 milyona yaklaştı. 
     
</TEXT>
</DOC>
