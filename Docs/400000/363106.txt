<DOC>
<DOCNO> 363106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo07.html </URL>
<DATE> 2005/07/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ya İstanbul ya Prag 
</HEADLINE>
<TEXT>

     Avrupa Atletizm Birliği EAA Değerlendirme Komisyonu, Türkiye'nin 2009 Avrupa Salon Atletizm Şampiyonası'nı düzenleme adaylığı için İstanbul'daki Sinan Erdem Spor Salonu'nda incelemelerde bulundu. 
     EAA Konsey Üyesi John Lister'in başkanlığında, Markku Vainikka ve EAA Yarışma Menajeri Ivan Khodabakhsh, inşaatı halen devam eden salonu, Gençlik ve Spor Genel Müdürü Mehmet Atalay, Atletizm Federasyonu Başkanı Mehmet Terzi ve İstanbul Büyükşehir Belediyesi temsilcileriyle birlikte gezdiler. 
     Heyete, daha sonra Olimpiyatevi'nde tesis hakkında görüntülü tanıtım yapıldı. 
     
     LISTER KARAR EKİM AYINDA VERİLECEK 
     EAA Konsey Üyesi John Lister, Sinan Erdem Spor Salonu'nda yaptıkları incelemenin ardından, tesisi beğendiğini söyledi. 
     Lister, tesisler için ''fantastik'' değerlendirmesini yaparak, ''Ancak bitirilmeye ihtiyaç var. Bu salonun ne zaman biteceği ile ilgili bilgileri alacağız. 2009 Avrupa Salon Atletizm Şampiyonası için İstanbul ile Prag çekişiyor. Prag'ın çalışmalarını da gördükten sonra, Ekim ayında tercihimizi yapacağız'' dedi. 
     
     ATALAY ORGANİZASYONU ALMAYA KARARLIYIZ 
     Gençlik ve Spor Genel Müdürü Mehmet Atalay, 2009 yılındaki Avrupa Salon Atletizm Şampiyonası'nı İstanbul'a almaya kararlı olduklarını söyledi. 
     Türkiye'yi bir organizasyon ülkesi yapacaklarını ve bunda kararlı olduklarını ifade eden Atalay, ''Gelen heyet salonumuzu beğendi, bana göre çevreye de hayran kaldılar. Bu salonu 2006 yılı programına alıp, 2007 yılında bitireceğiz. 20 milyon dolarlık yatırım yapılacak. Çok büyük bir meblağ değil. İzmir'deki UNIVERSIADE Oyunları'na devlet ve belediye olarak toplam 300 milyon dolarlık yatırımı bir yıl içinde yaptık. Türk sporu ve gençliği için her türlü yatırımı yapacağız'' diye konuştu. 
     2009 Avrupa Salon Atletizm Şampiyonası'nı düzenleme hakkını İstanbul'a verseler de vermeseler de bu salonu bitireceklerini kaydeden Atalay, 2010 yılında Dünya Erkekler Basketbol Şampiyonası'nın finalinin burada oynanacağını kaydetti. 
     Mehmet Atalay, atletizmde başka şampiyonalara talip olmaya devam edeceklerini de vurgulayarak, sözlerini şöyle tamamladı 
     ''Bütün büyük organizasyonlara talip olacağız, olmaya da devam edeceğiz. 2009 yılındaki Avrupa Salon Atletizm Şampiyonası'nı düzenleme hakkını alacağız, bu konuda kararlıyız. Elimizden gelen her şeyi yapacağız, sonra da Dünya Salon Atletizm Şampiyonası'na, Avrupa Atletizm Şampiyonası'na talip olacağız. 
     Salonun bitirilmemiş olması bizim için avantaj. Avrupa'ya bir heyet göndereceğiz ve daha önce bu tür organizasyonların yapıldığı ülkelere gidip, yeni teknojileri Türkiye'ye getireceğiz. İstanbul Büyükşehir Belediyesi bu salonu tamamlamaya hazır olduğunu bize bildirdi.'' 
     
</TEXT>
</DOC>
