<DOC>
<DOCNO> 376124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo19.html </URL>
<DATE> 2005/09/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor, Gençlerbirliği maçına günde çift idmanla hazırlanıyor 
</HEADLINE>
<TEXT>

     Konyaspor Kulübü Basın Sözcüsü Sefa Ortaç, yeni transferler Mısırlı Ahmed Belal ve Kamerunlu Bebbe Gustave'nin Gençlerbirliği maçında oynayabileceğini söyledi. 
     Ortaç, Konyaspor'un her geçen gün daha iyi oynayan bir takım haline geldiğini belirterek, Zafer Biryol'un Fenerbahçe'ye transferinin ardından gol bölgelerinde oluşacak eksikliği giderebilmek amacıyla 2 yeni oyuncu aldıklarını anımsattı. 
     3 yıllık sözleşme imzalanan Mısırlı santrfor Ahmed Belal ve bir yıllığına yeşil-beyazlı renklere bağlanan Kamerunlu golcü Bebbe Gustave'nin Konya'ya gelerek takımla birlikte antrenmanlara başladığını ifade eden Ortaç, ''Ahmet Belal, fizik kondisyon açısından maça çıkmaya hazır bir görüntü verdi. Bebbe Gustave'nin ne zaman maçlarda görev almaya başlayacağına, antrenmanlarda gösterdiği performansa bağlı olarak teknik ekip karar verecek. Ancak, yeni transferlerimiz Mısırlı Ahmed ve Kamerunlu Bebbe, Gençlerbirliği maçında oynayabilir'' dedi. 
     Ortaç, her 2 oyuncunun da adaptasyon sorununu kısa süre içinde aşarak, kendilerinden bekleneni ortaya koyacaklarına inandıklarını vurguladı. 
     Pazar günü oynanacak Gençlerbirliği karşılaşması için hazırlıkların günde çift antrenmanla sürdüğünü anlatan Ortaç, ''Gençlerbirliği'ni yenecek güçte bir ekibiz. Amacımız Ankara'dan 3 puanla dönmek. Bugüne kadar aldığımız sonuçlar, ortaya koyduğumuz güzel futbolla paralellik göstermedi. Güzel oyunumuzu gollerle süsleyerek ligde daha üst sıralara hızla tırmanmak istiyoruz'' diye konuştu. 
     
</TEXT>
</DOC>
