<DOC>
<DOCNO> 352150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun40.html </URL>
<DATE> 2005/06/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Serbest bırakılan Avustralyalı rehineden, Irak askerine teşekkür 
</HEADLINE>
<TEXT>

     Irak'ta serbest kalan Avustralyalı rehine Douglas Wood, özgürlüğe kavuşmasına yardımcı olan Iraklı askerlere teşekkür etti. 
     Avustralya terörle mücadele şefi Nick Warner tarafından okunan mesajında Wood, çok mutlu olduğunu ve yeniden özgürlüğe kavuştuğunu söyledi. 
     Warner, ayrıca ''şimşek'' adı verilen rehineyi kurtarma operasyonunun 29 Mayısta başladığını, rehine için herhangi bir fidye ödenmediğini belirtti. 
     Irak Genelkurmay Başkan Yardımcısı General Nasir El Abadi de, sabah iki saat süren operasyon sonucunda Wood'u bir battaniyenin altında bulduklarını, operasyonda bir Iraklı rehinenin de kurtarıldığını, 3 isyancının tutuklandığını kaydetti. El Abadi, ''Bugün, Irak için büyük bir gün. Askerlerimizle övünüyoruz'' dedi. 
     Wood, Bağdat'ın en tehlikeli semtlerinden Gazaliye'de Amerikan güçlerinin yardımıyla Irak 1. zırhlı tugayına bağlı 2. tabur tarafından kurtarıldı. 
     ABD'nin California eyaletinde yaşayan Avustralyalı mühendis Wood, nisan ayında ''Mücahit Şurası'' adlı bir örgütün adamları tarafından kaçırılmıştı. Rehinenin hayatı karşılığında, Irak'taki Avustralya birliklerinin 72 saat içinde çekilmesi istenmişti. 
     
</TEXT>
</DOC>
