<DOC>
<DOCNO> 372825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo05.html </URL>
<DATE> 2005/08/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Cimbom, Heinz için uzatmaları oynuyor 
</HEADLINE>
<TEXT>

     Heinz’la anlaşma sağlayan G.Saray, bonservisi de 2 milyon Euro’ya indirdi. Ancak Mönchengladbach’ın parayı peşin istemesi sorun yarattı 
     
     200 bin Euro indirim 
     Galatasaray, Borussia Mönchengladbach’ın Çek orta saha oyuncusu Marek Heinz’ın transferinde bonservis engelini aşamadı. Daha önce yapılan görüşmelerde Çek futbolcuyla yıllık 700 bin Euro karşılığında anlaşma sağlayan Sarı-Kırmızılılar, Alman ekibiyle yaptığı pazarlıklarda olumlu bir adım atıp, fiyatı düşürdü. Cim Bom, 2.2 milyon Euro bonservis ücreti isteyen Almanlar’ı, 2 milyon Euro ödemeye razı etti. Ancak görüşmeler ödeme planının konuşulduğu aşamada tıkandı. 
     
     Son viraja giriliyor 
     Mönchengladbach’ın, 2 milyon Euro’luk ücreti peşin istemesi, Cim Bom’un planlarını bozdu. Bu miktarı vadeler halinde ödemeyi düşünen Sarı-Kırmızılılar, yeni bir çözüm yolu bulmaya çalışıyor. Transfer için devrede olan eski yönetici Abdurrahim Albayrak’ın, Almanlar’ı ikna etmek için çaba vereceği ifade edildi. Yapılacak görüşmeler nedeniyle pazarlıkların uzayabileceği belirtildi. Bu transferin en geç pazartesi gününe kadar sonuçlandırılması bekleniyor. 
     
</TEXT>
</DOC>
