<DOC>
<DOCNO> 366142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo29.html </URL>
<DATE> 2005/08/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Inter, yaklaşık 20 milyon dolara Walter Samuel'i aldı... 
</HEADLINE>
<TEXT>

     İtalya'nın ünlü kulüplerinden Inter, yaklaşık 20 milyon dolara Arjantinli Walter Samuel'i transfer etti. 
     Real Madrid'te geçen sezon forma giyen Samuel için 19.35 milyon dolar bonservis bedeli ödemeyi kabul eden Inter'de, Arjantinli futbolcuyla 4 yıllık sözleşme imzalanacağı açıklandı. 
     Sağlık kontrollerinden sonra yeni kulübüne imza atacağı öğrenilen Samuel, Inter'den yıllık 5.2 milyon dolar alacak. 
     İmza töreni için Milano kentine gelen Arjantinli futbolcu gazetecilere yaptığı açıklamada, ''Yeni takımıma katılmak için sabırsızlanıyorum. Inter'de çok sayıda Arjantinli futbolcu olduğu için kendimi evimde gibi hissediyorum'' dedi. 
     Samuel'in de takıma katılmasıyla Inter'in gelecek yıl kadrosundaki Arjantinli futbolcu sayısı 8'e yükseldi. 
     2001 yılında AS Roma formasıyla İtalya Ligi şampiyonluğu yaşayan Samuel, geçen yıl Real Madrid'e 26.6 milyon dolara transfer olmuştu. 
     Öte yandan bu sezon hem Şampiyonlar Ligi'nde hem de İtalya'da liderlik mücadelesi verecek olan Inter, Real Madrid'in bir diğer oyuncusu Luis Figo ile de ilgilendiğini duyurmuştu. 

     
</TEXT>
</DOC>
