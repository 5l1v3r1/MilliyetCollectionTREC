<DOC>
<DOCNO> 391045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun35.html </URL>
<DATE> 2005/10/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Estonya Türkiye korkuları temelsiz 
</HEADLINE>
<TEXT>

     Estonya Dışişleri Bakanı Urmas Paet, Türkiye'nin AB'ye üyeliğinden duyulan korkuların temelsiz olduğunu söyledi. 
     Paet, bugün ''Postimees'' gazetesinde yayımlanan demecinde, Batı Avrupa ülkelerindeki bazı kişilerin, Doğu Avrupa ülkelerinden çok sayıda kişinin Batı Avrupa ülkelerine akın edeceğinden korktukları için geçen yıl Doğu Avrupa ülkelerinin birliğe katılmasına da karşı çıktıklarını hatırlattı. 
     Paet, ''Herkes batıya gideceği için Doğu Avrupa'da kimsenin kalmayacağı sanılıyordu. Şimdi Türkiye konusunda da aynı anlayış hakim. Bu korkular temelsiz'' dedi. 
     Estonya Dışişleri Bakanı, ''Eğer Türkiye Avrupa değerlerini özümsemek, açık ve demokratik bir toplum olmak istiyorsa neden kapıyı yüzlerine kapatalım'' diye konuştu. 
     
</TEXT>
</DOC>
