<DOC>
<DOCNO> 386538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/axsiy01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 Ekim sırları gizli kalacak' 
</HEADLINE>
<TEXT>


Başbakan Erdoğan'ın siyasi stratejisti Ömer Çelik, AB sürecindeki görüşmelerle ilgili olarak, "Bu bilgiler son nefesimizi verinceye kadar gizli kalacaktır" dedi 

İSTANBUL Milliyet 


Başbakan Recep Tayyip Erdoğan'ın siyasi stratejisti ve Adana Milletvekili Ömer Çelik, AB sürecinde yapılan görüşmelerle ilgili, "Şahit olduğumuz olaylar bizimle mezara gidecektir" dedi. 
Alem dergisine röportaj veren Çelik, "17 Aralık'taki koşullar 3 Ekim'den daha iyiydi" iddialarıyla ilgili olarak, "17 Aralık'taki belgenin bundan çok daha iyi olduğu yönünde bir iddianın mesnedi yok. Buna daha geniş bir vizyondan bakmak lazım. 'Avrupa'nın hasta adamı' imajı yerle bir edilmiştir. Bunun yerine küresel sistemin ve 'Avrupa'nın yükselen yıldızı' imajı her geçen gün yerleşmektedir" dedi. 

'Sır saklamak parçam' 
"Sır saklar mısınız " sorusuna "Sır saklamak karakterimin, siyasi kimliğimin ve varoluşumun en önemli parçası" diyen Çelik, "AB sürecinde çok gizli görüşme yapıldı, hiç gazeteci kimliğiniz ön plana çıktı mı " yönündeki soruyu da şöyle yanıtladı 
"Asla. Şahit olduğumuz bazı olaylar, bizimle birlikte mezara gidecektir. Devlete ve millete ait meseleler namusumuzdur. Yeri geldiğinde açıklanması gerekiyorsa açıklanır. Bu bilgiler son nefesimizi verinceye kadar gizli kalacaktır." 

'Laiklik nükleer güç' 
"Laikliği Türkiye'nin nükleer gücü" diye tanımlayan Çelik, ülkenin etrafındaki kronik siyasi krizlerden ve sosyal kaoslardan kendini uzak tutabilmesinin ardında laiklik ilkesinin yattığını vurguladı. Çelik şöyle konuştu Laiklik ilkesi bizim hem iç barışımızı sağlıyor, hem de etrafımızdaki kaynayan kazandan kendimizi korumamızı sağlıyor. Çevremizde yaşanan tecrübelere baktıkça, laikliği elimizdeki en büyük nükleer güç olarak görüyorum." 


</TEXT>
</DOC>
