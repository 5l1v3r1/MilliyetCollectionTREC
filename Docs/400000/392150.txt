<DOC>
<DOCNO> 392150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun04.html </URL>
<DATE> 2005/11/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Belçika'da boşanma kolaylaşacak... 
</HEADLINE>
<TEXT>

     Belçika Başbakan Yardımcısı ve Adalet Bakanı Laurette Onkelinx, ülkede boşanma oranının yüksek olduğunu belirterek, hukuk alanında boşanma işlemlerini kolaylaştıran bir yasa tasarısı sundu. 
     Belçika İstatistik Enstitüsü INS verilerine göre ülkede boşanma oranının rekor düzeye çıktığını belirten yetkililer, 2004 yılında 43 bin 326 çift evlenirken, 31 bin 418 çiftin boşandığını bildirdiler. 
     INS, 2004 yılında kıyılan nikahların 2 bin 207'sinin eşcinseller arasında olduğunu, bunların 1267'sinin erkekler, 940'ının kadınlar arasında yapıldığını bildirdi. 
     Boşanma oranının yüzde 75'i bulduğuna dikkati çeken uzmanlar, 1920 yılında 106 bin çiftin evlendiğini ve boşanma oranının sadece yüzde 2 olduğunu, 1980'de evliliklerin yüzde 25'inin boşanmayla sonuçlandığını hatırlattı. 
     Boşanan çiftlerin yüzde 70'inin ''uzlaşarak'' bu kararı aldığını, adli alanda karşılaşılan sorunların ve boşanma işlemlerinin uzamasının çiftlere, ailelere ve çocuklara acı vediğini belirten Onkelin'in sunduğu tasarı, bu işlemleri kolaylaştıracak ve süratlendirecek yasal değişiklikler getiriyor. 
     Onkelinx, ''sevginin ölümünden sonra'' ayrılmaya karar vermiş olan çiftlere yasal zorluklar çıkarılmaması gerektiğini düşünüyor. 
     Brüksel hükümetinin, yeni yasa tasarısını yıl sonundan önce parlamentoya sunacağı belirtildi. 
     AB'nin istatistik örgütü Eurostat'ın verilerine göre, AB ülkeleri genelinde evliliklerin 1960'lı yıllarda yüzde 14'ü, 1970'li yıllarda yüzde 22'si, 1980'li yıllarda yüzde 27'si boşanmayla sonuçlanırken, 1990'lı yıllarda bu oran yüzde 35'i, son dönemde ise yüzde 40'ı buluyor. AB üyeleri arasında en fazla boşanma görülen ülkelerin başında Belçika geliyor. Belçika'yı İsveç yüzde 50 , Finlandiya yüzde 49 , İngiltere yüzde 45 ve Danimarka yüzde 41 izliyor. 
     
</TEXT>
</DOC>
