<DOC>
<DOCNO> 371618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yasam/yas01.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Universiade ve 'çapkını' davalık 
</HEADLINE>
<TEXT>


BAHRİ KARATAŞ İzmir DHA 

İzmir 23. Dünya Üniversite Yaz Spor Oyunları'nın maskotu 'yalıçapkını' ile 'U' harfi şeklindeki 'UNIVARSIADE' amblemi mahkemelik oldu. 
UNIVERSIADE Hazırlık ve Düzenleme Kurulu'nda Pazarlama ve Halkla İlişkiler Komisyonu Başkan Yardımcısı Abdurrahman Tekin, amblem ve maskotun tasarım ve çizimlerinin kendisine ait olduğunu iddia etti. 

25 bin YTL istedi 
Buna rağmen iki figürün tasarımı için bir şirkete haksız yere para ödendiğini öne süren Tekin, İzmir Büyükşehir Belediyesi ile UNIVERSIADE Hazırlık ve Düzenleme Kurulu aleyhine 5 bini maddi, 20 bini manevi toplam 25 bin YTL tazminat istemiyle dava açtı. Tekin, 3. Asliye Hukuk Mahkemesi'ne verdiği dilekçede, amblemi Sosyal ve Kültürel İşler Daire Başkanı Semra Aksu'nun talebi üzerine çizdiğini belirtti. Mahkeme ara kararında, amblem ve maskotun kullanılmasının durdurulması talebini reddetti. 


</TEXT>
</DOC>
