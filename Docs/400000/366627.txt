<DOC>
<DOCNO> 366627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yazar/temelkuran.html </URL>
<DATE> 2005/08/03/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Venezüella'ya gidiyorum 
</HEADLINE>
<TEXT>
Çünkü... 

Dünya, karnının ağrısını tuta tuta, sancıyla bükülerek cevabı arıyor. İnsanlık zamanını dişlerinden derisini geçirerek bir kapı bulmaya çalışıyor. 
Çocuk asker yapılmak için açlıkla terbiye edilen kara derili bir oğlan gibi köleleştirilmek için borçlandırılan bir Hintli çocuk gibi zorla geneleve kapatılan bir Rus kızı gibi ancak günde iki kez tuvalete gitmesine izin verildiği için böbrek hastası olan Çinli bir kadın gibi Amerikan bombalarından kollarını kaybeden çocuklar gibi emirlerle ölüm tarlalarına sürülen korkmuş genç adamlar gibi ilaç şirketlerinin alçak deneylerinde zehirlenen Doğu Avrupalı bir kadın gibi babası kapıcı olduğu için kapıcılaştırılan Türkiyeli bir çocuk gibi... Bir kapı bulmaya çalışıyor dünya. 
Hey Biliyor muydun şunu 
Avrupa Birliği ülkelerinde yetiştirilen her bir sığır için günde 2.20 dolarlık beslenme harcaması yapılıyor. Güney ülkelerinde ise 2.5 milyar insanın günlük geliri 2 doları bile bulmuyor. 
Onların öküzleri, "ötekilerin" çocuklarından daha çok besleniyor. Üstelik onların hayvanları devlet tarafından beslenirken senin çocuklarının ağzından çıkarılan lokma uluslararası finans şirketlerine, oralardan kredilere gidiyor ve sana devletin çocukları beslememesi gerektiği söyleniyor. 
Sonra onların başkanları ve efendileri "konforlarını ötekileri görmeden sürdürme lüksünü" korumak için bütün bu yaşananların, çıkardıkları savaşların dizi filmlerini yapıyor. Esmer çocuklar neden tanklara taş atıyor sanıyorsun Çünkü onlar, taş atmadıkları sürece görünmeyeceklerini biliyor. 

Yeryüzü kardeşlerin 
Bütün bu tablo içinde bir de sen varsın. Yani sen, şimdi bu sözcükleri okumakta olan. Tek başına ne yapabilirsin ki Gördüklerinden duyduğun sıkıntı o kadar büyüyor ki, hayatın artık sadece kötümser bir umursamazlıkla sürdürülebilir oluyor. İnanacak, takip edecek, sana heyecan verecek bir değişim ihtimali var mı Yok gibi değil mi Oysa düşünsene, belki de bu umursamazlığının, kötümserliğinin değişmemesini isteyenler var. 
Belki senin, tıpkı sana benzeyen kardeşlerin var yeryüzünde, belki onlar bir şeyler yapıyor ve belki dostum, bu heyecan verici ihtimalleri birileri senden saklıyor. Kim bilir, belki onlar senin gücünü senden saklamak istiyor. 
Dünyada sadece zulme uğrayan çaresizler yok çünkü, çare bulanlar da var. Azizim, senin çare arayan yeryüzü kardeşlerin var. 

İyi insanlar için yazı 
Bütün hayata, yaşananlara karşı bir şey yapılabileceğine inanmak istersin. Hepimiz isteriz. "Benim aklıma gelmiyorsa" dersin, "Mutlaka birilerinin aklına bir çözüm yolu geliyordur. Birileri bir yerlerde mutlaka bir şeyler yapıyordur". 
Onlardan haberdar olmak istersin. Çünkü sevgili kardeşim, dünyaya inanmak istersin. Bazen insanlara rağmen bile olsa insanlığa inanmak istersin, seni yüzüstü bırakmamasını istersin. 
Sonunda iyilerin kazanacağına... Değil mi Hepimiz isteriz. Çünkü buna inanmak bizi daha iyi insanlar yapar. Buna inanmak bizi, daha iyi insanlar olmak isteyen, daha güçlü insanlar yapar çünkü. Bu da sevgili kardeşim, düpedüz söyleyeyim, çok iyi bir şeydir. 
Ben bu yüzden şimdi azizim, Venezüella'ya gidiyorum. Tıpkı daha önce Brezilya'ya, Arjantin'e, Hindistan'a gittiğim gibi. Tıpkı orada gördüklerimi, insanların kötülüğe karşı nasıl direndiklerini, nasıl icatlar yaptıklarını can havliyle anlattığım gibi, yeniden "anlatmak" için bir kez daha yolculuğa çıkıyorum. 
Okuyanlara daha iyi, daha başka bir dünyayı kurmak için ilham vermesi için yazı yazmaya. Yazı nedir ki zaten Bu değil midir Daha iyi bir insanlığa ve daha iyi bir dünyaya bir kapı değilse yazı, nedir ki 
Ama niye Venezüella O da cuma günkü yazıya... 



</TEXT>
</DOC>
