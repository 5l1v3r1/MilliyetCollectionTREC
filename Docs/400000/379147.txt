<DOC>
<DOCNO> 379147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/spo02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyif sigarası .. 
</HEADLINE>
<TEXT>


Gençlerbirliği Başkanı İlhan Cavcav'ın, Deniz Barış konusundaki ısrarının ardında Başkan Aziz Yıldırım ile arasındaki eski bir hesabın yattığı iddia edildi 


Fenerbahçe ile Gençlerbirliği arasındaki Deniz Barış gerginliği, 1 milyon Euro'luk tazminatın onaylanması ile doruk noktaya ulaştı. 
Gençlerbirliği'nden bizzat Başkan Aziz Yıldırım ve Ankaralı yönetici Nihat Özdemir'in çabaları ile Sarı - Lacivertli takıma kazandırılan genç futbolcu için uzun zamandır verilen hukuk mücadelesininin ilk raundunu kaybeden Fenerbahçe, bu cezaya itiraz etmeye hazırlanırken, Ankara ekibinin bu davadaki ısrarının arkasında eski bir hesabın yattığı iddia edildi. 

'Şimdi içsin sigarasını' 
Fenerbahçe Başkanı Aziz Yıldırım'ın katıldığı bir düğün sırasında, o sırada ligde kalma mücadelesi veren Gençlerbirliği'nin 2-0 yenik olduğunu öğrenip, "Verin bir keyif sigarası yakayım. İnşallah küme düşerler" diye konuştuğunun iddia edilmesi ve bu dedikodunun başkan Cavcav'ın kulağına gitmesi üzerine Kırmızı-Siyahlı kulübün başkanının, Deniz Barış davası üzerinde ısrarcı olduğu vurgulandı. 
Konu hakkında görüşlerine başvurduğumuz Cavcav, "Oldukça hırslıyım. Tam olarak neler olduğunu söyleyemem ama başkan şimdi sigara içmeye devam etsin" diye konuştu. 

Bu kimin hatası 
Bu arada Deniz Barış'ın Tahkim Kurulu'nda, "Ben transfer olurken bu konuda Fenerbahçe'yi uyarmıştım" diye ifade vermesinin ardından iyice zor durumda kalan Sarı - Lacivertliler'de, transferi bizzat yürüten Başkan Aziz Yıldırım ve Nihat Özdemir'in kulübü durup dururken uğratacakları 1 milyon Euro'luk zarardan dolayı son derece sıkıntılı oldukları belirtildi. 

Appiah çabası 

Fenerbahçe, Beşiktaş derbisinin hazırlıklarını dün yaptığı idmanla sürdürdü. Christoph Daum yönetiminde gerçekleştirilen antrenmanda futbolcular, koordinasyon çalışmasının ardından taktik ağırlıklı maçla idmanı tamamlandı. Antrenmana,Appiah katılmazken Zafer takımdan ayrı düz koşu yaptı, Serkan ise çalışmayı yarıda bıraktı. Yoğun bir şekilde tedavisi devam eden Appiah'ın durumunun bugün yapılacak kontrollerden sonra belli olacağı öğrenildi. 

Servet geliyor 

Uzun bir sakatlık dönemi geçiren Servet Çetin, iki hafta sonra sahalara dönebileceğini söyledi. Tecrübeli oyuncu, "Çok çalışıyorum. Eğer hocam görev verirse PSV maçında oynayabilirim" dedi. Servet, "Milan karşısında hiç hak etmediğimiz bir yenilgi aldık. Futbolun nankör olduğu bir kez daha ortaya çıktı. Ama inanıyorum ki, bu kez Şampiyonlar Ligi'nde üst tura yükseleceğiz. Ekstra çalışmalarla takıma yetişmeye çalışıyorum" diye konuştu. 

İkinci raunt 

Sözleşmesi askıya alınan Deniz Barış için Fenerbahçe'nin Tahkim Kurulu'na başvurarak yürütmenin durdurulması kararının kaldırılmasını isteyeceği bildirildi. Futbol Federasyonu Yönetim Kurulu'nun 27 Mayıs 2005 tarihli, "Bu sezon için tescili yapılan futbolcuların borçları nedeniyle futbol oynamalarının engellenemeyeceği, ancak bir başka kulübe transfer olmaları halinde yeni tescil yapılmaması" yolundaki kararına dikkat çeken yetkililer, Deniz'in dosyasının da bu kapsamda değerlendirilmesi gerektiğini ifade etti. 

'Taksit yaparım' 

Gençlerbirliği Başkanı İlhan Cavcav, Deniz Barış'ın 1 milyon Euro'luk tazminatında ödeme kolaylığı yapabileceklerini söyledi. Tahkim Kurulu'nun Deniz Barış'ın lisansını askıya almasını değerlendiren Cavcav, "Şu ana kadar bana Fenerbahçe'den bir talep gelmedi. Ancak astığımız astık, kestiğimiz kestik değil. Rakamda herhangi bir indirim olmaz. Ama ödeme kolaylığı yaparız. Herhalde böyle bir talepleri olursa ararlar. Zaten avukatımız da bu konuları takip ediyor" dedi. 


</TEXT>
</DOC>
