<DOC>
<DOCNO> 378787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas14.html </URL>
<DATE> 2005/09/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yüksek Mahkeme'den 'regl' kararı 
</HEADLINE>
<TEXT>

     Nepal Yüksek Mahkemesi, kadınların regl döneminde ''kirli'' olmadıklarına ve tecride zorlanamayacaklarına karar verdi. 
     Yüksek Mahkeme hakimleri, hükümetten, ''chhaupadi'' olarak bilinen bu geleneği bir ay içinde yasadışı ilan etmesini ve bu kötü uygulamayı kaldırmak için 3 ay içinde yasa hazırlamasını istedi. 
     Nepal'in batısındaki ücra köylerde yaygın olan bu gelenekte, regl döneminde kadınlar ''kirli'' kabul ediliyor, bu dönemi ahırlarda ineklerle birlikte geçirmeye zorlanıyorlar. 
     Bu dönemde evlerine girmeleri yasaklanan kadınlara yeterli yiyecek verilmiyor, tapınaklara giremiyorlar ve dini törenlere katılamıyorlar. 
     İnsan hakları savunucuları, uzun zamandır hükümete, bu uygulamayı kaldırması ve kadınları tecrit edenleri cezalandırması çağrısı yapıyordu. 
     ''Chhaupadi''nin ülkenin uzak batısında yaygın olmasına karşın, ülkenin diğer kesimlerinde de regl döneminde kadınların tapınaklara girmesine ve yemek pişirmesine izin verilmiyor. 
     
</TEXT>
</DOC>
