<DOC>
<DOCNO> 380973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur29.html </URL>
<DATE> 2005/09/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Polise biber gazıyla direndi... 
</HEADLINE>
<TEXT>

     Bursa'da uyuşturucu bağımlısı olduğu iddia edilen ve ailesini uzun zamandır eve almadığı öğrenilen genç, kendisini hastaneye götürmek için gelen polis ve sağlık ekiplerine biber gazı sıkarak direndi. Genç, daha sonra, evinin kapısına elektrik vererek kaçtı. 
     Alınan bilgiye göre, Bursa Cumhuriyet Savcılığı'na başvuran Hamit K. ve Güler K., uyuşturucu bağımlısı olduğunu öne sürdükleri oğulları Yaşar K'nın 22 3 aydır kendilerini eve almadığını, bu yüzden akrabalarının yanında kaldıklarını belirterek, çocuklarının tedavi olması için yardım istediler. 
     Bursa Valiliği ve Cumhuriyet Savcılığı'nın gencin evinden alınarak hastaneye götürülmesi yönündeki talimatları üzerine, polis ve sağlık ekipleri, Yaşar K'yı almak üzere Küçükbalıklı Mahallesi Kandil Sokak'taki evine gittiler. 
     Görevlilere biber gazı sıkarak direnen ve evinin kapısına elektrik veren Yaşar K, yan taraftaki binaya geçerek kaçtı. 
     Olay yerine çağrılan takviye ekiplerle bölgede yapılan geniş çaplı aramaya rağmen, kaçan genç bulunamadı. Gencin anne ve babası daha sonra eve girerek bazı eşyalarını aldılar. 
     Yetkililer, asker kaçağı olduğu ve uzun süredir psikolojik tedavi gördüğü öğrenilen Yaşar K'nın arandığını, yakalandığı takdirde hakkında, ''polise mukavemet ve saldırı'' suçlarından işlem yapılacağını bildirdiler. 
     
</TEXT>
</DOC>
