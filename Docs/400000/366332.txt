<DOC>
<DOCNO> 366332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun09.html </URL>
<DATE> 2005/08/02/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD PKK'nın çaresine bakıncaya kadar Türkiye ile çalışacağız 
</HEADLINE>
<TEXT>

     ABD Dışişleri Bakanlığı sözcülerinden Tom Casey, terör örgütü PKK konusunda Türkiye ve Irak ile görüşmelerin devam ettiğini ve PKK terörünün çaresine bakılıncaya kadar bu ortak çalışmanın süreceğini söyledi. 
     Casey, düzenlediği günlük basın toplantısında bir soru üzerine, "Biz PKK’yı terörist bir örgüt olarak görüyoruz. Bu konuda Türk hükümetiyle yakın işbirliği içindeyiz" dedi. 
     Tom Casey, "PKK’nın Irak’ta barındırılmaması ve Kuzey Irak’ta faaliyette bulunmasının engellenmesi üzerinde Türkler ve Irak’taki dostlarımızla birlikte çalışıyoruz. Bu konuda sürekli devam eden görüşmeler içindeyiz ve bahsedilen amaçlara ulaşıncaya kadar Türk ve Iraklı dostlarımızla çalışıyor olacağız" diye konuştu. 
     "ABD’nin, Türk ordusunu yıpratmak için PKK terörü konusunda belli bir tutum aldığı" yönündeki bazı iddialara işaret eden bir gazeteciye karşılık Casey, "Türkiye ABD’nin iyi bir dostu, NATO müttefiki. 
     Türkiye ile olağanüstü iyi ilişkilerimiz var. Elbette ilişkilerin böyle devam etmesine bakıyoruz ve hiçbir şekilde Türk hükümetinin veya ona bağlı kurumların otoritesine zarar verme çabası içinde değiliz" dedi. 
     
</TEXT>
</DOC>
