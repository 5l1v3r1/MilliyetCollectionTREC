<DOC>
<DOCNO> 383934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo08.html </URL>
<DATE> 2005/10/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Aziz Akkaya Kovuluncaya kadar Beşiktaş'ta antrenörlük yapacağım 
</HEADLINE>
<TEXT>

     Türkiye Bayanlar Basketbol Ligi takımlarından Beşiktaş'ın 17 yıldan beri aralıksız antrenörlüğünü yapan Aziz Akkaya, ''kovuluncaya kadar'' kulübünde görevini sürdüreceğini söyledi. 
     Akkaya, AA muhabirine yaptığı açıklamada, koyu Beşiktaşlı bir ailenin çocuğu olduğunu, siyah-beyazlı kulübün kendisinde bir tutkuya dönüştüğünü kaydetti. 
     DSİ Spor kulübünde başladığı basketbol yaşamında en büyük özleminin Beşiktaş'a transfer olmak olduğunu ifade eden Akkaya, şunları söyledi 
     ''Bu hedefime ulaştım ve gençliğimin en verimli dönemlerini Beşiktaş'da geçirdim. Süleyman Seba'nın döneminde 1988 yılında Beşiktaş altyapı sorumlusu ve büyük bayanlar basketbol antrenörlüğüne getirildim. 17 yıldan beri de aralıksız bu görevde bulunuyorum. Bu süre içinde milli takımlara da yüzlerce sporcu kazandırdım, altyapıdan yetiştirdiğimiz antrenörlerin önemli kulüplerde görev almalarının gururunu yaşadım.'' Akkaya, kendi alanında bir rekora imza attığını, kovuluncaya kadar da Beşiktaş'da antrenörlüğü sürdüreceğini belirterek, ''geçtiğimiz yıllarda bazı kulüplerin verdiği astronomik transfer ücretlerini geri çevirdim. Çünkü Beşiktaş aşkı bende bitmez. Hayatım boyunca parayı da hiç düşünmedim ve sürekli boş mukaveleye imza attım'' dedi. 
     
     ''EVLENMEYE BİLE ZAMAN BULAMADIM'' 
     Akkaya, 38 yaşına girdiğini, forma ve kulüp aşkı nedeniyle evlenmeye bile zaman bulamadığını, ancak annesinin kendisini bu konuda sürekli zorladığını belirterek, şöyle konuştu 
     ''17 yıl aralıksız bayanlarla çalıştığım halde halen bekar olmam herkesin dikkatini çekiyor. Antrenörlük yaşantımda, tüm sporcularımı öz kardeşim ve aileden biri gibi gördüm. Zaten, basketbol camiasında herkes birbirini çok yakın tanır. Evlenmem için annem beni çok zorluyor. Sanıyorum zamanı da geldi. Geçen yıl şampiyon olduk. 13 Ekim'de ezeli rakibimiz Fenerbahçe ile Cumhurbaşkanlığı Kupası'nı oynayacağız. Bu sezon yine şampiyon olursak annemin bulduğu kızla evleneceğim.'' 
     
</TEXT>
</DOC>
