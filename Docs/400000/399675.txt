<DOC>
<DOCNO> 399675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy01.html </URL>
<DATE> 2005/12/01/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
AKP İstanbul Milletvekili Bağış Türkiye, iyi bir sürece girdi 
</HEADLINE>
<TEXT>

     Başbakan Recep Tayyip Erdoğan'ın Dış Politika Danışmanı ve İstanbul milletvekili Egemen Bağış, Türkiye'nin, AK Parti iktidarı sayesinde, dış siyasette aktif ve komşularıyla iyi ilişkiler içinde olduğu bir döneme girdiğini söyledi. 
     AK Parti Ankara İl Başkanlığı Siyaset Akademisi Konferans Salonu'nda, ''Dış Politikada Değişen Dengeler'' konulu ders veren Bağış, Türkiye'nin, AK Parti iktidarından önce komşularıyla çok kötü ilişkileri bulunduğu ve dış politikada çok pasif kaldığı görüşünü dile getirerek, bu durumun artık tersine döndüğünü anlattı. 
     Türkiye'nin, komşusu olan tüm ülkelerle ilişkilerinin güçlenerek, günümüzde ulaştığı düzey hakkında bilgiler veren Bağış, bu ilişkileri istedikleri kadar artıramadıkları tek ülkenin ise Ermenistan olduğunu, bu ülkenin, Türkiye'nin gösterdiği tüm iyi niyete rağmen istenilen karşılığı veremediğini kaydetti. 
     
     ABD İLE İLİŞKİLER 
     ABD ile ilişkilere de değinen Bağış, bu ülkeyle çok önemli ilişkilere sahip olduklarını ve birçok alanda sıkı işbirliği içinde bulunduklarını anlattı. 
     Bağış, Türkiye ile ABD'nin ilişkilerini belirleyen 5 ana konunun bulunduğunu belirterek, bunları Kıbrıs, Büyük Ortadoğu Projesi, Ortadoğu barış süreci, Afganistan ve Irak olarak sıraladı. 
     ABD ile çok güçlü işbirliği içinde oldukları bu 5 alanda tek sorunu Irak'ta yaşadıklarını belirten Bağış, terörizm konusunda Türkiye'ye geçmişten bu yana çok destek veren ABD'den, Irak'ta terör örgütü PKK ile mücadele konusunda daha fazla hassasiyet beklediklerini söyledi. 
     
     IRAK KONUSUNDA 3 HASSASİYET 
     Bağış, Türkiye'nin Irak konusunda 3 hassasiyetinin bulunduğunu vurgulayarak, bunları, Irak'ın toprak bütünlüğünün korunması, Irak'ta hiçbir etnik ya da dini unsurun diğerleri üzerinde egemenlik kurmasına izin verilmemesi ve doğal kaynakların sadece bir bölgeye değil, tüm Iraklılara ait olması gerekliliği olarak sıraladı. 
     Egemen Bağış, bir soru üzerine, ''Irak bölünür de orada bir Kürt devleti kurulursa Türkiye de bölünecektir'' yönünde bazı söylemlere işaret ederek, ''Şunu açık ve net söyleyeyim hiçbir kimsenin Türkiye'den bir karış toprak almaya ne gücü ne cesareti yeter. Ben Güneydoğuluyum, o bölgeyi de iyi bildiğime inanıyorum. Türkiye'yi kimsenin terk etmeye ya da Türkiye'den kopmaya, başka ülkeyle birleşmeye arzusu olduğunu ben duymadım. Türkiye terk edilemeyecek kadar güzel, insanların huzur içinde yaşayabileceği bir ülke. Yeter ki biz buradaki birlik ve beraberliğimizi bozmaya çalışanlara prim vermeyelim'' dedi. 
     Bağış, Büyük Ortadoğu Projesi'ne ilişkin bir soru üzerine, Türkiye'nin bu projeye katkı veren ülkelerden biri olduğuna işaret ederek, bu projeyle ilgili tüm ülkelerin Türkiye'nin demokrasi alanındaki tecrübesinden faydalanabileceklerini belirtti. 
     Türkiye'nin bu bölgede demokratikleşmeyi desteklediğini söyleyen Bağış, bununla birlikte, her ülkenin, her toplumun farklı bir tarihi, kültürü, geleneği ve birikimi bulunduğunu, tüm bu birikimler ve buna ilaveten Türkiye'nin sağlayabileceği tecrübeler ve dünyanın sunabileceği imkanlar çerçevesinde bu ülkelerin kendi içlerinden çıkacak talepleri destekleme konusunda Türkiye olarak hemfikir olduklarını vurguladı. 
     
     ERDOĞAN'IN YURTDIŞI SEYAHATLERİ 
     Bir dinleyiciden, Başbakan Erdoğan'ın çok fazla yurtdışı seyahati yaptığı yönünde bir eleştirinin gelmesi üzerine Bağış, geçmişte dış politikada çok pasif kalındığını belirterek, şimdi bu açığı kapatmanın uğraşını verdiklerini, Başbakan'ın her yurtdışı seyahatinin çok ciddi getirileri olduğunu anlattı. 
     Kıbrıs konusuna ilişkin bir soru üzerine de Bağış, Türkiye'nin son dönemde yürüttüğü politikalar sayesinde dünyada kendisine yönelik bakışın olumlu yönde değiştiğini, çözüm yanlısı gözükmeyen tarafın artık Rumlar olduğunu ve tüm dünyanın da bunu anladığını kaydetti. 
     
     LEYLA ŞAHİN DAVASI 
     AK Parti milletvekili Bağış, AİHM'in Leyla Şahin davası hakkındaki kararına ilişkin bir soruyu da şöyle yanıtladı 
     ''Bu bir insanlık dramı. Ben çok açık söyleyeyim, benim eşim başörtüsü kullanmıyor, ama ben kullananların kullanma hakkına saygı duyuyorum. Aynı şekilde ben başörtüsünü savunduğum kadar mini eteği de savunuyorum. Çünkü ikisi de ifade özgürlüğünün gereğidir. İnsanlar ülkede istedikleri gibi yaşayabilmelidir, diye düşünüyorum. Biz insanların giyimleriyle, sakallarıyla, saçlarıyla uğraşacağımıza, bu ülkeyi nasıl daha müreffeh yaparız, nasıl daha zengin yaparız, bunlara kafa yormamız lazım. Böyle içimize sokulmuş suni konularla birbirimizle uğraşmaktansa, gerçek konuları, toplumu gerçekten rahatsız eden konulara eğilinmesi gerektiğine inanıyorum. 
     Leyla Şahin davasında karar verenler bu acıyı yaşayanlar değil, onların ülkesinde böyle bir sorun yok. Benim üniversiteye gidemeyen kardeşlerim, bacılarım arkadaşlarım var. Onların cahil kalmasının bana bir getirisi yok. Onların eğitim almasının bu ülkeye bir artı değeri var. Türkiye'nin pragmatik olması gerektiğine, insanımızı eğitmemiz gerektiğine inanıyorum. Bunu hazmedemeyen köşe yazarlarını da kendi vicdanlarıyla karşı karşıya bırakıyorum. Bu tamamen bir insan hakları ayıbıdır benim açımdan.'' 
     
</TEXT>
</DOC>
