<DOC>
<DOCNO> 389934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur37.html </URL>
<DATE> 2005/10/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
'Basın şehitleri', 'öldürülen gazeteciler' oldu 
</HEADLINE>
<TEXT>

     Türkiye Gazeteciler Cemiyeti TGC Yönetim Kurulu, ''www.tgc.org.tr'' adresli internet sitesindeki ''Basın Şehitleri'' listesinin başlığını ''Öldürülen Gazeteciler'' olarak değiştirdi. 
     Türkiye Gazeteciler Cemiyeti Genel Sekreteri Turgay Olcayto, değişiklikle ilgili olarak AA muhabirine yaptığı açıklamada, TGC Yönetim Kurulu'nun 24 Ekim Pazartesi günü yaptığı olağan toplantıda, internet sitelerindeki ''Basın Şehitleri'' listesinde gazeteci Ali Kemal'in adının yer almasına yönelik tepkileri görüştüğünü söyledi. 
     Olcayto, Yönetim Kurulu'nun Ali Kemal'in adını listeden çıkarmadığını, ancak ''Basın Şehitleri'' adını taşıyan listenin ''Öldürülen Gazeteciler'' olarak değiştirilmesini oybirliği ile kararlaştırdığını bildirdi. 
     Turgay Olcayto, Yönetim Kurulu kararıyla, 6 Nisan'daki ''Basın Şehitleri Günü''nün de bundan sonra ''Öldürülen Gazeteciler Günü'' olarak anılacağını kaydetti. 
     İşçi Partisi İP üyesi bir grup, 19 Ekim Çarşamba günü ''mandacı ve vatan haini Ali Kemal'in adının'' TGC internet sitesindeki ''Şehit Gazeteciler'' listesinde yer almasını kınamak için cemiyet önüne siyah çelenk bırakmış ve Yönetim Kurulu'nu göreve çağırmıştı. 
     
</TEXT>
</DOC>
