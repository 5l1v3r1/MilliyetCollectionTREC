<DOC>
<DOCNO> 355208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur32.html </URL>
<DATE> 2005/06/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ebeye hastane çıkışı kapkaç, yol kapattırdı 
</HEADLINE>
<TEXT>

     Tepecik Ege Doğumevi Kadın Hastalıkları Eğitim ve Araştırma Hastanesi çalışanları, bir ebenin nöbet çıkışında kapkaça uğradığını iddia ederek, tepkilerini göstermek için hastanenin yolunu trafiğe kapattı. 
     Hastane önünde basın açıklaması yapan Sağlık Emekçileri Sendikası SES İzmir Şubesi Yönetim Kurulu üyesi hemşire Nurşen Coşkuner, ebe Ajda Kayrakçı'nın dün akşam saat 20.00 sıralarında nöbet çıkışında saldırıya uğrayarak yaralandığını ve çantasının kapkaç suretiyle çalındığını iddia etti. 
     Coşkuner, Kayrakçı'nın 5 gün iş göremez raporu aldığını belirtti. 
     Hastane önünde her 50 metrede bir polisin beklediğini dile getiren Coşkuner, gasp ve kapkaç olaylarının her geçen gün arttığını, bu kişilere karşı herhangi bir önlem alınmadığını öne sürdü. 
     Sağlık çalışanlarının ve halkın yoğun olarak bulunduğu bölgede her gün benzer olayların yaşandığını ileri süren Coşkuner, ''Bu olayların failleri herkes tarafından bilinmektedir. Ne var ki bu korku imparatorluğunu dağıtmak için alınan önlemler yeterli olmamaktadır'' dedi. 
     Bazı hastane çalışanları, hastane bahçesine kamera yerleştirilmesini istedi. 
     İzmir Tabipler Odası Başkanı Zeki Gül ise bu saldırıların hastane çalışanlarına kadar yaygınlaşmasının düşündürücü olduğunu söyledi. 
     Açıklamanın ardından sağlık çalışanları, hastane önündeki yolu bir süre trafiğe kapattı. Saldırıyı alkışla protesto eden çalışanlar, daha sonra işlerinin başına döndü. 
     
</TEXT>
</DOC>
