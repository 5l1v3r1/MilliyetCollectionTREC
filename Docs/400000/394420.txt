<DOC>
<DOCNO> 394420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas10.html </URL>
<DATE> 2005/11/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İnsan beyni nasıl etkili kullanılır 
</HEADLINE>
<TEXT>

     Eğitimci yazar Ali Erkan Kavaklı, çocukların övüldüklerinde ve takdir edildiklerinde daha iyi öğrendiklerini söyledi. 
     Kavaklı, Eğitim Bir-Sen Elazığ Şubesi tarafından düzenlenen ’İnsan Beynini Etkili Kullanma Sanatı’ seminerinde, beynin bilgi ve öğrenmeyle geliştiğini belirterek, öğrenmekten zevk aldığını, bilgiyle beslendiğini kaydetti. 
     Beynin gelişmesi için "okumak, ilim öğrenmek, seyahat etmek, düşünmek ve ibret almak" gerektiğini dile getiren Kavaklı, "Öğrenmek için en önemli şart iyimser olmaktır. ’Ben öğreneceğim, mutlu olacağım’ diye başlarsanız, öğrenir, mutlu olur daha çok çalışırsınız. 
     Çalışmak zevk verir. Zevk aldığınız için daha fazla öğrenirsiniz. Daha fazla öğrenince yetenekleriniz daha fazla gelişir. Yetenekleriniz geliştikçe başarınız artar, mutlu olursunuz" dedi. 
     Kavaklı, eğitimcilerin, öğrencileri okumaya, düşünmeye ve yazmaya yönlendirmelerini isteyerek, normal branşları dışında diğer branşlar hakkında da aynı seviyede bilgi sahibi olmalarını ve hobileri bulunmasını tavsiye etti. 
     Çocukların eğitimi hakkında da bilgiler veren Kavaklı, şöyle konuştu 
     "Çocuk, en iyi şekilde ailesini ve mesleğini severek yapan eğitimciden öğrenir. Çocuk övülür ve takdir edilirse daha iyi öğrenir. 
     Gerilimsiz ortamda daha kolay öğrenir. Korku ve baskı kısa süreli başarılar getirir, devamlı olursa etkisini yitirir. Hakaret ve aşağılamak öğrenmenin zehridir. Kendine güven duygusu öğrenmeye yardım eder. Çocuk, kolaydan zora doğru öğrenir. Merak ve heyecan duyulan konu daha iyi öğrenilir. Öğretmeye başlamadan önce çocukta öğrenme heyecanı uyandırılmalıdır. Araştırma ve deneme öğrenmeyi kolaylaştırır. Konular kısa parçalara bölünerek öğretilmelidir." 
     
     OKUL ÖNCESİ EĞİTİM 

     Kavaklı, beynin gelişiminin ergenlik çağına kadar sürdüğünü belirterek, bu süre içerisindeki dönemin kritik dönem olarak değerlendirildiğini kaydetti. 
     Okul öncesi eğitime önem verilmesini isteyen Kavaklı, "Eğer okul öncesi eğitim kurumu yoksa çocuklarınız okuldan geldiklerinde okulda yaptıklarını ve yaşadıkları anlattırın. Derslerini size anlatsınlar. 
     Bu anlatılanları yazdırın, öğrendiklerinin resmini yaptırın. Hayal kurun, kurdurun. Bilgi ne kadar sık tekrarlanır, hareketli ve eğlenceli takdim edilirse o kadar kalıcı olur" dedi. 

     
</TEXT>
</DOC>
