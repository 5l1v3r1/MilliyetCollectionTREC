<DOC>
<DOCNO> 372000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas13.html </URL>
<DATE> 2005/08/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Üniversite öğrencileri, güneş enerjisiyle çalışan otomobil yaptı 
</HEADLINE>
<TEXT>

     Sakarya Üniversitesi SAÜ öğrencileri güneş enerjisiyle çalışan otomobil yaptı. 
     SAÜ Araştırma Görevlisi Hüseyin Eski ve Mühendislik Fakültesi'nde okuyan 4 öğrencinin yaptığı güneş enerjisiyle çalışan otomobilin deneme sürüşü, SAÜ helikopter pistinde gerçekleştirildi. 
     Saguar adı verilen otomobil hakkında bilgi veren Ersin Aslan, aracı Araştırma Görevlisi Hüseyin Eski yönetimindeki, sınıf arkadaşları Kadir Tamkaya, İbrahim Sandal ve Can Kanveroğlu'yla tasarladıklarını, 2 yıl süren araştırma ve çalışma sonucunda gerçekleştirdiklerini kaydetti. 
     Aracın, 4 metre 60 santimetre uzunluğunda ve 1 metre 80 santimetre genişliğinde olduğunu belirten Aslan, 15 beygir gücündeki güneş enerjisiyle çalışan otomobilin, 100 kilometre hıza ulaşabildiğini ifade etti. 
     Çalışma sisteminin, güneş panellerinden gelen elektrik enerjisinin, gerilim sabitleyiciyle aküye aktarılması ve oluşan gücün tekerleklere verilmesine dayandığını anlatan Aslan, 10.02 derecelik yokuşa tırmanabilen aracın, 20 bin YTL'ye mal olduğunu söyledi. 
     Aracın, TÜBİTAK tarafından düzenlenecek ve Formula-1 Pisti'nde 30 Ağustos'ta gerçekleştirilecek Formula-G yarışında, Sakarya Üniversitesi'ni temsil edeceği belirtildi. 
     Aracın basına ve kamuoyuna tanıtımı yarın 15.00-17.00 saatleri arasında Adapazarı Kültür Merkezi önündeki trafiğe kapalı alanda gerçekleştirilecek. 
     
</TEXT>
</DOC>
