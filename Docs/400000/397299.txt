<DOC>
<DOCNO> 397299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko07.html </URL>
<DATE> 2005/11/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Asgari ücretteki yüzde 5'lik artışın yüzde 28.3'ü devlete 
</HEADLINE>
<TEXT>

     Hükümet, SSK’ya bağlı çalışanların yüzde 43.6’sını ilgilendiren asgari ücrete yıl başında tüm yıl 
     için yüzde 5 oranında zam yapmayı hedefliyor. Buna göre asgari ücretin brütü 488.70 YTL’den 513.44 YTL’ye, neti ise 350.15 YTL’den 367.66 YTL’ye çıkacak. Asgari ücretteki artışın yüzde 28.3’ünün vergi, SSK primi ve işsizlik sigortası primi dolayısıyla devlete gideceği hesaplandı. İşçi, işveren ve hükümeti temsilen 5’er üyeden oluşan Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere 29 Kasım Salı günü toplanacak. Komisyon toplantısından önce açıklanan 2006 yılı ekonomik programında Hükümetin, asgari ücrete ilişkin zam planına da yer verildi. Buna göre Hükümet 2006 yılında asgari ücrete tüm yıl için ocak ayından itibaren yüzde 5 oranında zam yapmayı hedefliyor. Yapılacak 5’lik zammın ardından brüt asgari ücret 24.44 YTL artarak 513.14 YTL’yı çıkacak. Brüt asgari ücretten 71.84 YTL SSK ve 5.13 YTL işsizlik sigortası primi, 65.42 YTL gelir ve 3.08 YTL de damga vergisi kesilecek. Kesintilerin ardından net asgari ücret 367.66 YTL olacak. 24.44 YTL’lik artışın yüzde 28.3’üne denk gelen 7 YTL’si SSK ve İşsizlik Sigortası Primi ile vergi kesintilerinden dolayı devlete gideceği belirlendi. Asgari ücretteki artışın 17.51 YTL’si ise çalışana kalacak. 
     
     ASGARİ ÜCRETİN İŞVERENE MALİYETİ 
     Asgari ücretin işverene maliyeti de SSK ve İşsizlik Sigortası işveren payı nedeniyle bu yıla göre göre 29.69 YTL artacak ve 623.50 YTL’ye çıkacak. Artan maliyetin 17.51 YTL’si çalışanın cebine girecek, 12.18 YTL’si ise vergi ve prim olarak devlete gidecek. 
     İşverenlerin asgari ücretli için üstlendiği maliyetin yüzde 59’u çalışanlara ödenen net ücretten, yüzde 41’i ise Devlete ödenen prim ve vergilerden oluşuyor. 
     Devlet asgari ücret üzerinden halen toplam 243.62 YTL vergi ve sigorta primi alıyor. Yapılacak yüzde 5’lik zamdan sonra bu tutar 255.80 YTL’ye yükselecek. 
     
</TEXT>
</DOC>
