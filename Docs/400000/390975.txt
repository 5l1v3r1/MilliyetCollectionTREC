<DOC>
<DOCNO> 390975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/spo03.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfke ve itiraf 
</HEADLINE>
<TEXT>


Teknik Direktör Gerets, "İstediğimiz futbolu oynayamadık ve yenildik. Bazı oyuncular özgüvenlerini kaybetti" derken, İkinci Başkan Ergun Gürsoy ise "İki haftadır Galatasaray gibi mücadele etmiyoruz" diye konuştu 

İLHAN GÜLER 


Sarı - kırmızılı takımın ligdeki namağlup unvanını kaybettiği maçtan sonra Galatasaray cephesinde hayal kırıklığı ve öfke vardı. 
Teknik Direktör Gerets, "Rakibi kutluyorum. Ellerindeki imkanlarla çok güzel futbol oynadılar. Özellikle ilk yarıda iyi değildik. Çok fazla top kaybettik, oyun planımızı bir türlü sahaya yansıtamadık. İkinci yarıda kişisel bir hatadan yediğimiz gol, oyun düzenimizin yeniden bozulmasına yol açtı. Bazı futbolcular özgüvenlerini kaybetti. Onlarla konuşup, sorunu çözmeye çalışacağım" diye konuştu. 
Gerets maçtan sonra elini sıkmayan hakem Oktay Demiray'a da sert tepki gösterdi. Deneyimli hoca, "Yardımcılarıyla tokalaştım ama hakem benimle tokalaşmadı. 40 yıldır futbolun içindeyim böyle bir şeyi ilk kez görüyorum. Kendisini ayıplıyorum" dedi. 
Gerets, Hasan'a verilen 3 maçlık cezanın fazla olduğunu da savundu, "Ancak Hasan seviyesine gelmiş bir oyuncu hareketlerine daha fazla dikkat etmeli" uyarısını yaptı. Sarı-kırmızılı teknik adam, kendileri gibi Fenerbahçe'nin de düşüşe geçeceğini iddia etti. 

Fener'e taş attı 
İkinci Başkan Ergun Gürsoy ise kötü oynadıkları için yenildikleri itirafında bulunarak, Gaziantep'i tartışmalı bir penaltı golüyle yenen Fenerbahçe'ye iğneli mesajlar gönderdi. Gürsoy, "Oktay Demiray, Fenerbahçe maçının hakeminden iyiydi. Fakat Galatasaray maçını yönetmek için acemiydi. İki haftadır Galatasaray gibi mücadele etmiyoruz. Puan kayıplarının sebebi bu" ifadesini kullandı. 

Anıtkabir ziyareti 

Fotoğraf Vedat Danacı 

Galatasaray İkinci Başkanı Ergun Gürsoy, yönetici Fatih Gökşen, Sportif Direktör Bülent Tulun, Teknik Direktör Eric Gerets, antrenörler Erdal Keser ve Reinhard Stumpf ile takım kaptanları Hakan Şükür, Ergün ve Mondragon dün maçtan önce Anıtkabir'e giderek Atatürk'ün kabrini ziyaret etti. Genelkurmay'dan resmi izin alınmadığı için kulübün sarı - kırmızı renklerden oluşan çelenginin, mozoleye bırakılmasına müsaade edilmedi. 

Taraftarın isyanı 

Ankaralı futbolseverler soğuk hava nedeniyle maça beklenen ilgiyi göstermedi. Yaklaşık 5 bin sarı - kırmızılı taraftar, 19 Mayıs Stadı'na gelerek takımlarına destek verdi. Üç bin kadar Gençlerbirliği taraftarı da karşılaşma için tribündeki yerini aldı. Galatasaraylı taraftarların maçtan önce bir süre, "Federasyon istifa" şeklinde tempo tutmaları dikkat çekti. Yenilgiye öfkelenen Sarı - kırmızılılar karşılaşmadan sonra ise yönetimi istifaya davet etti. 


</TEXT>
</DOC>
