<DOC>
<DOCNO> 382236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko27.html </URL>
<DATE> 2005/09/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yapı Kredi Bankası Olağanüstü Genel Kurulu toplandı... 
</HEADLINE>
<TEXT>

     Yapı ve Kredi Bankası'nın YKB yüzde 57.4 oranındaki hissesinin Koç Finansal Hizmetler'e devri kapsamında, bankanın olağanüstü genel kurulu toplandı. 
     YKB Genel Müdürlük Binası'nda basına kapalı olarak yapılan toplantıda, bankanın Ocak-Temmuz dönemine ait yönetim kurulu, denetçi raporları ile bilanço ve kar-zarar tablosu ele alınarak onaya sunulacak. 
     Ayrıca yönetim kurulu üyeleri ve denetçilerin görev sürelerinin sona erdiği tarihe kadar olan faaliyetlerinin, ayrı ayrı ibraları konusu ele alınacak. 
     Toplantı gündeminde, yönetim kurulu üye sayısının belirlenmesi ve yeni yönetim kurulu üyelerinin seçilmesi de yer alıyor. 
     
     TALEP KOÇBANK'TAN GELMİŞTİ 
     Koçbank tarafından 7 Eylül'de Yapı Kredi'ye yapılan başvuruda, banka hisselerinin satışı işleminde taraflar arasında son aşamaya gelindiği, bu çerçevede en kısa zamanda hisse devrinin ve kapanış işlemlerinin gerçekleşmesini sağlamak üzere bankanın genel kurul toplantısının yapılmasına ihtiyaç duyulduğu ve taraflar arasında mutabık kalınan kapanış tarihinin bugün olduğu belirtilmişti. 
     Yapı Kredi Yönetim Kurulu da, 8 Eylül'deki toplantısında, ''hisselerin satışının gerçekleşmesine yardımcı olunması amacıyla, malik sıfatına sahip olacak alıcının bu sıfatı kazanır kazanmaz, Banka yönetim ve denetimini tayin etme isteği ve bu isteğin karşılanması'' için, olağanüstü genel kurul toplantısı yapılmasını kararlaştırmıştı. 
     
</TEXT>
</DOC>
