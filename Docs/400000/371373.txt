<DOC>
<DOCNO> 371373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/siy04.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan 1 ayda çözülmez 
</HEADLINE>
<TEXT>


DEHAP lideri Bakırhan, KONGRA-GEL Başkanı Aydar'ın 'Eylemsizlik kararı'nı "Sevindirici gelişme" olarak değerlendirirken, DTH Sözcüsü Doğan, "Herkese görev düşüyor" dedi 

NAMIK DURUKAN Ankara 


DEHAP lideri Tuncer Bakırhan ve DTH Sözcüsü Orhan Doğan, KONGRA-GEL Başkanı Zübeyir Aydar'ın 'eylemsizlik kararı'nı farklı tepkilerle karşıladı. 
Eylemsizlik kararını Roj TV'ye değerlendiren Bakırhan, "sevindirici bir gelişme" dedi. Bakırhan, bu süreci devam ettirerek, kalıcı barışa dönüştürmenin siyasi partilerin, aydınların, sivil toplum kuruluşlarının görevi olduğunu söyledi. 
Doğan da, Aydar'ın açıklamalarını yeterli bulmadığını, ancak insanların ölümünü engelleme açısından anlamlı bulduğunu vurguladı. 
"Kürt sorunu" gibi kapsamlı bir sorunu, bir ayda çözmenin mümkün olmadığını kaydeden Doğan, şöyle konuştu "Nihai çözüme kadar da çatışmasız bir dönemin, siyasal atmosferin olduğu kanısındayım. Burada görev başta Türk aydınlara, sivil toplum örgütlerine, sanatçılara, siyasetçilere düştüğü gibi karşılıklı güven ortamının yaratılması için hükümete ve PKK KONGRA - GEL yetkililerine de düşüyor. En başta yeni bir dil ve yeni bir söylem tutturmak gerekiyor. Bu söylem her türlü tehdit, şantaj ve kışkırtmadan uzak bir söylem olmalı. Bunun arkası gelecek." 
KONGRA-GEL Başkanı Aydar ise şunları söyledi "Başbakan, Kürt sorununu kabul etti. Buna karşı 1 ay eylemsizlik kararı aldık. Hükümetin önünü açmak için bu kararı aldık. Devlet diyalog yolunu açmalı. Bir ay sonraki gelişmelere bakacağız, nasıl bir gelişme yaratılacağını gözlemleyeceğiz. Bu girişimimiz savaşı durdurma değil, ara vermedir. Barış eli uzatılırsa tutarız." 


</TEXT>
</DOC>
