<DOC>
<DOCNO> 369140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/siy04.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın 'yeşil ışık' yakmadıkları 
</HEADLINE>
<TEXT>


BARKIN ŞIK Ankara 


Başbakan Recep Tayyip Erdoğan, aydınlarla görüşmesinde, heyet üyelerinin değerlendirmelerini ve atılması gereken adımlar konusundaki önerilerini not alırken, Terörle Mücadele Yasası'nın propagandayı düzenleyen 8. maddesinin geri getirilmeyeceği ve Kürt sorununun yalnızca askeri tedbirlerle çözülemeyeceği konusunda heyettekilerle mutabık kaldı. Erdoğan, aydınların bazı talepleri konusunda kesin ifadeler kullanmaktan kaçındı. 
Erdoğan'ın "yeşil ışık" yakmadığı talepler şunlar 
Seçim barajının yüzde 10'dan aşağıya çekilmesi konusundaki taleplere sessiz kalarak, zımnen bu öneriyi reddetti. Eyleme karışmayan PKK'lıların topluma kazandırılması yönündeki yasal düzenleme taleplerine net yanıtlar vermedi. Son olarak Genelkurmay 2. Başkanı Orgeneral İlker Başbuğ'un dile getirdiği af niteliği taşımayan bir düzenleme konusunu değerlendirmeye aldıklarını söylemekle yetindi. Diyarbakır Belediye Başkanı Osman Baydemir'i ziyaret etmesi konusundaki talebe, "Önyargım yok, zaten görüşeceğiz" yanıtını vererek "evet" demedi. Abdullah Öcalan'ın ismi telaffuz edilmeden, "Kişiye özel hapis koşulları gerilime neden oluyor" yönündeki tespit karşısında sessiz kaldı. 

Liderler ne demişti 

AYDIN HASAN Ankara 

Başbakanlığı döneminde ilk eylemlerini yapan PKK'yı "Üç - beş baldırı çıplak..." diyerek önemsemeyen Turgut Özal, "federasyon" kavramını dile getiren ilk lider oldu. 
1991'de Başbakan Süleyman Demirel, Başbakan Yardımcısı Erdal İnönü, bakanlar ve komutanlar, bölge gezisine çıktı. Demirel, gezide gazetecilerle yaptığı sohbet sırasında, "Yani Kürt realitesini Türkiye tanıyacaksa, ki tanımıştır. Kürt realitesini tanımak aslında Türkiye'nin birliğini muhafazaya mani değildir" dedi. 
Mesut Yılmaz, 1999'da Diyarbakır gezisi sırasında, "Avrupa Birliği'nin yolu Diyarbakır'dan geçer" dedi. Tansu Çiller, 1995'te başbakanlığı döneminde, "Türk'üm" yerine "Türkiyeliyim" kavramını gündeme getirdi. 


</TEXT>
</DOC>
