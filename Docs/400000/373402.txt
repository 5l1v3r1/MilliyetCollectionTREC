<DOC>
<DOCNO> 373402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo26.html </URL>
<DATE> 2005/08/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Ankaraspor 0 - Çaykur Rizespor 0 
</HEADLINE>
<TEXT>

     Turkcell Süper Ligi’nde Ankaraspor ile Çaykur Rizespor arasındaki maç 0-0 bitti. 
     Her iki takımın da kontraataklarla golü düşündüğü karşılaşmada konuk Çaykur Rizespor, oyunun ilk 20 dakikasında sahaya daha iyi yayılarak rakibine oranla daha çok pozisyon bulurken, bu dakikadan sonra ise oyunun kontrolünü eline geçirererk rakip alanda baskı kuran Ankaraspor, rakibine oranla daha etkili oldu, ancak golü bulamadı. 
     10. dakikada Cire’nin ara pasında ceza alanında topla buluşan Cem, 
     kaleciyle karşı karşıya kaldığı pozisyonda vuruşunu yaptı. Kaleci Jevriç, topu kornere çelerek golü engelledi. 
     23. dakikada Şenol’dan topu kapan Okan, ceza alanına girerken 
     vuruşunu yaptı. Meşin yuvarlak kaleci Jevriç’te kaldı. 
     28. dakikada Ahmet, Çaykur Rizespor ceza alanında Ersen ile verkaç 
     yaptı. Topu önüne alan bu futbolcunun sert şutunda, kaleciyi geçen top direkten döndü. Dönen topu savunma uzaklaştırdı. 
     Karşılaşmanın ilk yarısı 0-0’lık skorla bitti. 
     İlk yarıdaki orta alan mücadelesi şeklinde geçen maçın 2. 
     yarısında da takımlar kontraataklarla gol arayışlarını sürdürdüler. 
     Jaba’nın kırmızı kartla oyun dışı kaldığı dakikaya kadar daha atak ve gole daha yakın görünen Ankaraspor, bu dakikadan sonra savunmaya çekilince oyun orta alanda kilitlendi. Her iki takımın gol arayışları da sonuçsuz kaldı. 
     67. dakikada Murat’ın ceza alanı sağ çaprazından arka direğe 
     ortaladığı topa Ersen Martin kafayı vurdu, meşin yuvarlak direğin az farkla üstünden auta gitti. 
     74. dakikada Serkan’ın pasında ceza alanında topla buluşan Okan’ın 
     aşırtma vuruşunda kaleci Jevriç’in bakışları arasında top üst direğe çarparak auta çıktı. 
     Karşılaşmada başka pozisyon olmayınca maç 0-0’lık skorla tamamlandı. 
     

     
</TEXT>
</DOC>
