<DOC>
<DOCNO> 365775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/guncel/gun01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu'nun sözleri tartışılıyor 
</HEADLINE>
<TEXT>


Adalet Ağaoğlu'nun PKK'ya destek verdiği gerekçesiyle İHD'den istifa etmesine tepki gösteren dernek, yazarın değerlendirmelerinin iletişimsizlikten kaynaklandığını açıkladı 

Şükran Pakkan - İstanbul 

Yazar Adalet Ağaoğlu'nun, kurucu üyesi olduğu İnsan Hakları Derneği'nden İHD terör örgütü PKK'ya karşı gerekli tavır almadığını gerekçe göstererek istifa etmesi tartışma yarattı. 
Ağaoğlu, istifasının zamanlamasıyla ilgili olarak Milliyet'e "Bir türlü zamanını tayin edemedim. Her hareketin doğru bir tarihi seçimi vardır. Şimdi sırası değil deyip durdum. İstifamın sivil bir tepki olarak anlaşılmasını istedim. Ama kendi kendimi bu anlamda taşıyamaz oldum. Başka türlü düşünüyorum ama orada duruyorum. Bu olamazdı. Şimdi kendimle barışı sağladığımı düşünüyorum" dedi. Ağaoğlu, İHD üyeliğinden "insan haklarını tek yanlı, etnik gruplar ağırlıklı olarak sahip çıktığı inancının değişmediği izlenimi edindiğini" söyleyerek istifa ettiğini açıklamıştı. 

İHD'den savunma 
İnsan Hakları Derneği'nden yapılan açıklamada, Ağaoğlu'nun değerlendirmelerinin iletişimsizliklikten kaynaklandığı savunuldu. Açıklamada şöyle denildi 
"Adalet Ağaoğlu'na saygımız sonsuzdur, suçlamalarında bir kasıt olmadığına da yürekten inanıyoruz. Kaldı ki, kurucumuzun düşünce ve ifade özgürlüğüne de tümüyle saygılıyız ve kurucusu olduğu derneği eleştirmeye herkesten fazla hakkı olduğunu biliyoruz. Ancak, Ağaoğlu, sadece web sitemize girmiş olsaydı, başta Hikmet Fidan'ın öldürülmesi dahil son dönemlerdeki şiddet olaylarıyla ilgili çalışmalarımızı görebilecekti ve basına yansıyan suçlamaları yapmayacaktı." 
Ağaoğlu'ndan 15 yıl önce istifa eden İHD'nin kurucularından Ankara Şube Başkanı yayıncı Muzaffer İlhan Erdost, istifa kararını "O günlerde duyarlılığı göstermemiş" diye yorumladı. Erdost, şöyle devam etti 
"Sol kesim olarak, bir demokratikleşme, özgürlükçü bir savaşım veriliyordu. Daha sonra farklı bir ortam oldu. Yönetimi sürdürebilmek için, Güneydoğu'da şubeler açıldı, baskı o bölgede yoğun diye yöneticiler oradan seçildi. Ama bu iki durum birbirine karıştırıldı ve PKK eğilimi ağır bastı. 1991'de birçok kişi istifa etti." 

'Teröre dikkat çekiyor' 
1992 yılında dernekle ilişkilerini askıya alan İHD'nin ilk Genel Başkanı hukukçu Nevzat Helvacı ise Ağaoğlu'nun gündeme gelen terör faaliyetlerine dikkat çekmek istemiş olabileceğini söyledi. 
Helvacı, "Yıllar önce birlikte çalışmamız mümkün olmadığı için böyle bir karar verdim. Bir grup üye, insan hakları mücadelesini belli bir gruba atfetmek gibi bir tavır içerisine girdiler" diye konuştu. 

Ağaoğlu'nun gerekçesi 

Ağaoğlu istifa mektubunda şöyle dedi 
"... Derneğimizin kuruluşundan bu yana toplumumuzda insan haklarının korunması için duyarlı kaldım. Derneğin çabalarının da genel anlamda özellikle ülkemizin içbarışını büyük ölçüde zedeleyecek 'şoven - milliyetçi kışkırtıları cesaretlendirecek' bir tutum göstermediği kanısında oldum. 
Yazık ki bu kanım İHD'nin İstanbul Başkanı Sayın Emin Galip Sandalcı'nın başkanlıktan düşürüldüğü genel kurul toplantısında sarsılmıştır. 
...Demek ki, etnik milliyetçilik kışkırtılarının, örnekse PKK terörünün yeniden içbarışı tehlikeye attığı bir zamanda dahi İHD bu cesareti önleyecek yeterli gayreti gösterememiş bulunmakta. Kamuoyunda ülke barışı için olumlu bir fikir yaratamamış İHD'deki üyeliğimin sürmesini, tarihin şu zamanında artık mazur göremiyorum." 


</TEXT>
</DOC>
