<DOC>
<DOCNO> 350094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur16.html </URL>
<DATE> 2005/06/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Karnında bebeği, yanında kızı ile can verdi 
</HEADLINE>
<TEXT>

     Kahramanmaraş’ın Türkoğlu İlçesi’nde 6 aylık hamile bir kadın ve 3 yaşındaki kızı, trafik kazasında hayatını kaybetti. 
     Alınan bilgiye göre, İlçeye bağlı Şekeroba Beldesi Akçakoyunlu Caddesi’nde, Mehmet İleri’nin kullandığı 46 DT 036 plakalı otomobil, yolun karşısına geçmeye çalışan Mesude Polat 30 ve kızı Serenay’a çarptı. Otomobilin altında bir süre sürüklenen anne ve kızı olay yerinde öldü. 
     Kazayı gören vatandaşlar, çeşmeden su almaya giden anne Mesude Polat’ın, kızıyla birlikte otomobilin altında kaldığını söylediler. 
     Mesude Polat’ın 6 aylık hamile olduğu, eşi Ali Polat’ın tarım işçiliği yaparak ailesini geçindirdiği belirtildi. 
     
     SÜRÜCÜNÜN EHLİYETİ YOKMUŞ 

     Kahramanmaraş’ın Türkoğlu İlçesi’ne bağlı Şekeroba Beldesi’nde, yolun karşısına geçmeye çalışan anne ve kızına çarpan otomobil sürücüsünün ehliyetinin olmadığı belirlendi. 
     Alınan bilgiye göre, 6 aylık hamile olduğu belirtilen 30 yaşındaki Maksude Polat ve 3 yaşındaki kızı Seranay Polat’ın ölümüne neden olduğu iddiasıyla gözaltına alınan sürücü M.İ. 19 , İlçe Jandarma Komutanlığı’ndaki işlemlerinin ardından adliyeye sevk edildi. Sürücü belgesinin bulunmadığı öğrenilen M.İ, tutuklandı. 
     Bu arada, Maksude Polat ve kızı Seranay’ın cenazeleri, olay yeri incelemesinin ardından Dedeler Köyü’nde toprağa verildi. 
     
</TEXT>
</DOC>
