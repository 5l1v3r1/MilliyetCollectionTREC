<DOC>
<DOCNO> 379538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/siyaset/siy04.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'ten iadeli taahhütlü çağrı 
</HEADLINE>
<TEXT>


TBMM, olağanüstü toplantı konusunda milletvekillerine haber vermesi için İçişleri'ne yazdı. Bakanlık çağrıyı 81 il valiliğine iletti. Valilikler de yazıyı, bulamadıkları vekillerin TBMM'deki bürolarına faksladı 

ANKARA Milliyet 


TBMM Genel Kurulu'nun tırmanan terör olaylarını görüşmek için olağanüstü toplanmasına ilişkin çağrı, komedi filmlerine ilham verebilecek bir yöntemle milletvekillerine ulaştırıldı. Milletvekillerine yapılan davet için izlenen yöntem, yıllardır yakınılan "kırtasiyeciliğin" TBMM'deki izlerini de gözler önüne serdi. 
CHP'nin başvurusu üzerine bugün için olağanüstü toplantı çağrısında bulunan TBMM Başkanı Bülent Arınç, görüşme gündemini "son zamanlarda yaşanan terör olayları ve bu süreçte Türkiye'nin sürüklenmeye çalışıldığı tehlikeli çatışma ortamı" olarak açıkladı. 
Arınç'ın, yaz tatilinde olan milletvekillerine ulaştırılmasını istediği çağrı, 16 Eylül'de TBMM Genel Sekreterliği'nce İçişleri Bakanlığı'na gönderildi. TBMM'nin yazısı, İçişleri Bakanlığı Müsteşar Yardımcısı Alim Barut'un imzası ve "çok acele" kaydıyla 81 il valiliğine iletildi. Barut, valilere, "duyurunun il çevresindeki milletvekillerine acilen duyurulması" talimatını verdi. Talimatı alan valilikler de, "il çevresinde" bulamadıkları milletvekillerine ulaşmak için yazışmayı sürdürdü. Birçok valilik, ekleriyle 4 sayfalık metni, milletvekillerinin TBMM bürolarına faksladı. Böylece TBMM Başkanlığı'ndan çıkan çağrı, dönüp dolaşıp yeniden TBMM'ye geldi. 
Ancak valiler milletvekillerine ulaşmaya çalışırken, televizyon ve gazetelerde konuyla ilgili haberler yayınlanmış ve TBMM'deki grup yetkilileri milletvekillerini cep telefonları aracılığıyla çoktan bilgilendirmişti. Valiliklerin faks mesajını alan sekreterler de, milletvekillerini yeniden bilgilendirerek resmi süreci tamamladı. 

AKP kuliste olacak 
TBMM, saat 15.00'de olağanüstü toplantı denemesi yapacak. AKP'nin, "3 Ekim öncesi dünyaya yanlış mesajlar verilebileceği" gerekçesiyle katılmayacağı, ancak "iktidar partisi olmadan TBMM'de terör konusunun ele alınması" ihtimaline karşı kuliste bekleyeceği belirtildi. 
Toplantının gerçekleşebilmesi için 184 milletvekili gerekiyor. Muhalefetin toplam sandalye sayısının bağımsızlarla birlikte 191 olması da, gerekli sayının bulunmasını riske sokuyor. 



</TEXT>
</DOC>
