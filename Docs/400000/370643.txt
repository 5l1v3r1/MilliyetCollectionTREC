<DOC>
<DOCNO> 370643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo26.html </URL>
<DATE> 2005/08/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Atletizmde 1 Türk sporcu finale, 3 Türk sporcu da çeyrek finale yükseldi 
</HEADLINE>
<TEXT>

     23. Dünya Üniversiteler Yaz Spor Oyunları'nda atletizmde 3. gün sabah seansında yarışan 1 Türk sporcu finale, 3 Türk sporcu çeyrek finale yükselirken, 4 Türk sporcu da elendi. 
     Atatürk Stadı'ndaki yarışmaların 3. gün sabah seansında bayanlar disk atma, bayanlar ve erkekler 400 metre engelli ile bayanlar ve erkekler 200 metre eleme müsabakaları yapıldı. 
     20 sporcunun katıldığı bayanlar disk atmada Ahu Sulak, 51.15 metrelik derecesiyle 12. sırada yer alarak finale yükseldi. Suzan Balkesen ise 50.29 metrelik derecesiyle 13. sırada kalınca elendi. 
     49 sporcunun katıldığı bayanlar 200 metrede Burcu Şentürk, 24.28 saniyeyle 14. sırada, Birsen Yavuz da 24.81 saniyeyle 29. sırada yer alarak çeyrek finale kaldılar. 
     60 sporcunun katıldığı erkekler 200 metrede İsmail Aslan, serisinde 21.62 saniyeyle birinci olarak çeyrek finale çıkarken, Hakan Karacaoğlu ise 22.27 saniyeyle elendi. 
     Diğer sporculardan erkekler 400 metre engellide Tuncay Örs, 52.16 saniye, bayanlar 400 metre engellide de Birsen Yavuz yarışa katılmayarak, Özge Gürler de 59.63 saniyelik dereceleriyle oyunlara veda ettiler. 
     Müsabakalara akşam seanslarında yapılacak yarışlarla devam edilecek. 
     
</TEXT>
</DOC>
