<DOC>
<DOCNO> 352343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur37.html </URL>
<DATE> 2005/06/15/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Gül "Türkiye ile İngiltere dost ve iki müttefik ülke" 
</HEADLINE>
<TEXT>

     İngiltere Kraliçesi Elizabeth’in doğum günü nedeniyle verilen resepsiyona Dışişleri Bakanı ve Başbakan Yardımcısı Abdullah Gül ile Devlet Bakanı ve AB Başmüzakerecisi Ali Babacan katıldı. 
     İngiltere’nin Ankara Büyükelçiliği’nde düzenlenen ve İngiltere’nin Ankara Büyükelçisi Peter Westmacott’ın ev sahipliği yaptığı resepsiyonda Türk ve İngiliz milli marşlarının çalındı. Burada konuşan Gül, Türkiye ile İngiltere’nin dost ve müttefik iki ülke olduğunu, ilişkilerin karşılıklı olarak güçlendirilmesine büyük önem verdiklerini söyledi. 
     Gül, Londra’da açılan "Türkler" sergisinin iki ülke ilişkilerinin yeni bir simgesi olduğunu belirterek, Büyükelçi Westmacott’a ilişkilere şahsi katkısından dolayı teşekkür etti. 
     17 Aralık zirvesi öncesi ve sırasında İngiliz hükümetinin verdiği 
     desteği şükranla andıklarını belirten Gül, müzakereler sırasında da aynı desteğin devam edeceğine inandığını bildirdi. Gül, yakında AB dönem başkanlığını üstlenecek İngiltere’nin, sahip olduğu geniş vizyonla, AB’nin, şu anda karşılaştığı göreceli zorlukların üstesinden gelmesine katkıda bulunacağını inandığını kaydetti. Büyükelçi Westmacott da, bir bölümünü Türkçe yaptığı konuşmada, İngiltere dönem başkanlığının, gerek kendi ülkesi gerekse Türkiye ve AB için önemli bir dönem başkanlığı olacağını, müzakereler sırasında Türkiye ile yakın bir işbirliği içinde çalışmak istediklerini ifade etti. Bu arada Gül, Başbakan Recep Tayyip Erdoğan’ın dün akşam AB büyükelçileri verdiği yemekte, AB büyükelçilerinin "Güneydoğu Anadolu’da Türk hükümetinin, sivil çalışmalar konusunda yetersiz kaldığına" ilişkin yaptıkları iddia edilen eleştirileri yalanladı. Gül, Türkiye’nin başka ülkelerin yaptığı gibi temel özgürlükleri kısıtlamadığını, aksine bu özgürlükleri genişlettiğine dikkat çekerek, teşvik kanununun da İstanbul veya Kayseri gibi kentler için değil, Güneydoğu illeri için çıkarıldığını söyledi. 
     
</TEXT>
</DOC>
