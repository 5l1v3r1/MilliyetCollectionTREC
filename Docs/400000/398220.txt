<DOC>
<DOCNO> 398220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo06.html </URL>
<DATE> 2005/11/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ezeli rekabetten ilginç notlar 
</HEADLINE>
<TEXT>

     Çetin Arslancan 

Türk sporunun ''Zıt Kardeşler''i olarak adlandırılan Galatasaray ile Fenerbahçe'nin bir yüzyıla yaklaşan ezeli rekabeti, birçok ilginç olaya tanık oldu. 
     96 yıllık ezeli rekabette ilk golü Galatasaraylı Emin Bülent Serdaroğlu attı. 
     17 Ocak 1909 tarihinde ''Papaz'ın Çayırı'' olarak adlandırılan yerde yapılan ilk maçı 2-0 kazanan Galatasaray, ezeli rakibinden ilk 7 maçta gol bile yemedi. 
     Ezeli rekabette son golü ise, 22 Mayıs 2005'te Fenerbahçe Şükrü Saracoğlu Stadı'nda 1-0 sarı-lacivertli takımın üstünlüğüyle biten lig maçında Fenerbahçe'den Marcio Nobre attı. 
     
     FENERBAHÇE 5 YIL BEKLEDİ 
     Fenerbahçe, Galatasaray karşısında ilk golü ve galibiyeti, ezeli rekabetteki 8. randevuda elde etti. 
     4 Ocak 1914 tarihinde Union Club sahasında yapılan İstanbul Ligi maçını 4-2 kazanan Fenerbahçe, böylece ezeli rakibi karşısında yaklaşık 5 yıl süren suskunluğuna da son vermiş oldu. 
     Sarı-lacivertli takım adına Galatasaray'a tarihteki ilk golü ise Hasan Kamil Sporel attı. 
     
     EN AZ VE EN ÇOK SEYİRCİLİ MAÇLAR 
     Fenerbahçe ile Galatasaray arasındaki maçlarda en az seyirci 17 Kasım 1922'deki karşılaşmaya geldi. 
     İttihat Sahası'nda şiddetli yağmur altında yapılan ve hakem Fethi Tahsin Başaran'ın şemsiyeyle yönetmek zorunda kaldığı maçı, tamamı biletsiz 14 kişi izledi. 
     21 Eylül 2003'te İstanbul Atatürk Olimpiyat Stadı'nda yapılan lig maçını ise 70 bin 125 seyirci izlerken, bu rakam, ezeli rakipler arasındaki bir maçı izleyen seyirci sayısındaki rekor olarak tarihe geçti. 
     
     GOLCÜLER 
     Galatasaray ile Fenerbahçe arasındaki 96 yıllık rekabette en fazla golü, Fenerbahçeli Zeki Rıza Sporel attı. 
     Sporel, Galatasaray'a karşı oynadığı 42 maçta, toplam 27 kez rakip fileleri havalandırdı. 
     Zeki Rıza Sporel'i, 24 golle yine bir Fenerbahçeli Alaattin Baydar izliyor. 
     Fenerbahçeli Lefter Küçükandonyadis'in 20, Galatasaraylı Metin Oktay'ın ise ezeli rekabette 19 golü bulunuyor. 
     Bu arada 2 takımda da forma giyen Tanju Çolak'ın da 14'ü Galatasaray, 8'i de Fenerbahçe formasıyla olmak üzere ezeli rekabette toplam 22 golü var. 
     Lig maçlarında ise Galatasaraylı Metin Oktay 9, Fenerbahçeli Aykut Kocaman da 8'er golle takımlarının en golcü isimleri olarak tarihe geçti. 
     
     TURGAY ŞEREN'İN REKORU 
     Galatasaray-Fenerbahçe maçlarında en çok oynama rekoru Turgay Şeren'e ait. 
     A Milli Takım ve Galatasaray'ın unutulmaz kalecilerinden Şeren, sarı-kırmızılı kaleyi 55 kez Fenerbahçe'ye karşı korurken, ezeli rekabette en çok forma giyen futbolcu unvanını elinde bulunduruyor. 
     Halen faal olarak futbolculuk yaşamlarını sürdürenler içinde ise ezeli rekabette en çok oynayan futbolcu Galatasaraylı Hakan Şükür. 
     
     HASRET YILLARI 
     Ezeli rakipler, rekabetin bazı dönemlerinde birbirlerine karşı galibiyet alma bakımından üstünlük kurmakta zorlandı. 
     Galatasaray, üstüste 18, Fenerbahçe ise 11 maçta galip gelemedi. 
     Sarı-kırmızılı takım, 17 Mayıs 1942'de 3-1 kazandığı maçın ardından tam 18 maç galip gelemedi ve 19. maçta 1 Aralık 1946'da sahadan 1-0 galip ayrıldı. 
     Sarı-lacivertliler ise 20 Kasım 1949'da 2-0 kazandığı maçın ardından üstüste 11 maç galip gelemedi ve 22 Şubat 19'te taraftarlarına Galatasaray galibiyeti armağan edebildi. 
     
     2 TAKIMDA DA OYNAYANLAR 
     Galatasaray-Fenerbahçe rekabetinde, şimdiye dek birçok oyuncu futbolculuk yaşamında 2 formayı da giyme şansını buldu. 
     Son dönemde iki takımda da oynayan futbolcular şöyle 
     Raşit Çetiner, Güngör Tekin, Erdoğan Arıca, Engin Verel, Mehmet Oğuz, Erhan Önal, Arif Kocabıyık, İlyas Tüfekçi, Tanju Çolak, Semih Yuvakuran, Selçuk Yula, Hasan Vezir, Benhur Babaoğlu, Elvir Boliç, Sedat Balkanlı, Saffet Sancaklı, Ahmet Yıldırım, Sergen Yalçın, Emre Aşık, Fatih Akyel, Elvir Baliç, Haim Michael Revivo, Abdullah Ercan, Mehmet Yozgatlı, Stjepan Tomas. 
     
     1 MAÇTA 4'ER GOL ATANLAR 
     Galatasaray-Fenerbahçe maçlarında şimdiye dek 1 maçta bir futbolcu tarafından atılan en fazla gol, 4 olarak gerçekleşti. 
     Galatasaraylı Celal İbrahim, Cemil Gürgen ve Metin Oktay ile Fenerbahçeli Zeki Rıza Sporel, rakip filelere 4'er gol atma başarısını gösterdi. 
     
     EN ÇOK GÖRÜLEN SONUÇ 1-0 
     Ezeli rakiplerin 96 yıllık geçmişinde, geride kalan 350 maçta en çok görülen sonuç 1-0 oldu. 
     Galatasaray ile Fenerbahçe arasındaki maçlarda tam 65 kez 1-0'lık sonuç ortaya çıkarken, 43 kez 2-1'lik skor alındı. 
     
     EN ÇOK AĞUSTOS VE MART AYLARINDA KARŞILAŞTILAR 
     Galatasaray ile Fenerbahçe, en çok ağustos ve mart, en az ise temmuz aylarında karşılaştı. 
     Ezeli rakipler, ağustos ve mart aylarında 44'er kez birbirleriyle karşılaşırken, temmuz ayında ise yalnızca 9 kez maç yaptılar. 
     
     EN FARKLI SKORLU MAÇ 
     İki takım arasındaki 96 yıllık ezeli rekabette geride kalan 350 maçta en farklı skorlu galibiyeti, 7-0'lık sonuçla Galatasaray aldı. 
     12 Şubat 1911'de İstanbul Ligi'nde yapılan maçı, Galatasaray 7-0 kazanmıştı. 
     
     FENERBAHÇE'NİN FARKLI SKORLU GALİBİYETLERİ 
     Fenerbahçe ise ezeli rakibi Galatasaray karşısında şimdiye dek en farklı skorlu galibiyeti, 2002-2003 sezonunun ilk yarısında Kadıköy'de yapılan maçta elde etti. 
     6 Kasım 2002'de yapılan lig maçını 6-0 kazanan sarı-lacivertli ekip, aynı zamanda lig maçlarında 2 takım arasındaki en farklı skorlu galibiyete imza attı. 
     
     EN GOLLÜ MAÇLAR 
     Galatasaray ile Fenerbahçe arasındaki en gollü maçlarda, penaltılar dışında sporseverler toplam 8'er gol gördü. 
     5 Haziran 1983 tarihinde Ali Sami Yen Stadı'nda yapılan lig maçında, ezeli rakipler 4-4 berabere kaldı. 
     2 takım arasında 2000-2001 sezonunda, 7 Şubat 2001'deki Türkiye Kupası yarı final karşılaşması da 4-4 berabere sonuçlandı. 
     
</TEXT>
</DOC>
