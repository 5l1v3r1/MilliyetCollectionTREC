<DOC>
<DOCNO> 375622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/guncel/axgun02.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, Merkel'le TV'de Türkiye'yi tartıştı 
</HEADLINE>
<TEXT>


Almanya Başbakanı ile muhalefetteki Merkel, TV'lerin canlı yayınında Türkiye'nin AB üyeliğini masaya yatırdı 

DIŞ HABERLER SERVİSİ 

Almanya Başbakanı Gerhard Schröder, Türkiye'nin, hiçbir zaman ayrılamayacak şekilde Avrupa'ya bağlanması durumunda bunun büyük bir güvenlik kazancı olacağını söyledi. 
Schröder, TV'lerin canlı yayınında muhalefetteki Birlik partilerinin CDU CSU başbakan adayı Angella Merkel'le dün gece yaptığı tartışmada, Türkiye'nin AB üyeliğine ilişkin bir soru üzerine, Merkel'in bu konudaki tutumunu eleştirdi. Uzun vadede Türkiye'ye AB'ye tam üye olması için fırsat verilmesi gerektiğini söyleyen Schröder, şunları kaydetti 
"Irak konusunda da aynı hatayı yaptınız. Türkiye'nin jeostratejik önemini anlamıyorsunuz. Türkiye ile imtiyazlı ortaklık zaten mevcut. Ortaklık Anlaşması var. Irak, İran ve Kafkaslardaki sorunlara bir bakın. Türkiye ile müzakereler 10 ila 15 yıl sürecek. Müzakerelerin tam üyelikle sonuçlanmasından sonra bile serbest dolaşım hakkı verilmeyebilir. Türkiye de bunu kabul etti. Bu nedenle yersiz endişeler yaratıyorsunuz." 
Türkiye'nin AB üyeliğine karşıtlığını bir kez daha yineleyen Merkel ise, "imtiyazlı ortaklık çerçevesinde Türkiye ile dış ve güvenlik konularında daha sıkı işbirliği yapılabileceğini" savunarak, "Üye olmasa da Türkiye'ye karşı dürüst davranarak Avrupa'nın güvenliğini sağlayabiliriz" dedi. 

Schröder galip geldi 
Schröder ile Merkel arasındaki tartışmanın galibi, ilk kamuoyu yoklamalarına göre Schröder oldu. 
90 dakika süren "düellonun" ardından TV kanallarından birinin izleyiciler arasında yaptığı ankete göre, yüzde 52'lik kesim Almanya Başbakanı Schröder'in, yüzde 32'lik kesim de Birlik partilerinin başbakan adayı Merkel'in daha iyi olduğunu bildirdi. 

Şartlı destek 
Bu arada, son dönemde Türkiye aleyhine yaptığı açıklamalarla dikkat çeken Fransa Başbakanı Dominique de Villepin, bu kez, Ankara'nın Kıbrıs Rum Kesimi'ni tanıma konusunda garanti vermesi koşuluyla, Türkiye'yle müzakerelerin başlatılmasına destek vereceğini söyledi. 



</TEXT>
</DOC>
