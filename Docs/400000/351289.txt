<DOC>
<DOCNO> 351289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonsiy02.html </URL>
<DATE> 2005/06/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Türkiye hasta adam' diyen Pollock Erdoğan'dan çok etkilendim 
</HEADLINE>
<TEXT>

     CAN KAMİLOĞLU New York DHA 

      YAZILARINDA Türkiye’yi ’Avrupa’nın hasta adamı’ olarak niteleyen ve AKP hükümetine ağır suçlamalarda bulunan The Wall Street Journal WSJ gazetesi kıdemli editörü Robert Pollock, Başbakan Recep Tayyip Erdoğan’ın ABD ziyaretinin, iki ülke ilişkilerinin olumlu şekilde gelişmesinde büyük etkisi olacağını söyledi. Ziyareti DHA’ya değerlendiren Pollock, Ortadoğu’da demokrasinin yayılması için Türkiye’nin herkesten daha özverili çalışması gerektiğini savundu. 
     
     ’KİŞİLİĞİ ETKİLEYİCİ OLMASA BAŞARILI BİR POLİTİKACI OLAMAZDI’ 
     Editör Pollock, Erdoğan’ın Devlet Bakanı Ali Babacan ve Diplomasi Danışmanı Egemen Bağış ile birlikte Wall Street Journal gazetesine yaptığı ziyaretten çok memnun kaldıklarını söyledi. Başbakan Erdoğan’ın çok etkileyici bir kişiliğe sahip olduğunu belirten Pollock, "Aksi takdirde çok başarılı bir politikacı olamazdı. Birçok konu hakkında konuştuk. PKK, Türkiye’nin AB’ye üyeliği ve daha başka konuları ele aldık" dedi. 
     Pollock, Türkiye’yi ’Avrupa’nın hasta adamı’ olarak nitelediği yazısına, Erdoğan’dan tepki alıp almadığı hakkında, "Evet ama o kadar da sert değil. Gelecek sefer Türkiye’ye geldiğimde beni daha iyi adreslere götüreceğini söyledi. Ben ABD ve Türkiye arasındaki ilişkilere, aralarında anlaşmazlıklar olsa bile bağlıyım" diye konuştu. 
     Erdoğan’ın ziyaretinin ardından Türk-Amerikan ilişkilerinin geleceğinin olumlu şekilde gelişeceğini dile getiren Pollock, "Geldiğine çok memnunum. Türk-Amerikan ilişkileri için çok faydalı olacağını biliyorum" şeklinde konuştu. 
     ABD-Türkiye ilişkilerinde tek üzücü noktanın aradaki bazı anlaşmazlıklar olduğunu vurgulayan Pollock, "ABD, Suriye’de Esad rejimini izole etmek istiyor. Hatta Fransa da bu konuda ABD’ye destek veriyor. Türkiye Cumhuriyeti’nin Başbakanı ve Cumhurbaşkanı’nın da bu konuda daha iyi bir politikası olması gerektiğini düşünüyorum" dedi. 
     
     BAZI PARTİLERİN ABD KARŞITI POLİTİKALARINI ENDİŞEYLE İZLİYORUZ’ 
     Daha önce de yazdığı gibi, Türkiye’de ABD karşıtlığı olduğuna inandığını söyleyen Pollock, "Bu da birçok olumsuzluğa neden oluyor. Bunların bazıları hükümetle, bazıları ise Avrupalılaşmakla ilgili. Türkiye’de solcular ve aşırı İslamcılar ABD karşıtı politika uyguluyor. Biz bu hareketi endişeyle izliyoruz" dedi. Pollock, Türkiye’nin ABD için çok önemli bir müttefik olduğunu ve bu ittifakın devam etmesini istediklerini vurguladı. 
     Amerikan medyasının ziyaret hakkındaki izleniminin sorulması üzerine, ziyaretin ilişkileri sağlamlaştıracağına inandığını dile getiren Pollock, "Bundan hiç şüphem yok, ama asıl önemli olan ne kadar sağlamlaştıracağı. Bu sağlamlık iki ülke arasındaki bazı konulara bağlı. Acaba Türkiye ve ABD, PKK meselesini nasıl halledebileceklerini çözebilecek mi Bu, şu anda çözülmesi çok zor olan bir konu. Irak’ın seçilmiş bağımsız bir hükümeti var. Bu da durumu çok karmaşık bir hale getiriyor. Dolayısıyla bu sadece Türkiye ve ABD’nin bu konuyu nasıl çözeceklerini bulmalarına bağlı değil. Irak hükümeti de bu konuda değerlendirilmeli. Türkiye ve ABD bunun yolunu ortaklaşa bulmalı. Hepsinin memnun kalacağı bir anlaşma sağlayabilecekler mi göreceğiz" dedi. 
     
     ORTADOĞU’DA DEMOKRASİ İÇİN TÜRKİYE ÖZVERİLİ ÇALIŞMALI’ 
     Ortadoğu’nun daha demokratik olması için Türkiye’nin herkesten daha özverili çalışması gerektiğini söyleyen Pollock, özellikle Irak’ın içinde bulunduğu siyasi ortamda Türkiye’nin olumlu tavrının Arap dünyasında demokrasinin yayılması için çok önemli olduğunun altını çizdi. 
     Türkiye’nin bölgesinin en büyük ve en gelişmiş ülkesi olduğunu ifade eden Pollock, "Türkiye bölgede modern, demokrat, Müslüman ve birçok Amerikalının sempatiyle baktığı bir ülke, yani Amerikalılar Türk karşıtı değil" diye konuştu. 
     
</TEXT>
</DOC>
