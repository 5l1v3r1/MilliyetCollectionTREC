<DOC>
<DOCNO> 388127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/siy05.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Holigan vekillere fezleke göründü 
</HEADLINE>
<TEXT>


Başbakan Yardımcısı Şahin, futbolcuya pet şişe atan CHP'li Oral ile destek veren milletvekillerine tepki göstererek, gerekenin yapılacağını söyledi 

ÖNDER YILMAZ Ankara 


Başbakan Yardımcısı Mehmet Ali Şahin, Vestel Manisasporlu futbolcu Yılmaz'a pet şişe atan CHP Denizli Milletvekili Haşim Oral ile CHP milletvekiline "Ben olsam tabanca çekerdim" diyen CHP Kırıkkale Milletvekili Halil Tiryaki'ye tepki göstererek, "İmam hata yaparsa cemaat ne yapmaz" dedi. 
Şahin, il güvenlik kurulları ve federasyon raporları doğrultusunda gerekenin yapılacağını söyleyerek, "Milletvekili dokunulmazlığı nedeniyle zorluk çekilmesi söz konusu. Ama ilgili birimler fezlekeyi düzenledikten sonra TBMM'ye gelince ilgili komisyon gereken kararı verir" diye konuştu. 

Vatandaşla eşit 
Milletvekillerinin sporda şiddete yönelik davranışlardan kaçınması gerektiğini söyleyen ve yasanın milletvekillerinin oyları ile çıkarıldığını anımsatan Şahin, şöyle konuştu 
"Çıkardığımız yasaya kendimiz uymalıyız. Başta milletvekilleri herkes hassas olmalı. Sanırım milletvekilleri arkadaşlarımız toplumdan gelen ciddi tepkiler üzerine pişman olmuşlardır. İl güvenlik kurulları ile ilgili federasyon kendilerine gelen raporlar doğrultusunda gerekeni yapacaklar." 



</TEXT>
</DOC>
