<DOC>
<DOCNO> 371060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/siyaset/asiy.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'a 'Öcalan' soruşturması 
</HEADLINE>
<TEXT>


Ankara Başsavcılığı, DEHAP bildirgesinde 'Sayın' diye söz edilen Öcalan'ın 'muhatap kabul edilmesi amacıyla çaba gösterildiğine' yönelik ifadeler için soruşturma başlattı 

ANKARA Milliyet 


Ankara Başsavcılığı, DEHAP'ın, eski DEP milletvekillerinin öncülüğünde kurulan Demokratik Toplum Hareketi'ne DTH katıldığını açıkladığı bildirgede, "Sayın" diye söz ettiği Abdullah Öcalan'ın "muhatap kabul edilmesi amacıyla çaba gösterildiğine" yönelik ifadeleri için soruşturma başlattı. Bildirge, terör propagandası boyutuyla da incelemeye alındı. 
DEHAP'ın önceki gün gerçekleştirdiği Parti Meclisi PM ve il başkanları toplantısının ardından açıklanan sonuç bildirgesinde, partinin kurumsal olarak DTH'ye katılma kararı aldığı belirtildi. 
Ancak bildirge, karardan çok, DEHAP'ın bugüne kadar yaptığı çalışmaların anlatıldığı bölümleriyle tartışma yarattı. 
Parti çalışmaları için, "DEHAP, sayın Abdullah Öcalan'ın, sorunun çözümünde muhatap olma bakış açısının kabulünde rol oynamaya çalışmıştır" denilen bildirgede, İngiltere ve İspanya'nın, İRA ve ETA'yı muhatap kabul ettiği de anımsatıldı. 

Haberleri ihbar kabul etti 
Gazete haberlerini ihbar kabul eden Ankara Basın Savcılığı, bildirgede "terör örgütü ve liderini övücü nitelikte ifadeler" bulunduğu gerekçesiyle soruşturma başlattı. Savcılığın, soruşturmanın sonunda suç unsuru oluştuğuna kanaat getirmesi halinde, DEHAP yöneticileri hakkında 2 yıla kadar hapis cezası istemiyle dava açılabilecek. 
Kapatılan Ankara DGM Başsavcılığı'nın görevlerini yürüten savcıların da bildirgeyi "terör propagandası" boyutuyla incelemeye aldığı, incelemenin soruşturmaya dönüşebileceği öğrenildi. Eylemin, TCK'nın 220. maddesindeki "örgütün ve amacının propagandası" düzenlemesi kapsamında olduğuna karar verilmesi halinde, Basın Savcılığı'nın, elindeki soruşturmayı bu suça bakmakla yetkili savcılara göndereceği ve 5 yıla kadar hapis cezası öngören bu maddeye göre işlem yapılabileceği ifade edildi. 
Bu arada DEHAP'ın, "Bölünmez bütünlüğe aykırı eylemlerin odağı haline geldiği" gerekçesiyle, kapatılması istemiyle açılan dava Anayasa Mahkemesi'nde sürüyor. Bildirgenin, davaya konu olması durumunda, iddianamenin, Anayasa Mahkemesi'ne ek delil olarak gönderilebileceği de belirtildi. 



</TEXT>
</DOC>
