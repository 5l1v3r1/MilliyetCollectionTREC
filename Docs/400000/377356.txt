<DOC>
<DOCNO> 377356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo19.html </URL>
<DATE> 2005/09/10/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Nihat, CD Alaves maçında kadroya alındı... 
</HEADLINE>
<TEXT>

     İspanya’nın Real Sociedad takımının formasını giyen milli futbolcu Nihat Kahveci’nin iyileştiği ve yarın yapılacak CD Alaves maçının kadrosuna alındığı bildirildi. 
     Midesindeki rahatsızlıktan dolayı dünkü antrenmana çıkamayan ve CD Alaves maçında oynamasına kuşkulu bakılan Nihat, bugün takım arkadaşlarıyla birlikte normal bir biçimde antrenmanını yaptı. 
     Teknik direktör Amorrortu tarafından 19 kişilik maç kadrosuna alınan Türk futbolcunun, yarın ilk 11’de sahaya çıkması bekleniyor. 
     Dizindeki sakatlığın ardından 6 ay sonra Anoeta Stadı’nda Real Sociedadlı taraftarların karşısına yeniden çıkacak yıldız futbolcu, bu sezon takımının en büyük kozlarından biri olarak gösteriliyor. 
     La Liga’da ilk haftaya deplasmanda Athletic Club Bilbao’ya 3-0 yenilerek sonuncu olarak başlayan Real Sociedad, yarın TSİ 20.00’da başlayacak CD Alaves maçını mutlaka kazanarak moral kazanmak istiyor. 
     
</TEXT>
</DOC>
