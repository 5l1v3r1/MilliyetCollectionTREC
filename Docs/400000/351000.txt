<DOC>
<DOCNO> 351000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun23.html </URL>
<DATE> 2005/06/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çeçen Çocuk Topluluğu'nun Berlin'deki dans gösterisi büyük ilgi gördü 
</HEADLINE>
<TEXT>

     Çeçen Çocuk Topluluğu ''Daimohk''un Almanya'nın başkenti Berlin'de sunduğu dans gösterisi büyük ilgiyle izlendi. 
     Avrupa turnesine çıkan ''Daimohk'' topluluğunda yer alan ve yaşları 6 ile 16 arasında değişen 33 çocuğun Urania salonlarında sunduğu dans gösterisi, izleyenler tarafından uzun süre ayakta alkışlandı. 
     Çeçen Ulusal Bale Topluluğu'nun eski yıldızlarından Ramazan Ahmadov'un sanat yönetmenliğini üstlendiği ''Daimohk''ta yer alan çocuklar, Kafkas danslarıyla da izleyicileri büyüledi. 
     Topluluğun, Çeçenistan'daki savaşı bizzat yaşayan çocuklardan oluştuğu belirtildi. 
     Ahmadov, ''Daimohk''un, çocuklara duygularını müzik ve dans aracılığıyla dile getirmelerine olanak sağladığını söyledi. 
     ''Daimohk'', 18 Haziran Cumartesi günü Hamburg, 19 Haziran Pazar günü de Köln kentinde gösteri sunacak. 
     
</TEXT>
</DOC>
