<DOC>
<DOCNO> 388838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo21.html </URL>
<DATE> 2005/10/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yıldırım Hedef 2010 yılında bütçeyi 150-200 milyon dolara taşımak 
</HEADLINE>
<TEXT>

     Fenerbahçe Kulübü Başkanı Aziz Yıldırım, 2010 yılında kulüp bütçesini 150-200 milyon dolara taşımayı hedeflediklerini söyledi. 
     Aziz Yıldırım, sarı-lacivertli kulübün Tüzük Tadili Olağanüstü Genel Kurul Toplantısı'nda yaptığı açıklamada, dünya kulübü olmanın 100 milyon dolar bütçe seviyesine gelip durmak olmadığını kaydederek, ''Daha çok şey yapacağız. Şimdi hedef bütçeyi 2010 yılında 150-200 milyon dolara taşımak. Bunun çalışmasını yapacağız'' dedi. 
     Kötü günlerde de hep genel kurul üyelerinden destek gördüğünü belirten Yıldırım, üyelere seslenerek, ''Kötü günlerde dahi bu kürsüden desteğinizi gördüm. Ama bu destek yalnız benim için değil. Benimle birlikte çalışan bu ekip içindir. Ben yalnız yapmadım. Bu eserleri Fenerbahçe'ye kazandıran yönetim kuruludur. Onlara da teşekkür ediyorum'' şeklinde konuştu. 
     
     ''FENERBAHÇE'YE İSTİKRAR GELMİŞTİR'' 
     Fenerbahçe'nin büyük bir aile olduğunu ifade eden başkan Yıldırım, bu ailenin gücünün gelecekte daha iyi şeyler yapacağını anlatarak, şunları söyledi 
     ''Belki geçmişte istikrar deyince bazı insanlar anlamıyordu. İstikrarı başka şekilde yorumluyordu. Ama bugün artık Fenerbahçe'ye istikrar gelmiştir. Bir üye 'Aziz Yıldırım'dan sonra ne olacak ' dedi. Aziz Yıldırım'dan sonra hiçbir şey olmaz bundan sonra. Bu aynen devam eder. Çünkü değişim yaptık. Değişimi yaşayamazsak zaten eski günlere hemen geri döneriz. Fenerbahçe kabuk değiştiriyor.'' 
     
     ''BELKİ BİR İNŞAAT ŞİRKETİ DE KURACAĞIZ'' 
     Kapalı spor salonu yapacaklarını ve başka tesis ihtiyacı olduğunu da kaydeden Aziz Yıldırım, ''Belki bir inşaat şirketi de kuracağız'' dedi. 
     Kulübe üyelik aidatının 10 milyar lira olduğunu hatırlatan Yıldırım, ''Geçmişte korkuyorlardı, 'Çok üye yapılır Fenerbahçe elden gider' diye. Şimdi aidatı 10 milyar lira yapınca bu yılın başından itibaren 114 kişi kulübe üye olmuş. Halbuki kontenjan binin üzerinde. Demek korkulacak bir şey yokmuş'' diye konuştu. 
     
</TEXT>
</DOC>
