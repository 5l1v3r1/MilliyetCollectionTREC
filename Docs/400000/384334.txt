<DOC>
<DOCNO> 384334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/axdun02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşekkürler Sam Amca' 
</HEADLINE>
<TEXT>


Dışişleri Bakanı Gül, önceki akşam ABD Dışişleri Bakanı Rice'ı arayarak Washington yönetiminin Lüksemburg sürecindeki katkılarından ötürü kendisine şükranlarını iletti 

ANKARA Milliyet 


Ankara, Avrupa Birliği'nin AB Türkiye ile müzakerelere başlama kararı almasında etkili olan ABD'ye teşekkür etti. Dışişleri Bakanlığı Sözcüsü Namık Tan, ABD'nin Türkiye-AB müzakerelerinin başlamasına verdiği desteğin "açık, doğal ve doğru" olduğunu belirterek, "Bundan da büyük memnuniyet duyuyoruz" dedi. 
Dışişleri Bakanı Abdullah Gül'ün önceki akşam ABD Dışişleri Bakanı Condoleezza Rice'ı arayarak Lüksemburg sürecindeki katkılarından dolayı kendisine, Başkan George W. Bush'a ve Ulusal Güvenlik Danışmanı Stephen Hadley ile NATO nezdindeki ABD Temsilcisi'yle öteki ABD yetkililerine şükranlarını ilettiğini kaydeden Tan, Rice'ın da Gül'e, "İlişkilerin daha da güçlenmesine mütevazı da olsa bir katkım varsa bundan memnuniyet duyarım" yanıtını verdiğini söyledi. Tan, şunları kaydetti 
"ABD, demokrasi, hukuk devleti ve piyasa ekonomisi gibi ortak değerlere dayanan girişimlerin desteklenmesine önemle bakmaktadır ki, bu projeyi desteklemiştir. Bunun transatlantik ilişkilerine katkısı da elbette ABD'nin dikkate aldığı hususlar arasındadır. Bu şekilde Türkiye'nin bölgedeki uyum ve istikrara daha fazla katkı yapabileceği konusu da tabii ABD'nin bu desteğinin arkasındaki nedenlerden biri olarak görülmektedir. Bölgemizin, bölge halklarının yaşadığı sıkıntıların önüne geçilmesi çabalarında Avrupalı bir Türkiye mesajı ABD'nin üzerinde durduğu husustur. Bu çerçeve içerisinde ABD, Türkiye'ye güçlü bir destek vermiştir." 

Bizim de hazmetme kapasitemiz var 

Dışişleri Bakanlığı, Güney Kıbrıs Rum Kesimi'nin uluslararası kuruluşlara üyeliği konusunda Türkiye'nin pozisyonunu Kıbrıs meselesinin çözülmesinden sonra gözden geçirebileceğini belirtti. Dışişleri Bakanlığı Sözcüsü Namık Tan, Müzakere Çerçeve Belgesi'nde Türkiye'nin AB üyeliğinin AB'nin yeni üye hazmetme kapasitesine bağlandığının anımsatılması üzerine bu unsurun Kopenhag Kriterleri arasında yer aldığına dikkat çekti ve "Hazmetme kapasitesi yalnızca AB için değil, Türkiye için de geçerlidir" dedi. 


</TEXT>
</DOC>
