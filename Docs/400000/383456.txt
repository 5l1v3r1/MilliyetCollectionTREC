<DOC>
<DOCNO> 383456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/siyaset/siy04.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rotamız değişmez' 
</HEADLINE>
<TEXT>


Erdoğan, "AB, ya siyasi olgunluk göstererek küresel güç olmaya karar verecek, ya da bir Hıristiyan kulübü olarak kalmayı içine sindirecek" dedi 

ABDULLAH KARAKUŞ Kızılcahamam 


Kızılcahamam'da 'AKP İstişare Toplantısı'nda konuşan Başbakan Recep Tayyip Erdoğan, "AB, ya siyasi olgunluk göstererek küresel aktör, küresel güç olmaya karar verecek, ya da bir Hıristiyan kulübü olarak kalmayı içine sindirecek. Karar ne olursa olsun bizim rotamız değişmeyecektir" dedi. 
AB müzakereleriyle ilgili kararın olumlu ya da olumsuz olması halinde Türkiye'nin tavrının ne olacağını anlatan Erdoğan, özetle şunları söyledi 
HER ŞEYİ YAPTIK Milletimizin geleceği 3 Ekim'e endeksli değil. AB üyeliği, Türkiye'nin 42 yıllık sürdürdüğü maratonu ve hayali şu anda aldığı en üst istasyon ve mesafeden biri. Bugün bu rota değişmiş değil, yarın da değişmeyecek. Biz üzerimize düşen her şeyi yaptık. 
SIRA AB'DE Biz samimiyet testinden alnımızın akıyla, başarıyla geçtik. Şimdi sıra AB'de. Onlar da testten geçiyor. Oradan çıkan karar ne olursa olsun, kendi kararımızı veririz. Ancak bu, Türkiye'nin demokrasi yolunda attığı adımları, insan hakları alanında bizi geriye götürecek bir karar olmayacaktır. 
SADECE ÜZÜLÜRÜZ AB'nin alacağı kararın sonucunda, medeniyetler uzlaşmasının yara almasından dolayı üzüntü duyarız. AB, çoğulcu değerlere ne kadar sahip çıkacağını, bekasını, geleceğini bütün insanlığın önünde test edecektir. 
Erdoğan, MHP'yi de şöyle eleştirdi "Türkiye ideolojik duygu sömürülerine, paçasını asla kaptırmayacaktır. Bu ülkede kardeşin kardeşe düşürüldüğü acı tablolar bir daha yaşanmayacaktır, yaşanmamalıdır." 

NOTLAR 
Kızılcahamam'a imam çağırdılar 

Ramazan ayının yaklaşması nedeniyle AKP'li milletvekillerinin çalışmalardan fırsat buldukça ibadetlerini yerine getirme isteği üzerine parti yönetimi Kızılcahamam Müftülüğü'nden, otele bir imam ve bir müezzin getirtti. Otelin mescidinde imam ile müezzinin vakit namazını kıldırdığı kaydedildi. Başbakan olduktan sonra yürüyüş yapmaya dahi vakit bulamayan ve bu nedenle kilo aldığı gözlenen Erdoğan için de, kaldığı suitine bir koşu bantı yerleştirildi. Erdoğan'ın çalışmalarından fırsat bulduğu zaman aralıklarında koşu bandında spor yaparken danışmanlarıyla sohbet ettiği ve sık sık telefonla görüştüğü belirtildi. 


</TEXT>
</DOC>
