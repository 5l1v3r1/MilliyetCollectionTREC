<DOC>
<DOCNO> 363908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur11.html </URL>
<DATE> 2005/07/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Liselilerin yüzde 16.7'si flörtü suç sayıyor... 
</HEADLINE>
<TEXT>

     Lise öğrencilerin yüzde 1.6'sı bir başkasına ait eşyaya sahip olmayı suç olarak görmezken, öğrencilerin yüzde 2.4'ü başkasına ait kredi kartını kullanmayı, yüzde 4.3'ü uyuşturucu kullanımını, yüzde 5.1'i de kesici ve delici aletlerle kavga etmeyi suç saymıyor. 
     Hacettepe Üniversitesi Sosyal Hizmetler Yüksekokulu öğretim üyelerinden Doçent Dr. Veli Duyan'ın koordinasyonunda gerçekleştirilen ''Lise Öğrencilerinin Anti-sosyal Davranışları ve Suç Kavramlaştırmaları'' konulu çalışma, Nisan ayında, Ankara'da 372 lise öğrencisi ile anket yöntemi kullanılarak gerçekleştirildi. 
     Araştırmaya katılan lise öğrencilerinin yüzde 61.3'ü kızlardan, geriye kalan bölümü de erkeklerden oluştu. Söz konusu öğrencilerin yaklaşık üçte ikisi kendilerine ait konutlarda otururken, yüzde 8.3'ü çalıştığını ifade etti. 
     Bu öğrencilerin yüzde 91.1'i çekirdek aile olarak tanımlanan aile içinde yaşarken, annelerinin yarıya yakınının ilkokul mezunu olduğu belirlendi. 
     Öğrencilerin yarısı ara sıra ekonomik sıkıntı çektiklerini belirtirken, üçte biri hiç ekonomik sıkıntı çekmediğini, yüzde 13'ü ise ekonomik sıkıntı içinde olduğunu belirtti. 
     
     BOŞ ZAMANLARINDA MÜZİK DİNLİYORLAR 
     Araştırmaya göre öğrenciler, boş zamanlarında ağırlıklı olarak müzik dinliyor. Bunun ardından spor tercih edilirken, sinemaya gitmek de üçüncü boş zaman değerlendirme yöntemi olarak görülüyor. 
     Tiyatroya gitmek ise öğrencilerin boş zamanlarını değerlendirmek için kullandıkları son tercih olarak belirtiliyor. Öğrencilerin sadece yüzde 3.8'i boş zamanlarını değerlendirmek için çoğu zaman tiyatroyu tercih ettiğini söyledi. 
     
     BİLGİSAYAR VE İNTERNETİ NEDEN KULLANIYORLAR 
     Gençlerden yaklaşık yüzde 30'u bilgisayar kullanmadığını ifade ederken, yüzde 31 de merak nedeniyle bilgisayar ve interneti kullandıklarını beyan etti. 
     Araştırmaya göre, öğrencilerin yüzde 23'e yakını bilgisayar ve interneti oyun için, yüzde 8'i sohbet için, yüzde 4'ü cinsel amaçla, yüzde 3.2'si elektronik posta gerekçesiyle, yüzde 1.3'ü de bahis oynamak için kullanıyor. 
     
     GENÇLER KOMEDİ FİLMLERİNİ SEVİYOR 
     Öğrencilerin televizyon izleme durumlarına ilişkin sorulardan da ilginç bulgular elde edildi. 
     Öğrenciler ilk olarak yüzde 61.5 komedi türü filmleri, ikinci olarak da yaklaşık yarısı aksiyon ve macera türü filmleri izlemeyi tercih ediyor. 
     Öğrencilerin en az tercih ettikleri ise haberler ve erotik içerikli filmler olarak belirlendi. 
     
     ÇEKİRDEK AİLEDE KURALDIŞI DAVRANIŞ DAHA AZ 
     Araştırma bulgularına göre, çekirdek aileden gelen öğrencilerde kuraldışı davranışlar daha az görülüyor. Fakat geniş ve diğer aile tiplerinden gelen öğrencilerde anlamlı derecede fazla kuraldışı davranış gözleniyor. 
     Özellikle diğer aile tiplerinden gelen öğrencilerde çok yüksek derecede, çekirdek ailenin iki katından fazla oranda, kuraldışı davranış görülüyor. 
     Geniş aile tipinde de diğer aile tipi kadar olmasa bile çekirdek aile tipine göre anlamlı bir yüksek kuraldışı davranış gözleniyor. 
     
     BABANIN YAŞI ARTTIKÇA KURALDIŞI DAVRANIŞLAR DA ARTIYOR 
     Bunun yanında gençlerin babalarının yaşları ile kuraldışı davranış göstermeleri arasında anlamlı bir ilişki bulunuyor. 
     Nitekim babaların yaşı arttıkça gençlerin kuraldışı davranışlarında da artış oluyor. 
     
     GENÇLER NELERİ SUÇ GÖRMÜYOR 
     Araştırma sonuçlarına göre, öğrencilerin bir kısmının yasalarca suç sayılar birtakım fiilleri suç olarak değerlendirirken, bazı fiilleri suç olarak görmediği ortaya çıktı. 
     Buna göre, öğrencilerin yüzde 1.6'sı bir başkasına ait eşyaya sahip olmayı suç olarak görmüyor. 
     Öğrencilerin yüzde 2.4'ü başkasına ait kredi kartını kullanmayı, yüzde 4.3'ü uyuşturucu kullanımını, yüzde 5.1'i de kesici ve delici aletlerle kavga etmeyi suç saymıyor. 
     Bir kişiyi istemediği halde cinsel ilişkiye zorlamak öğrencilerin yüzde 4.8 tarafından suç olarak algılanmazken, ehliyeti olmadığı halde araba kullanmak da gençlerin yüzde 8.1'ine göre suç değil. 
     Öğrencilerin yüzde 8.3'ü sözlü tacizi, yüzde 7.3'ü evden kaçmayı, yüzde 6.7'si çete grupları içinde yer almayı, yüzde 5.9'u yanında bıçak, falçata gibi kesici alet taşımayı, yüzde 12.4'ü bahis, şans oyunları ve kumar oynamayı, yaklaşık yüzde 29'u yaya geçidi kullanmamayı suç olarak görmüyor. 
     Buna karşılık, öğrencilerin yüzde 16.7'si karşı cinsle flörtü suç sayarken, yüzde 18.3'ü de kısmen suç olarak tanımlıyor. 
     Kendi yaş grubunda biriyle cinsel ilişkiye girmeyi yüzde 61.8'i tamamen, yüzde 20.7'si de kısmen suç olarak görürken, bunu suç saymayanların oranı yüzde 17.5 olarak ölçüldü. 
     Araştırmaya göre, bu yanıtlar göz önüne alındığında öğrencilerin yaklaşık dörtte birinin suç kavramsallaştırması yapmadıkları ve neyin suç olup olmadığını bilmedikleri görülüyor. 
     
</TEXT>
</DOC>
