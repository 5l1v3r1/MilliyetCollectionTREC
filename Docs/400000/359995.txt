<DOC>
<DOCNO> 359995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun03.html </URL>
<DATE> 2005/07/11/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
İngiltere'de işkenceci cadı avcısı aileye 24 yıl hapis 
</HEADLINE>
<TEXT>

     İngiltere’de içinde şeytan olduğu ve büyü yaptığı iddiasıyla 8 yaşındaki bir kıza işkence eden üvey annesi ve onun 2 kuzeni toplam 24 yıl hapse mahkum edildi. 
     Afrika’dan 2002 yılında evlat edinilen 8 yaşındaki yetim kıza, işkenceyle şeytan çıkarma ayinleri düzenleyen üvey annesi ve 2 kuzeni toplam 24 yıl hapis cezası aldı. 
     
     GÖZLERİNE ACI BİBER SÜRMÜŞLER 
     İngiliz The Times gazetesinin haberine göre, küçük kız defalarca dövüldü, vücudu bıçaklarla kesildi ve şeytanın dışarı çıkması için gözlerine acı biber sürüldü. 
     Büyü yaptığını kabul edene kadar dövülen küçük kız "Bana yapılanları asla unutamayacağım" dedi. 
     Annesinin kuzeni tarafından bir keresinde mutfakta sıkıştırıldığını söyleyen kız, "Elinde bir bıçak vardı ve bana o gün öleceğimi söyledi. Daha sonra annem geldi ve küçük bir bıçakla vücudumu kesmeye başladı. Üzerimden kanlar akıyordu" diye konuştu. 
     İşkence gören kız ayrıca "Bir keresinde de etrafımda bir çember oluşturdular, biri tekme attı, biri tokatladı, diğeri de itekledi. Kendi kendime ben ne yaptım diye sordum" dedi. 
     İngiltere’de 2 yıldır devam eden dava sonucunda, küçük kıza işkence etmekten sorumlu 2 kadın 10’ar yıl, üvey annenin kuzeni ise 4 yıl hapse mahkum edildi. 
     Gazeteye göre, İngiltere’de bazı topluluklar hala büyüye inanıyor. 
     
</TEXT>
</DOC>
