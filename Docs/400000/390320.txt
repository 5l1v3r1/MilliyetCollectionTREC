<DOC>
<DOCNO> 390320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/siyaset/siy02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Ankara için 'Ross Wilson' dedi 
</HEADLINE>
<TEXT>


ABD Başkanı Bush, Eric Edelman'ın istifasıyla boşalan Ankara Büyükelçiliği'ne eski Bakü Büyükelçisi Ross Wilson'ı aday gösterdi 

Yasemin Çongar - Washington 


ABD Başkanı George W. Bush, haziran ayından bu yana boş olan Ankara Büyükelçiliği görevine, eski Bakü Büyükelçisi Ross Wilson'ı aday gösterdi. 
ABD Savunma Bakanlığı'nda Pentagon şu anda 3 numaralı yetkili olan Eric Edelman'ın Ankara Büyükelçiliği görevinden istifası sonrasında, bu göreve Wilson'ın getirilmesi kararlaştırılmıştı. 
Bakü Büyükelçiliği sonrasında Amerikan Dış Ticaret Temsilciliği'nde kıdemli müzakereci, ardından da Dışişleri Bakan Yardımcısı Robert Zoellick'in başdanışmanı olarak çalışan Wilson, 50 yaşında bir kariyer diplomatı. Wilson'ın Ankara Büyükelçiliği görevinin kesinleşmesi için ABD Senatosu'nun onayı gerekiyor. Bu onay sürecinin önümüzdeki haftalarda tamamlanmasıyla Wilson'ın yılbaşına kadar görevine başlaması bekleniyor. 

Deneyimli diplomat 

2000-2003 yıllarında ABD'nin Bakü Büyükelçisi olan Wilson, 26 yıllık diplomat. Prag ve iki kez Moskova elçiliklerinde çalışan, Melbourne Başkonsolosluğu yapan Wilson, Minnesota Üniversitesi'nden lisans, Columbia Üniversitesi ve Amerikan Ulusal Harp Koleji'nden birer yüksek lisans diplomasına sahip. Çekçe, Rusça ve bir miktar Türkçesi de olan Wilson, Bakü'deki görev döneminde Irak'ın toprak bütünlüğünün korunması ve geniş Ortadoğu ve Kafkasya'da demokratikleşme yanlısı açıklamalarıyla dikkat çekmişti. 


</TEXT>
</DOC>
