<DOC>
<DOCNO> 356221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko25.html </URL>
<DATE> 2005/06/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mensa, kapasite artırıyor... 
</HEADLINE>
<TEXT>

     Avrupa'nın önde gelen kadife kumaş üreticisi Mensa'nın, Mayıs ayında 4 milyon metre sipariş aldığı ve kapasite artırımına gideceği bildirildi. 
     Mensa İdari Genel Müdürü Faik Ulutaş, yazılı açıklamasında, dünyanın en büyük 200 entegre kumaş fabrikasından birine sahip olan kuruluşun, artan talep doğrultusunda kadife üretim kapasitesini, bu yıldan 2006 yılı sonuna kadar yaklaşık yüzde 75 oranında artırmayı planladıklarını belirtti. 
     Mayıs ayında alınan 4 milyon metrelik kadife siparişinin yüzde 25'inin yurt dışından, yüzde 50'sinin ise alım ofislerini Türkiye'ye taşıyan yabancı firmalardan geldiğini ifade eden Ulutaş, mevcut kapasitesiyle bile Avrupa'nın en büyük kadife kumaş üreticisi durumunda olduklarını kaydetti. 
     Ulutaş, moda dünyasında geçtiğimiz kış başlayan ve önümüzdeki birkaç yıla da damgasını vuracağı anlaşılan kadife trendinin, bu alandaki liderliklerinin pekiştirmesi bakımından önemli olduğunu belirterek, açıklamasında şunları kaydetti 
     ''Tasarım ve teknoloji yatırımlarımızla rekabetçi avantajımızı korumak istiyoruz. Calvin Klein, DKNY, Finlover, GAP, H M, IKEA, Liz Claiborn, Mexx, Otto's, Tommy Hilfiger, Zara gibi dünyaca tanınmış hazır giyim gruplarına kumaş sağlıyoruz. Son 10 yılda ihracat rakamlarını dolar bazında 5'e katladık. Dünyadaki en büyük 200 entegre tekstil tesisinden birine sahip olan Mensa, ISO 2003 Türkiye'nin en büyük 500 sanayi şirketi sıralamasında 233. sırada bulunuyor. 
     Fitilli kadife kumaş üretiminde Avrupa'nın en büyüğü olan Mensa, keten, pamuklu, polyester, viscon ve lycra kumaş üretiminde dünyanın önde gelen üreticileri arasında yer alıyor.'' 
     
     YÖNETİCİ YAŞ ORTALAMASI 35 
     Ulutaş, 2 bine yakın çalışanı bulunan işletmenin, yaş ortalama 35 olan ekip tarafından yönetildiğini de belirtti. 
     2004 yılında 18 milyon metre kumaş üretimi gerçekleştiren ve bunun yüzde 50'sinin de ihraç edildiğini ifade eden Ulutaş, açıklamasına şöyle devam etti 
     ''Şirket, 43 milyon doları ihracat olmak üzere toplam 84 milyon dolar net ciro elde etti. 32 ülkeye ihracat yapan Mensa'nın İtalya, Kanada, Fransa, Almanya, İngiltere, Hollanda, İsveç ve ABD'de temsilcilikleri bulunuyor. 
     2001 yılından bu yana kendi elektriğini kendi üreten Mensa, kurduğu kojenerasyon tesisinde baca gazı kirliliği sıfıra yakın olan naftayı yakıt olarak kullanıyor. Yıllık 85.2 milyon MVA elektrik üretebilen tesis, Ulutaş Şirketler Grubu'nun Kayseri'deki tekstil fabrikasına da elektrik sağlıyor. 
     Yaklaşık 120 milyon dolar değerinde makine parkuruna sahip olan Mensa, yılda 20 milyon metre kumaş ve 1 milyon adet konfeksiyon üretiyor.'' 
     
</TEXT>
</DOC>
