<DOC>
<DOCNO> 384941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/ekonomi/aeko.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim borçsuz olarak satılacak' 
</HEADLINE>
<TEXT>


Telsim Genel Müdürü Taşaltın, Telsim'in Nokia'ya borcu konusunda anlaşmaya varıldığını, Motorola konusunun da ihale öncesi netleştirileceğini söyledi 

Şükrü Andaç 

Motorola da dahil tüm alacaklılarla problemlerin ihale öncesi çözümleneceğini açıklayan Telsim Genel Müdürü Mehmet Taşaltın, "Telsim sıfır borçla satılacak ve sorunsuz bir satış olacak" dedi 
Tasarruf Mevduatı Sigorta Fonu'nun TMSF satışı için hazırlık yaptığı Telsim'in Genel Müdürü Mehmet Taşaltın, şirketin Motorola ve Nokia ile borç - alacak konularında son durumu anlattı. Taşaltın, "Telsim sıfır borç ile satılacak. Nokia ile borç konusu çözümlendi. Motorola'ya borçlar konusu ihaleden önce tamamlanır. Motorola'ya satış bedeline orantılı olarak borçların ödenmesi planlandı. Yüzde 20 ödenerek kapatılacak. Şirketin yüzde 100'ü el değiştirecek. Konuyla ilgili yasal düzenlemeler tamam. Yeni alıcı, şirketin eski sahibi ile gelecekte muhatap olmayacak. Telsim'in satışı sorunsuz bir satış olacak, iptal olmaz" diye konuştu. 

'Borç batağından çıktı' 
Mehmet Taşaltın, Telsim'de varlık satışı yapılacağından çalışanların da şirketle birlikte yeni alıcıya devredileceğini ve 'işten çıkarma veya tazminat' gibi koşulların bulunmadığını, yeni alıcının bu konularda kendisinin karar vereceğini hatırlattı. 
Telsim'i 1.5 yılda borcu artan şirket konumundan borç ödeyen şirket konumuna getirdiklerini hatırlatan Taşaltın, Telsim'in bu dönemde 1 milyar dolara yakın kamu kaynaklı borç ödemesi yaptığını, yıllardan bu yana bayileriyle ihtilaf konusu borçların kapatıldığını söyledi. 
Taşaltın'ın verdiği bilgiye göre talipliler, 13 Aralık'taki ihale öncesi, önümüzdeki pazartesiden itibaren beşerli gruplar halinde Telsim'in merkezinde iki haftalık bilgi odası sürecine katılacak. Bu süreç 15 şirketin katılımıyla altı haftayı alacak. 
Bu arada Telsim ihalesine katılan her bir talipli, ihale sürecinde bir diğeriyle konsorsiyum kurup ihaleye giremeyecek. Alıcı, bu taliplilerden biri olabilecek. 

'4 - 5 milyar dolar eder' 
İhalede muhammen bedel olarak belirlenen 2.8 milyar doların, ihale tekniği gereği düşük tutulduğunu belirten Taşaltın, 'Belirlenen başlangıç bedeli, bilerek düşük tutulmuştur. Fiyatla ilgili yorum yapmak istemem. İhale sonunda oluşacak fiyatın bunun çok daha üzerinde olmasını bekliyorum' dedi. Telsim'in diğer yöneticilerinin tahmini ise 4 - 5 milyar dolar aralığında. 
Taşaltın, taliplilere bakıldığında ise İngiliz Vodafone ile Norveçli Telenor'un baştan bu yana ilgili olduğunu, Türk Telekom'un da taliplerinden Etisalat'ın ise 'parası hazır alıcı' izlenimini vererek güçlü talipler arasında yer aldığını iletti. 
Nokia'ya olan borç konusunda 150 milyon dolardan az olmamak koşuluyla yüzde 7.5'ini Nokia'ya ödeme konusunda anlaşılırken, Motorola'da ise, Telsim'in satış gelirinden 400 milyon dolardan az olmamak koşuluyla, yüzde 20'sinin Motorola'ya ödenmesi konusunda anlaşmaya varılması bekleniyor. Toplam borç ise faizleriyle birlikte 2.5 milyar dolara ulaşıyor. 

9.2 milyon aboneyle pazarda ikinci Telsim yönetimi, hazırladığı bir sunumla şirketin pazardaki son durumu hakkında da bilgi verdi. 
Buna göre Telsim, 9.2 milyon abone ile pazarın yüzde 22.2'sini kontrol ediyor. Araştırma şirketi Global Mobile kaynaklı verilere göre, Turkcell 26.7 milyon abone ile pazarın yüzde 66.3'üne, Avea ise 4.7 milyon abone ile yüzde 11.5'ine sahip. 


</TEXT>
</DOC>
