<DOC>
<DOCNO> 368193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den, Türkiye'ye seyahat uyarısı 
</HEADLINE>
<TEXT>


İsrail'den Alanya'ya giden 2 yolcu gemisi daha Kıbrıs'a yönlendirilirken, İsrail hükümeti, vatandaşlarını Alanya - Kemer sahil şeridine gitmemeleri için uyardı 

DIŞ HABERLER SERVİSİ 

İsrail'den Alanya'ya giden 2 İsrail yolcu gemisi daha güvenlik endişesiyle Kıbrıs'ın Larnaka Limanı'na yönlendirilirken, İsrail hükümeti, "somut ve ciddi" terör tehdidi bulunduğu gerekçesiyle, vatandaşlarını Alanya - Kemer arasındaki sahil şeridine gitmemeleri için uyardı. 
Alanya'ya seyretmekte olan Mirage isimli 650 yolcusu bulunan İsrail gemisi, önceki gece rota değiştirerek Larnaka Limanı'na demirledi. 1000 kadar yolcusu bulunan Dream Princess adlı gemi de Alanya yerine Larnaka'ya yönlendirildi. 
Gemilerin, İsrail vatandaşlarının Türkiye'de saldırıya uğrama ihtimali bulunması nedeniyle Alanya'ya yanaşmayıp Larnaka'ya yönlendirildiği belirtildi. 

'Talimat almışlar' 
Kıbrıs Rum Kesimi Limanlar Genel Müdürü Chrysis Prentzas, "Geçen hafta Türkiye'ye doğru hareket eden İsrail yolcu gemisine yönelik terörist tehdidin ardından, yönlendirmelerin güvenlik meselelerinden kaynaklandığı anlaşılıyor" dedi. 
Rum yetkililer, İsrailli kaptanların İsrail makamlarından Türk limanlarına yanaşmamaları doğrultusunda talimat aldıklarını söylediklerini aktardı. 
Alanya'ya geçen cuma yanaşması beklenen 3500 yolculu 4 İsrail gemisinin rotası da, güvenlik endişesi nedeniyle Kıbrıs'a çevrilmişti. 
Gemilerin Türkiye'den Kıbrıs'a yönlendirilmesinin ardından, İsrail hükümetinden vatandaşlarına Türkiye'ye seyahat uyarısı geldi. Hükümete bağlı Karşı - Terörizm Merkez Bürosu'nca yapılan uyarıda, "Ortaya çıkan somut ve ciddi terör tehditleri ışığında Karşı - Terörizm Merkez Bürosu, tüm İsrail vatandaşlarına Türkiye'nin güney sahillerine, doğuda Alanya'dan batıda Kemer arası bölgeye seyahat etmemelerini ve burada konaklamamalarını tavsiye eder" denildi. 
Açıklamada, terör tehdidiyle ilgili ayrıntılı bilgi verilmedi. 

İngiltere Türkiye'de terör tehdidi yüksek 

DIŞ HABERLER SERVİSİ 
İNGİLTERE Dışişleri Bakanlığı, vatandaşlarını Türkiye'ye seyahat etmemeleri yönünde uyarmazken, internet sitesindeki "seyahat tavsiyeleri" başlıklı bölümde, Türkiye'de terörist saldırı tehdidinin yüksek olduğunu belirtti. Türkiye ile ilgili metinde, 11 Temmuz'da Çeşme'de ve 16 Temmuz'da Kuşadası'nda düzenlenen saldırılarda İngiliz vatandaşlarının da zarar gördüğü hatırlatıldı ve "Turistik bölgelerin de dahil olduğu yerlerde ileride de saldırı düzenlenebilir" dendi. Türkiye'de Kürt grupların yanı sıra uluslararası terör örgütlerinin de halen aktif olduğu belirtildi. Ancak İngiltere Dışişleri Bakanlığı, vatandaşlarını Türkiye'ye seyahat etmemeleri yönünde özel olarak uyarma gereğini duymadı. 
6 Ağustos'ta yenilenen tavsiye metninde, özellikle Güneydoğu'ya giden İngiliz vatandaşlarının daha dikkatli olması istendi. 



</TEXT>
</DOC>
