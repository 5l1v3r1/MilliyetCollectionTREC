<DOC>
<DOCNO> 379653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko25.html </URL>
<DATE> 2005/09/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TÜSİAD, Alman sanayicileri ile biraraya gelecek... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Alman Sanayi Federasyonu BDI Yönetim Kurulu üyeleri ile yarın Almanya'da bir araya gelecek. 
     TÜSİAD'dan yapılan açıklamaya göre, Berlin'de gerçekleşecek temaslarda heyetlere, TÜSİAD Yönetim Kurulu Başkanı Ömer Sabancı ile BDI Başkanı Jürgen Thumann başkanlık edecek. 
     Toplantıda, TÜSİAD Genel Sekreteri Dr. Haluk Tükel, TÜSİAD Dış Politika Danışmanı Soli Özel ve İstanbul Bilgi Üniversitesi Siyasi Bilimler Profesörü İlter Turan, Türkiye'deki güncel ekonomik ve siyasi gelişmeleri ele alan birer sunum yapacaklar. 
     BDI Başkanı Jürgen Thumann ise yapacağı konuşmada, Almanya'daki siyasi ve ekonomik gelişmeleri aktaracak. BDI Genel Direktörü ve BDI Başkanlık Divanı Üyesi Dr. v. Wartenberg'in Türkiye ve Almanya arasındaki ikili ekonomik ilişkilerin mevcut durumunu ve geleceğini ele alacağı görüşmede, TÜSİAD Yönetim Kurulu Üyesi ve Yurt dışı Tanıtım Komisyonu Başkanı Ümit Boyner, Avrupa Birliği'ne üyelik müzakereleri ile ilgili, Türkiye'de yapılan çalışmaları değerlendirecek. 
     Toplantıda ayrıca, TÜSİAD Dış İlişkiler Komisyonu Üyesi ve Alman-Türk Ticaret ve Sanayi Odası Başkanı Selim Demiren ile BDI Başkanlık Divanı Üyesi ve Alman-Türk İşbirliği Konseyi Sanayi ve Yatırım Çalışma Grubu Başkanı Klaus-Dieter Rennert, Türkiye ile Almanya arasındaki ikili işbirliğinin derinleştirilmesi konusunda birer konuşma yapacaklar. 
     
</TEXT>
</DOC>
