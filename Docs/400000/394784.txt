<DOC>
<DOCNO> 394784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko40.html </URL>
<DATE> 2005/11/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vakıfbank Genel Müdürü Halka arzların şampiyonu olduk 
</HEADLINE>
<TEXT>

     Vakıfbank Yönetim Kurulu Başkanı Yusuf Beyazıt, bankanın halka arzında süper lig takımlarına yaraşır bir başarıya imza attıklarını belirterek, ''Halka arzların şampiyonu olduk. Şimdi asıl hedefimiz şampiyonlar ligine adım atmaktır'' dedi. 
     Beyazıt, bankanın halka arz sonuçlarına ilişkin düzenlenen basın toplantısında yaptığı konuşmada, halka arzın bankanın misyon ve vizyonu doğrultusunda gerçekleştiğini vurguladı. 
     Türkiye'nin 5. büyük bankası olan Vakıfbank'ın halka arzının ardından sorumluluklarının daha da arttığını ve 35 binin üzerinde ortağın sorumluluğunu taşıdığını ifade eden Beyazıt, elde edilen gelirin ortakların kazancını artırmada itici güç olacağını söyledi. 
     Halka arz ile birlikte gelen maddi ve moral destek ile Vakıfbank'ı çok daha değerli bir banka haline getireceklerini belirten Beyazıt, şöyle devam etti 
     ''Halka arzda süper lig takımlarına yaraşır bir başarıya imza attık ve halka arzların şampiyonu olduk. Şimdi asıl hedefimiz şampiyonlar ligine adım atmaktır. Türkiye'nin son 3 yılda yakaladığı ekonomik ve siyasi güven ortamı Türk şirketlerinin uluslararası arenada adeta kapışılmasını da beraberinde getirmiştir. Bugün Vakıfbank'a uluslararası piyasalardan gösterilen ilgi Türkiye'ye olan güvenin somut yansımadır. Halka arzla sadece Türkiye piyasalarına kaynak girişi sağlamakla kalınmamış, ülkemize çok önemli miktarda yabancı sermaye girişi de sağlanmıştır.'' 
     
     ''HEDEFİMİZ İLK 3'TE YER ALMAK'' 
     Yusuf Beyazıt, sorular üzerine de halka arz ile birlikte Vakıfbank'ın kurumsal yapısını tamamlamış olacağını ve denetim sonucu ortaya çıkan rakamları kamuoyuna açıklayarak şeffaflaşmaya katkı sağlayacağını vurguladı. 
     Bankanın bundan sonraki süreçte ilk 4'te yer alacağını ifade eden Beyazıt ''Hedefimiz ilk 4 içinde yer almak değil, çıtayı yükselterek ilk 3'te yer almaktır. Önceliğimiz KOBİ'ler ile işadamlarının kredi talebi olacaktır'' dedi. 
     Beyazıt ''Yurtdışında satın alma, birleşme çalışmalarınız var mı Avusturya'da böyle bir çalışmanızın olduğunu biliyoruz'' sorusu üzerine, Viyana'da AB ölçeklerinde kurulmuş bankanın bir iştirakinin bulunduğunu, geçtiğimiz Cuma günü de Frankfurt'un ardından Köln'de o bankanın bir şubesini açtıklarını söyledi. Beyazıt, ''Satın alma ya da birleşmeye dair şu anda herhangi bir arayışımız veya görüşmemiz söz konusu değildir'' diye konuştu. 
     Vakıfbank'ın finans açısından çok güçlü rakipleri bulunduğuna dikkat çeken Beyazıt, ''Gururluyuz, gelecek açısından umutluyuz. Şu anda keyifli günler geçiriyoruz. Bırakın keyfimiz bu aralar sürsün'' şeklinde konuştu. 
     
     930 MİLYON DOLAR YABANCI SERMAYE GİRİŞİ 
     Vakıfbank Genel Müdürü Bilal Karaman da toplam talebin yüzde 93'ünün yabancı kurumsal yatırımcılardan gelmesinin, Vakıfbank'ın ve Türkiye'nin bugünü ve geleceğine dair yabancıların güvenini net bir şekilde ortaya koyduğunu vurguladı. 
     Vakıfbank'ın halka arzında yatırımcılara özel avantajlar sağlayacak farklı talep toplama yöntemleri uyguladıklarını, bunların da likit fon teminatı yöntemi ile ödeme ve talebe göre fiyat artırma olduğunu ve bunun başarıya büyük oranda etki ettiğini belirten Karaman, halka arzda yurtiçi ve yurtdışında toplam 7 milyar 150 milyon dolar 9.8 milyar YTL talep toplandığını, yatırımcı sayısının 35 bin 119'a ulaştığını, halka arz sonunda da 34 bin 168 yatırımcıya hisse tahsisi yapıldığını bildirdi. 
     Halka arza katılan yatırımcıların yüzde 97.3'üne hisse senedi tahsisi yapıldığını, yüzde 15'lik ek satış hakkının kullanılmasına rağmen genel olarak yatırımcı talebinin yüzde 19.6'sının karşılanabildiğini kaydeden Karaman, Vakıfbank'ın kesin talep miktarının halka arz miktarının 5.9 katına ulaştığını söyledi. 
     Karaman, halka arzda yurtdışı kurumsal yatırımcıya dağıtılan hisse adedinin 235 milyon 200 bin olduğunu, bunun tutar olarak da 930 milyon dolara tekabül ettiğini belirterek, ''Vakıfbank'ın halka arzından ülkemize 930 milyon dolar yabancı sermaye girişi sağlanmıştır. Bu yatımcıların bir çoğunun hisse senetlerini 3 yıllığına portföylerinde tuttuğunu dikkate alırsak bu yatırımların kalıcı olacağını düşünüyoruz'' dedi. 
     Karaman, halka arza sunulan toplam hisse sayısının 280 milyon adet, yurtiçi ve yurtdışı toplam hisse talebinin 1 milyar 645 milyon adet olduğunu, halka arz edilen hisse adedinin 5.9 katı talep toplandığını kaydetti. 
     Halka arzda yurtiçi yatırımcılara ise 86 milyon 800 bin adet hisse dağıtıldığını kaydeden Karaman, halka arzda nihai fiyatın 5.40 YTL olduğunu bildirdi. 
     Vakıfbank'ın piyasa değerinin yaklaşık 5.1 milyar dolar olduğuna işaret eden Karaman, ''Toplam 7 milyar 150 milyon dolarlık talep büyüklüğü göz önüne alındığında, halka arzda toplam talep büyüklüğü bankanın toplam değerini aşmıştır'' dedi. 
     
     4.75 İLE 5.9 KATI TALEP 
     Karaman'ın verdiği bilgiye göre, toplam talebin yüzde 93'ü yurtdışı kurumsal yatırımcılardan gelirken, halka arzda tahsis guruplarına göre nihai dağıtım oranı yüzde 1.4 Vakıfbank çalışanlarına, yüzde 4.7 Vakıfbank müşterilerine, yüzde 20 yurtiçi bireysel yatırımcılara, yüzde 0.9'u yurtiçi kurumsal yatırımcılara, yüzde 73'ü yurtdışı kurumsal yatırımcılara tahsis edildi. 
     Vakıfbank'ın hisse durumu yüzde 58.45 Vakıfbank Genel Müdürlüğü, yüzde 16.10 Vakıfbank Emekli Sandığı, yüzde 25.18 halka açıklık, yüzde 0.27'de diğerlerinden oluştu. 
     Soruları da yanıtlayan Karaman, 5 milyon 800 bin toplam müşteriye sahip, 300 bin KOBİ müşterisi bulunan Vakıfbank'ın aslında bugüne kadar bu potansiyelini yeterince harekete geçiremediğini, bunu harekete geçirecek çözüm yolları üzerinde çalıştıklarını söyledi. 
     Bankanın yeniden yapılanma sürecinde daha fazla müşteri odaklı ve daha fazla pazarlamaya yönelik çalışma yürüteceklerini belirten Karaman, bankanın 9 aylık bilanço rakamlarını çok yakında açıklayacaklarını bildirdi. 
     Faiz oranlarına ilişkin bir soruya da Karaman ''Faiz oranlarında kısa sürede çok hızlı düşüşler beklemiyoruz, ama kademeli düşüş devam edecektir'' yanıtını verdi. 
     Vakıfbank Kurumsal Finansman ve Sabit Getirili Kıymetler Yönetmeni Adnan Güzel de halka arz fiyat aralığı ve 5.9 katı talebe ilişkin bir soru üzerine, halka arz edilen hisse adedinin 5.9 katlık talep toplanmasının nihai oluşan 5.40'lık fiyata göre gelen talep olarak algılanmaması gerektiğini, toplam talep olarak algılanması gerektiğini ifade etti. 
     Güzel, ''4.75 ile eğer satmayı düşünseydiniz bu kadar bir talep bulunmaktadır, ama nihai fiyata göre hesaplasanız da 5.93'ten bile 2.7 kattan fazla bir talep var. Fiyat tespit edilirken en optimum olarak 5.40 fiyatı tespit edildi'' şeklinde konuştu. 
     
</TEXT>
</DOC>
