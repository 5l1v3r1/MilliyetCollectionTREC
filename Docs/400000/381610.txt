<DOC>
<DOCNO> 381610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy15.html </URL>
<DATE> 2005/09/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP Sonları Mesut Yılmaz gibi olacak 
</HEADLINE>
<TEXT>

     CHP Grup Başkanvekili Kemal Anadol, Meclis açıldıktan sonra son günlerdeki özelleştirmeler nedeniyle gensoru vereceklerini bildirirken, Mesut Yılmaz’ın halen Yüce Divan’da yargılandığını anımsatarak, "Sonları benzemesin demiyorum çünkü sonları benzeyecek" dedi. 
     Kemal Anadol parlamentoda gazetecilerle düzenlediği sohbet toplantısında, son günlerdeki özelleştirme uygulamalarına değindi. Son günlerde gerçekleştirilen özelleştirmelerin altından pis kokular geldiğini savunan Anadol, bunları söylediklerinde ise Başbakan Erdoğan’ın "CHP kıskanıyor" gibi "ipe sapa gelmez laflar" söylediğini kaydetti. Başbakan Erdoğan ve Maliye Bakanı Unakıtan’ın Ofer ve Kutman ile gece yarısı görüşmeleri yaptıkları iddialarını anımsatan Anadol, "İsme belli özel servis yapacak ihale şartlarını hazırlayacaksınız, özel yasa çıkaracaksınız sonra kamuoyuna açık ihale yapıldı diyeceksiniz. Şimdi biz bunun neyini kıskanacağız. Hepsi şaibeli, hepsinin altından pis kokular çıkıyor" diye konuştu. 
     Anadol, başka bir ülkede olsa Unakıtan gibi bir Maliye Bakanı’nın görevde kalmasının mümkün olmadığını kaydederken, "Şimdiye kadar 30 defa istifa etmesi gerekirdi. Her taşın altından Maliye Bakanı çıkıyor, zincirin her halkası yolsuzluk" diye konuştu. 
     Türkbank ihalesi öncesi gece yarısı ihaleyi alan firma sahibi ile görüşen dönemin Başbakanı Mesut Yılmaz’ın Yüce Divan’da yargılandığını anımsatan Anadol, Türkbank olayından daha fazla kanunsuzluğun bu son ihalelerde yaşandığını dile getirdi. Anadol, Meclis açıldıktan sonra bu özelleştirmelerle ilgili gensoru vereceklerini de bildirdi. 
     Anadol, Türkbank olayı sonrasındaki seçimde CHP baraj altında kaldıktan sonra Mesut Yılmaz’ın televizyonlarda caka sattığını, şimdi aynı cakayı Tayyip Erdoğan’ın da yaptığını ön esüren Anadol, "Sonları benzemesin demiyorum, sonları benzeyecek" dedi. 
     
</TEXT>
</DOC>
