<DOC>
<DOCNO> 390874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo01.html </URL>
<DATE> 2005/10/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Nuri beğeni topladı, Kaiserslautern'ı Berkant kurtardı... 
</HEADLINE>
<TEXT>

     Alpay, Halil, Hamit, Yıldıray... Milli formayı giyen bu oyuncuların takımları dün Alman Ligi’nde galip gelemedi. Türk futbolunun yeni yıldızı Nuri Şahin’in 90 dakika başarıyla görev aldığı maçta ise Dortmund, M.Gladbach’ı devirdi. 
     
     Beğeni topladı 

     Henüz 17 yaşında Alman Ligi’nin en köklü kulüplerinden Dortmund’un değişmezleri arasına giren Nuri Şahin dün Bundesliga’da galibiyet sevinci yaşayan tek milli oyuncumuz oldu. Sarı-Siyahlılar’ın evinde sezonun flaş ekiplerinden Mönchengladbach’ı 2-1’lik skorla devirdiği maça 11’de başlayan Nuri orta alanda Rosicky ve Kehl ile birlikte görev aldı. Başarılı bir futbol ortaya koyan genç yıldız otoritelerin beğenisini topladı. Kehl ve Smolarek’in gollerine Neuville karşılık verdi. 
     
     Kurtarıcı Berkant 

     Sezon başında Beşiktaş’tan Kaiserslautern’e transfer olan Berkant Göktan ise Leverkusen önünde takımının 1 puanını kurtaran isim oldu. 2-2 biten mücadele 2-1 Leverkusen’in üstünlüğüyle sürerken, 85. dakikada oyuna Zandi’nin yerine giren Berkant 90’da attığı golle skoru ilan etti. Beklenen gol vuruşunu yapamayan Halil Altıntop ise krallıkta zirveyi Werder Bremen’li Klose’ye kaptırdı. Yıldıray’ın sakatlığı nedeniyle forma giymediği karşılaşmada Hertha Berlin deplasmanda Stuttgart ile 3-3 berabere kaldı. 
     
     Bayern 2. devrede 

     Lider Bayern Münih deplasmanda Alpay Özalan’ın takımı Köln’ü 2-1’lik skorla devirip, zirve kaldı. Ev sahibi ilk devreyi Scherz’in golüyle 1-0 önde kapatırken, Lucio skora dengeyi getirdi. Ballack’ın vuruşu ise Bayern’i 3 puana taşıdı. Üst üste 6. maçını kaybeden Köln bu alanda bir rekora koşuyor. Werder Bremen de son haftaların flaş takımı E.Frankfurt’u 4-1 mağlup ederek, ikinci sıradaki yerini korudu. Amanaditis ile 1-0 geriye düşen Yeşil-Beyazlılar Frings, Borowski 2 ve Klose’nin attığı gollerle maçı kazandı. Duisburg da Wolfsburg önünde 1-0’lık skorla 3 puana uzandı. 
     
     Ajax golü unuttu 

     Hollanda Ligi’nde bu sezon bir türlü istediği sonuçları alamayan Ajax taraftarlarına hayal kırıklığı yaşatmaya devam ediyor. Uğur Yıldırım’ın forma giydiği Heerenveen önünde golsüz eşitliğe razı olan Kırmızı - Beyazlılar sahasında üst üste 3. maçtan da beraberlikle ayrıldı. 283 dakikadır ligde gol atamayan Ajax’ı taraftarlar da maç sonrasında protesto etti. Ajax, maç fazlası olmasına rağmen lider PSV Eindhoven’ın 7 puan gerisinde 5. sırada yer alıyor. Kırmızı-Beyazlılar, çarşamba günü Şampiyonlar Ligi’nde deplasmanda Thun’a karşı kritik bir sınav verecek. 
     
     Valerenga şampiyon 

     Norveç Ligi’nin nefes nefese girilen son haftasında deplasmanda Odd ile 2-2 berabere kalan Valeranga şampiyonluğunu ilan etti. Valerenga ile aynı puana sahip Start evinde kümede kalma mücadelesi veren Fredrikstad’a 3-1 yenilince büyük bir fırsat tepti. Valerenga, bir anlamda Rosenborg’un Norveç’teki hegamonyasına da son verdi. 
     
     Blackburn dayanamadı 

     Tugay Kerimoğlu’nun forma giydiği B.Rovers, lider Chelsea deplasmanında skoru 2-0’dan 2-2’ye getirse de sahadan 4-2 mağlubiyetle ayrılmaktan kurtulamadı. 
     İngiltere Premier Ligi’nde Chelsea evinde Blackburn Rovers’ı 4-2 mağlup etti. Konuk ekipte Tugay Kerimoğlu 71 dakika görev aldı ve yerini Reid’a bıraktı. Tugay, Makalele’ye yaptığı faul nedeniyle bir sarı kart gördü. Chelsea Drogba ve Lampard’ın penaltısıyla 13 dakikada 2-0 üstünlüğü yakaladı. Bellamy’nin biri penaltıdan iki golüyle B.Rovers soyunma odasına 2-2’lik skorla gitti. Ancak ikinci devrede sahneye çıkan Lampard-Cole ikilisi skoru ilan etti. 
     
     Liverpool moral buldu 

     White Harte Lane’deki Londra derbisinde Tottenham ile Arsenal 1-1 berabere kaldı. King’in golüne Pires karşılık verince, Tottenham, ezeli rakibini Premier Lig’de 6 yıl sonra devirme fırsatını tepti. Liverpool evinde West Ham’ı Alonso ve Zenden’in golleriyle 2-0 yenip, hafta içinde Lig Kupası’nda yaşadığı C.Palace şokunu atlattı. Sezonun flaş takımı Wigan evinde Fulham’ı 90. dakikada Chimbonda ile yıkıp, Chelsea’nin ardından 2. sıraya yükseldi. 
     
</TEXT>
</DOC>
