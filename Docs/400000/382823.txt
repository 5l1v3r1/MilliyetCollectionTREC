<DOC>
<DOCNO> 382823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko09.html </URL>
<DATE> 2005/09/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hazine Eylül'de borçlanmayı abarttı... 
</HEADLINE>
<TEXT>

     Hazine, piyasadan 10.5 milyar YTL’lik borçlanma yapmayı planladığı eylülde 14.3 milyar YTL’lik net borçlanma gerçekleştirdi. 3 Ekim öncesi rezerv amaclı olarak da yapıldığı tahmin edilen söz konusu borçlanma tutarı aynı dönemde yapılan iç borç geri ödemelerinin oldukça üzerine çıktı.Borçlanmanın önemli bir kısmı döviz cinsinden yapılırken, YTL borçlanmaların ortalama yıllık bileşik faizi de yüzde 16.2’ye kadar indi. 
     Hazine Müsteşarlığı eylülde gerçekleştirdiği döviz cinsinden üç ayrı iç borçlanma ihalesinde 6.6 milyar YTL’si piyasadan 160 milyon YTL’si de kamu kurum ve kuruluşlarından olmak üzere toplam 6.8 milyar YTL’lik iç borçlanma gerçekleştirdi. YTL cinsinden düzenlenen üç ayrı ihalede ise 7.7 milyar YTL’si piyasadan 358 milyon YTL’si kamudan olmak üzere toplam 8.1 milyar YTL borçlandı. Toplam borçlanma ise 14.8 milyar YTL olarak gerçekleşti. 
     
     ÖDEMENİN YÜZDE 116’SI KADAR BORÇ 

     Hazine eylül ayı iç borçlanma stratajisinde piyasadan, yapacağı borç ödemesinin yüzde 85.4’ü oranında 10.5 milyar YTL’lik borçlanmaya gideceğini açıklamıştı. Ancak piyasadan yapılan net borçlanma 14.3 milyar YTL’ye kadar ulaştı. 
     Hazine 1.2 milyar YTL’si zorunlu tasarruflar için olmak üzere 12.3 milyar YTL’lik iç borç ödemesi yaptığı piyasadan bunun yüzde 116’sı kadar yeni borçlanma gerçekleştirmiş oldu. 
     Borçlanmanın bu ölçüde yüksek tutulmasında, AB ile müzakerelerin açılması beklenen 3 Ekim’le ilgili sürpriz gelişmelere bir hazırlık olabileceği belirtiliyor. Ayrıca, Hazine’nin 1.5 milyar YTL olarak hedeflediği eylül ayı faiz dışı fazlasının da bu tutarın altında kalmış olabileceği de ileri sürülüyor. 
     
     FAİZ DÜŞTÜ VADE UZADI 

     Planladığından ve iç borç ödemesinden daha yüksek miktarda borçlanmaya gidilmesine rağmen, iç borçlanmanın ortalama faizi önceki aylara göre önemli ölçüde azaldı. 
     Ağustosta yüzde 17.6 olan YTL cinsinden ihalelerde gerçekleşen ortalama yıllık bileşik faiz eylülde yüzde 16.2’ye kadar indi. İskontolu tahvim ve bono ihracına yönelik olarak yapılan iki YTL cinsinden iç borçlanmanın ortalama faizi ise yüzde 14.8’le şimdiye kadarki en düşük noktaya geriledi. Faiz oranlarındaku bu düşüş, beklenen reel faize de yansıdı. Ağustosta yüzde 10.4 olan Hazine’ye borç verenlerin gelecek bir yıl için beklediği reel faiz eylülde yüzde 9.2’ye kadar indi. Faiz düşüşünde Hazine’nin borçlanmanının büyük bir bölümünü döviz cinsinden yapması da etkili oldu. Eylüldeki YTL cinsinden iç borçlanmanın ortalama vadesi ise şimdiye kadarki en uzun vade olan 995 güne 33.2 ay kadar çıktı. 
     
     OCAK-EYLÜL DÖNEMİ 

     Bu arada Hazine, bu yıl ocak-Eylül döneminde ise YTL cinsinden iç borçlanma ihalelerinde 10.6 milyar YTL’si kamudan, 88.2 milyar YTL’si ise piyasadan olmak üzere toplam 98.8 milyar YTL’lik iç borçlanmaya gitti. Bu dönemdeki toplam borçlanmanın ortalama yıllık bileşikf aizi ise yüzde 18 olarak gerçekleşti. Aynı dönemde sadece iskontolu ihalelerin ortalama faizi ise yüzde 17 oldu. Hazine’nin değişken faizli ya da sabit faizli kupon ödemeli tahvil ihaleleri ortalama faiz oranını 1 puan yükseltti. Ocak-eylül dönemindeki borçlanmanın ortalama vadesi ise 731 gün 24.3 ay olarak hesaplandı. 

ANKA 
     
</TEXT>
</DOC>
