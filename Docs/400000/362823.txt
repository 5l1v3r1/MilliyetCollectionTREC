<DOC>
<DOCNO> 362823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur11.html </URL>
<DATE> 2005/07/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Havuzdaki heykeller şantiyede çıktı 
</HEADLINE>
<TEXT>

     Ahmet KAYA DHA 

      GAZİANTEP’te 4 yıl önce Büyükşehir Belediye Başkanı CHP’li Celal Doğan döneminde yaptırılan iki ayrı süs havuzundaki 5 heykel, aralıklarla kırılıp söküldü. Vatandaşların akıbetini merak ettiği heykeller belediyeye ait şantiyede tahrip edilmiş halde bulundu. Belediye yetkilileri heykellerin tahrip olmasına doğa şartlarını neden gösterirken, heykelleri yapan Filiz Başfırıncı kasıt olabileceğini öne sürdü. 
     İlk olarak 5 ay önce Başkarakol Kavşağı’nda bulunan süs havuzundaki suda yıkanan küçük, yarı çıplak bir melek ile onu seyreden annesini simgeleyen 2 heykelin başları kırılarak kayboldu. Birkaç gün sonra da heykeller tamamen sökülüp kaldırıldı. Gaziantep’in tanıtım CD’lerinin yanı sıra, birçok ürünün reklamında da kullanılan bu heykellerin yerine konması beklenirken, önce heykellerin havuzun tadilatı sırasında kaybolduğu öne sürüldü. Heykellerin akıbeti araştırılırken bu kez Burç Kavşağı’ndaki havuzda bulunan ve omuzlarında su testisi taşıyan mahalli kıyafetli 3 kızın heykeli kayboldu. 5 heykelin havuzlardan sökülmesi akla kasıt olasılığını getirdi. 
     
     BAŞKAN HABERİM YOK 
     Bu gelişmelerden habersiz olduğunu açıklayan Gaziantep Büyükşehir Belediye Başkanı AKP’li Asım Güzelbey, Park ve Bahçeler Şube Müdürlüğü yetkililerinden bilgi istedi. Yetkililer, heykellerin kışın aşırı soğuktan etkilenip kırıldığını, bu nedenle sökülüp şantiyeye konulduğunu söyledi. 
     Başkan Güzelbey, su testisi taşıyan kız heykellerinin yenisinin yapılıp, yerine konulması talimatı verirken, yarı çıplak melek heykellerinin durumuna açıklık getirilmedi. 
     DHA Muhabiri, şantiyede açık alanda bulunan heykellerden yarı çıplak yıkanan melekle annesini simgeleyen heykellerin baş kısımlarının bulunmadığını tespit etti. Yetkililer, 5 heykelin yakın tarihlerde kırılması, özellikle havuzda yarı çıplak yıkanan melek ile kendisini seyreden annesini tasvir eden heykellerin sadece baş kısımlarının koparılması konusunda görüş belirtmedi. 
     
     BU İŞİ ANLAMADIM 
     Heykelin yapıldığı dönemde Gaziantep Büyükşehir Belediyesi’nde Genel Sekreter olan Ali İhsan Sofuoğlu, Biz süs havuzlarını ayrı bir hava vermek için heykelciklerle dekore etmiştik. Havuzlara da ayrı bir hava veriyordu bu heykelcikler. Niye kaldırılmış anlamadım'' dedi. 
     
     HEYKELTRAŞ ANNENİN KAFASI NİYE KOPTU 
     Başkarakol ve Burç Kavşağı’ndaki heykelleri yapan heykeltıraş Filiz Başfırıncı, Başkarakol’daki yarı çıplak melek ve annesinin heykellerinin kafalarının yaklaşık 5 ay önce kırıldığını belirtti. Betonarme olarak ve içine demir yerleştirerek yapılan heykellerden anne heykelinin su ile temasının olmayıp, süs havuzunun kenarında yerleştirildiğini vurgulayan Başfırıncı, Bu heykellerin özellikle kafa bölümlerinin su, soğuk, don etkisiyle kırılması mümkün değil. Bence, kafaların kırılmasında başka bir dış etken var. Hadi melek heykeli su altındaydı, hasar gördü diyelim, anne heykeli niye aynı akıbete uğradı onu anlamış değilim'' diye konuştu. 
     
</TEXT>
</DOC>
