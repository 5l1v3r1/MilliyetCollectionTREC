<DOC>
<DOCNO> 372923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas17.html </URL>
<DATE> 2005/08/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Japonya'da dev panda ikiz doğurdu... Yavrulardan biri hayatta... 
</HEADLINE>
<TEXT>

     Japonya'nın batısındaki bir hayvanat bahçesinde bir dev pandanın ikiz doğurduğu, ancak yavru pandalardan sadece birinin hayatta kalabildiği bildirildi. 
     Hayvanat bahçesi sözcüsü, 10 yaşındaki panda Mei Mei'nin gece yarısından önce 180 gram ağırlığında doğurduğu dişi pandanın sağlıklı olduğunu, ancak birkaç saat daha erken doğan erkek pandanın bir süre sonra öldüğünü kaydetti. 
     Doğal ortamları dışında esaret altında yaşayan pandaların çiftleşme sorunu bulunuyor. Dişi pandalar yılda sadece birkaç gün, genelde de mart ve mayıs ayları arasında çiftleşmeye istek gösterirken, erkek pandaların buna genelde karşılık vermediği belirtiliyor. 
     Japon hayvanat bahçesinin yeni üyesi dişi pandanın burada dünyaya gelen 4'üncü panda olması da başarı olarak niteleniyor. 
     Nesli tükenme tehlikesiyle karşı karşıya bulunan dev pandaların sadece 1000'i doğal ortamda, bunların çoğu da Çin'in batı ve orta kesiminde koruma altında yaşıyor. 
     
</TEXT>
</DOC>
