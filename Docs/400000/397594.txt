<DOC>
<DOCNO> 397594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun35.html </URL>
<DATE> 2005/11/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AB Müzakereleri kesen İran'dır. Olumlu adım bekliyoruz 
</HEADLINE>
<TEXT>

     Uluslararası Atom Enerjisi Kurumu UAEK Yönetim Kurulu'nun bugün başlayan olağan toplantısında AB adına açıklama yapan İngiltere heyeti başkanı büyükelçi Peter Jankins, ''AB-İran müzakerelerini kesen tarafın İran olduğunu, müzakerelerin yeniden başlayabilmesi için İran'ın olumlu adım atmasını beklediklerini'' söyledi. 
     UAEK denetçilerinin geçen ay görüştüğü İranlı iki uzmanın ifadeleri doğrultusunda nükleer tesislerde yapılan denetimlerde, ''nükleer silah yapımında kullanılan zenginleştirilmiş uranyum imalatını gösteren çizimler bulduklarını'' belirten Jankins, ''bunun da İran'ın geçmişte nükleer silah programıyla ilgili faaliyetlerde bulunduğuna dair kuşkuları güçlendirdiğini'' bildirdi. 
     Jankins, İran yönetiminin zenginleştirilmiş uranyum aldığına dair belgeyi 18 yıl süreyle UAEK'dan gizlemesinin de ''büyük bir soru işareti olarak ortaya çıktığını'' kaydetti. 
     İran'ın karaborsadan temin ettiği Pakistan menşeli santrifüjlerin geçici olarak depolandığı ismi açıklanmayan bir ülkede, UAEK uzmanlarının yaptığı analizler sonucu herhangi bir uranyum kirlenmesine rastlanmadığını anımsatan Jankins, ''bu durumun da İran'da UAEK uzmanlarınca daha önce tespit edilen radyoaktif kirlenmenin gerçek sebebinin de anlaşılamamasına neden olduğunu'' belirterek, İran yönetimini ''UAEK ile ilişkilerinde şeffaf olmamakla'' suçladı. 
     İran yönetimini uranyum zenginleştirme faaliyetlerini durdurmaya çağıran büyükelçi Jankins, ''İsfahan'daki dönüştürme tesisindeki uranyum zenginleştirme faaliyetlerinin devam etmesinin de AB-İran müzakerelerinin yeniden başlaması önünde önemli bir engel olduğunu'' söyledi. 
     Jankins, ''Müzakereleri bırakan İran'dır, dolayısıyla tekrar başlaması için ilk adımı İran atmalıdır. Ve UAEK'nın 24 Eylül'de Yönetim Kurulu toplantısında kabul edilen kararında istenilenleri de bir an önce yerine getirmelidir'' diye konuştu. 
     ABD ve AB ülkeleri tarafından sunulan ve UAEK'nın 24 Eylül'de kabul ettiği karar tasarısında, İran'ın, imzaladığı Nükleer Silahların Yayılmasının Önlenmesi Antlaşması NPT ve ani denetimleri öngören ek protokolle üstlendiği tüm yükümlülüklerini yerine getirmesi, aksi takdirde NPT antlaşması hükümlerini ihlal ettiğinin saptanması halinde ''Nükleer dosyasının BM Güvenlik Konseyi'ne havale edilmesi'' öngörülüyor. 
     AB ile müzakereler için ''İran'a kapıyı tamamen kapatmadıklarını'' vurgulayan büyükelçi Jankins, ''İran'ı, diyalog sürecini yeniden başlatması için bu fırsatı kaçırmamaya ve gereken adımları atmaya çağırıyoruz'' dedi. 
     
</TEXT>
</DOC>
