<DOC>
<DOCNO> 396012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun12.html </URL>
<DATE> 2005/11/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gül Merkel'le görüştü, yeni başbakanı Türkiye'ye davet etti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Almanya'nın başkenti Berlin'deki temasları çerçevesinde, 22 Kasım'da başbakan olması beklenen Hıristiyan Demokrat Birlik Partisi CDU Genel Başkanı Angela Merkel ile görüştü. 
     Gül, yaklaşık 45 dakika süren görüşmeden sonra yaptığı açıklamada, ''Türkiye-Almanya ilişkileri özel ilişkilerdir. Hepimiz bunu daha da güçlendirmek istiyoruz. İlişkilerimiz çok yönlü. Türkiye-Almanya ilişkilerinin çok özel boyutları var. Bu, koalisyon protokolünde de belirtilmektedir. Bu ilişkilerin daha da güçlenerek gelişeceğine inanıyorum'' dedi. 
     Merkel ile çok iyi bir görüşme yaptığını ifade eden Gül, bugün Almanya'da koalisyon protokolünün imzalanacak olmasına rağmen kendisiyle görüşmeye vakit bulduğu için de Merkel'e teşekkür etti. 
     Bakan Gül, ayrıca Merkel'i 2006 yılı başında Türkiye'ye davet ettiğini kaydederek, ''Sayın Merkel de bu daveti severek kabul etti'' dedi. 
     Abdullah Gül, bugün ayrıca yeni hükümette dışişleri bakanı olarak görev alacak olan Frank-Walter Steinmeier ve şimdiki Dışişleri Bakanı Joschka Fischer ile görüşecek. 
     
</TEXT>
</DOC>
