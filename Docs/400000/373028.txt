<DOC>
<DOCNO> 373028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun14.html </URL>
<DATE> 2005/08/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Filistinliler geri çekilmeyi kutluyor... 
</HEADLINE>
<TEXT>

     İsrail'in Gazze Şeridi'ndeki 21 yerleşimin tamamını boşaltması, Batı Şeria'daki 120 dolayındaki yasadışı yerleşimden 4'ünden çekilmesi Filistinliler tarafından kutlanıyor. 
     Filistin yönetimi, kutlamalar için ayrıca hazırlanırken, Gazze şehrinde, Beyt Lahiya ve Cebaliye mülteci kampında Filistinli gruplar kendi kutlamalarını düzenliyor. 
     Maskeli ve silahlı militanların da katıldığı törenlerde, gruplar konvoylar halinde kenti turluyor, aralarında çocukların bulunduğu Filistinliler de onlara eşlik ediyor. Bazı Filistinli çocukların gösterilerde makineli tüfek ya da tabanca taşıdıkları dikkat çekti. 
     Kutlamalara katılanlar geri çekilmenin ve geleceğin kendilerine barış ve daha iyi bir hayat getireceğine inanıyor. 
     Cebaliye mülteci kampından 17 yaşındaki Muhammed, İsrail saldırılarıyla yıkılmış evleri gösterirken, ''Son aylarda biraz daha rahatız. Geri çekilme inşallah daha iyi günler getirecek. Filistinlilerin de rahat yaşamak, evlerinde televizyon seyretmek, denize rahatça girmek en tabii hakkı. İnşallah bütün bunlar olacak'' diye konuştu. 
     Han Yunus'tan 62 yaşındaki Ganim Said ise ''Filistinliler barışı seviyor. Ama İsraillilerin hepsinin sevdiğini söylemek güç. Yine de aynı topraklar üzerinde yaşayan iki toplum arasında barış olacağına inanıyorum'' dedi. 
     
     HAMAS MEMNUN 
     Silahlı grup Hamas'ın İsrail'in çekilmesinden memnun olduğu belirtildi. Hamas'ın Beyt Lahiya sorumlusu 32 yaşındaki Arafa, ''Elbette çok memnunuz. Ama memnuniyetimizin tam olması için, İsrail'in tüm Batı Şeria'dan ve sonunda Kudüs'ten de çekildiğini görmemiz gerekir'' dedi. 
     İsrail Başbakanı Ariel Şaron'un Batı Şeria'daki bazı yerleşimlerin genişletileceği, yeni yerleşimler yapılacağı sözlerinin hatırlatılması üzerine Arafa, ''Şu anda bu olmayabilir belki, ama mutlaka olacak. Bu, Kur'an'a dayalı bir gerçek. İsrail, eninde sonunda buraları Filistinlilere bırakacak'' diye konuştu. 
     İsrail'in Filistinli sivillere yönelik hareketlerinin mutlaka cevap bulacağını söyleyen Arafa, ''Filistinli sivilleri veya Filistin liderlerini hedef alan saldırılara cevap vermek, olmazsa olmaz bir koşuldur'' dedi. 
     Hamas'ın İslami bir parti olduğunu, gücünü de büyük ölçüde İslam'dan aldığını vurgulayan Arafa, gelecek seçimlere katılacak hareketin, geçen yerel seçimlerde aldığı oyun da üzerine çıkarak iktidara ortak olacağını ifade etti. 
     Geçen seçimde halkın yüzde 47'sinin Hamas'ı desteklediğini, kalan oyların diğer partiler arasında dağıldığını söyleyen Arafa, Hamas'ın siyasallaşmasının örgütün mücadelesine güç kazandıracağını, işgal edilmiş diğer toprakların kurtarılmasının yanı sıra halen devam eden sosyal çalışmaların daha da genişleyerek sürdürüleceğini kaydetti. 
     Hamas'ın maddi kaynaklarıyla ilgili bir soruya ise Arafa, ''Para sağlamanın birçok yolu var. Ama bilin ki hepsi de yasal yollardan'' yanıtını verdi. 
     Hamas üyelerinin maaşlarının yüzde 2,5'inin örgüte ayrıldığını, Hamas'ın fabrikaları, fırınları ve birçok şirketleri ve paralı okulları bulunduğunu ifade eden Arafa, halktan gönüllü toplanan paraların da Hamas'ın kaynakları arasında önemli yer tuttuğunu belirtti. 
     Arafa, ''Şeyh Ahmed Yasin'in İsrail tarafından öldürülmesinden sonra sadece tek kampanyada, bir günde Hamas 1,5 milyon dolar bağış topladı. Kadınlar bileziklerini, yüzüklerini verdi. Ayrıca, yurtdışındaki uluslararası kuruluşlardan, Amerika'dan, Avrupa ülkelerinden de desteklerimiz var'' dedi. 
     Hamas'ın silah ve uyuşturucu kaçakçılığı yaptığı iddialarının doğru olmadığını söyleyen Arafa, ''Tam tersine, biz uyuşturucuyla mücadele eden bir örgütüz. Hamas, amacı için her yol mubahtır diyen bir anlayışa sahip değil. Amerika, Afganistan'da Taliban'ı uyuşturucu kaçakçılığıyla suçladı. Taliban'ın bitmesinden sonra uyuşturucu kaçakçılığı onların döneminde 3 kat arttı. Şimdi aynı şekilde bize yükleniyorlar'' diye konuştu. 
     
</TEXT>
</DOC>
