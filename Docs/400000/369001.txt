<DOC>
<DOCNO> 369001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo23.html </URL>
<DATE> 2005/08/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Nuri Şahin, Alman milli takımında oynayabilir' 
</HEADLINE>
<TEXT>

     Almanya Futbol Federasyonu DFB Başkanı Gerhard Mayer Vorfelder, Almanya Birinci Ligi'nin Bundesliga en genç futbolcusu olan 16 yaşındaki Borussia Dortmundlu Nuri Şahin'in hukuki olarak Alman milli takımında oynamasının mümkün olduğunu söyledi. 
     Almanya'nın önde gelen spor dergilerinden Kicker, fotoğrafına kapakta yer verdiği haberde Nuri ile ilgili olarak, daha önce sadece Türkiye için milli takımda oynamak istediğini açıklamasına rağmen Nuri'nin Alman milli takımı adına oynamasının hukuki açıdan mümkün olabileceğini kaydetti. 
     Vorfelder'in bu konuda, ''Borussia Dortmundlu Nuri Şahin'in Alman milli takımında oynaması hukuki açıdan mümkün'' şeklinde konuştuğu ifade edildi. 
     FIFA tarafından 19 Ekim 2003 tarihinde Katar'da alınan bir karara göre futbolcular 21 yaşını doldurana kadar istedikleri ülkenin takımında oynayabiliyorlar. 
     Nuri ise daha önce Türkiye genç milli takımıyla oynamış, ancak bu karşılaşma sırasında sadece Türk vatandaşlığına sahip olduğu için başka seçeneği olmadığı yorumu yapılmıştı. 
     Vorfelder, FIFA'nın sadece Dünya Kupası grup eleme maçları ve şampiyona maçlarını esas alması durumunda, Nuri'nin Alman milli takımında oynamasının hukuki açıdan mümkün olabileceğini savunuyor. DFB'nin gençler sorumlusu Bern Barutta ise Nuri'nin Almanya adına oynamasının kesinlikle mümkün olmadığını savundu. 
     
     NURİ ŞAHİN, FC SCHALKE 04'E KARŞI OYNAYAMAYACAK 

     Almanya Birinci Futbol Ligi'nin Bundesliga en genç futbolcusu unvanını alan Borussia Dortmundlu 16 yaşındaki Nuri Şahin, 13 Ağustos'ta FC Schalke 04'e karşı oynayacakları karşılaşmada sakatlığı nedeni ile forma giyemeyecek. 
     Borussia Dortmund Teknik Direktörü Bert van Marwijik, bugün yaptığı açıklamada, Nuri'nin kasığındaki bir sakatlık nedeni ile kadroda yer almayacağını söyledi. 
     Bundesliga'da geçen hafta sonu Wolfsburg takımına karşı ilk maçını oynayan Nuri hakkında çok olumlu yorumlar yapılmıştı. 

     
</TEXT>
</DOC>
