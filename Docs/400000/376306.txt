<DOC>
<DOCNO> 376306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yazar/akyol.html </URL>
<DATE> 2005/09/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İtidal zamanı 
</HEADLINE>
<TEXT>


KÜRT vatandaşlarımızın büyük çoğunluğu politik Kürt hareketlerinden uzak duruyor Türkiye'de iç barışın en büyük teminatı budur. 
Öte yandan 'siyasi Kürtçülük' hareketlerinde üçlü bir ayrışma süreci oluşuyor gibi 
PKK hareketi Etnik milliyetçiliğin ana gövdesini oluşturuyor, terör örgütü. Binlerin, yüz binlerin hayatının onlar için hiç önemi yok yeter ki 'taktik' yarar görsünler PKK dışında gelişen Kürt milliyetçiliği Bunlar terörden uzaklar ama genelde sanılanın aksine, politik görüşleri daha 'keskin', etnik milliyetçilikleri daha şovendir. Öcalan'ı "Genelkurmay'a satılmış" olarak görüyorlar Gerçekten ılımlı olanlar Bunlar Türkiye'de artık etnik federasyonun bile düşünülemeyeceğini, Kürt meselesinin bir bireysel demokratik özgürlükler sorunu olarak ele alınması gerektiğini söylüyorlar sağduyuları ağır basıyor. Bunların öncüsü, merhum Orhan Kotan'dı... 

PKK çizgisinde olanlar, kendilerine Batı'da destekçi, Türkiye'de uç liberallerle uç soldan 'müttefikler' bulmak ümidiyle, taktik bir dil kullanıyorlar. "Demokratik cumhuriyet, kardeşlik, eşitlik" falan gibi, 'etnik milliyetçi' gözükmeyen sloganlarla konuşuyorlar. 
Hatta Öcalan'ın kitaplarında "ilkel milliyetçi Kürtler... Kürtçülük çıkmazı, feodal Kürt isyanları..." gibi ifadeler geçiyor. Zaman zaman "Türkiyelilik, Türkiye partisi" gibi sözler kullanıyorlar. Bu politik-taktik esnekliğine rağmen, PKK tam bir "etnik milliyetçi terör örgütü"dür. Çeşitli etnik-psikolojik sebeplerle, sınırlı da olsa küçümsenmeyecek bir ahali tabanına sahip. 
PKK dışındaki etnik milliyetçi Kürtler ise, bu taktiklerinden dolayı Öcalan'ı "Genelkurmay'a satılmış" olmakla suçluyor 
Türkiye içinde şiddetli Barzani yanlısı gruplar bu konuda başı çekiyor. Mesela "kurdish media" sitesinde diyorlar ki 
"Öcalan ve PKK 'Türkiyelilik' diyerek Kürtleri Türkleştirmek, Kürt bağımsızlık hareketini sabote etmek istiyor... Öcalan Genelkurmay'a satılmıştır, yakalandığında Türk devletine hizmet edeceğini, annesinin Türk olduğunu söylemişti... Onun için şimdi İmralı'da misafir ediliyor... 
Kürt, yazar, aydın, müzisyen ve akademisyenlere 'Aptallar, hayvanlar, şerefsizler' diyerek milyonların önünde hiç utanmadan hakaret eden Apo'dur, kadın militanlara 'sarkan' Apo'dur .. 
Bu grup, ileride Barzani ile birleşmek amacıyla, asgariden etnik federasyonu, esasen ayrılıkçılığı savunuyor. 

PKK dışındaki Kürt hareketlerinden isimler Ankara'da bir toplantı yaptılar. Şeyh Said'in torunu Melik Fırat'ın kurduğu HAK-PAR'ın çağrısıyla "Başbakan'ın Diyarbakır konuşmasını tartışmak" için toplantıya davet edilmişlerdi. 
Ama konuşulanlara bakın 
"Bu bayrak ve bu ülke bizim değil... Bağımsızlık için referandum... Kendi devletimizi kuracağız .." 
Bu laflar kavgadan başka ne getirir 
Ama bu laflar, bu 200 kişilik 'belirli isimler'in çağrıldığı toplantıda bile tepkiyle karşılandı, ılımlıların tepkisi üzerine "bildiri" yayımlayamadılar. Kürt vatandaşlarımızın da büyük çoğunluğu, etnik milliyetçilikten uzak duruyor. 
Fakat büyük yangınlar küçük kıvılcımlardan çıkabilir, ortam alevlenmeye müsaitse 
PKK'lı veya PKK ile 'sen-ben' kavgası veren 'federasyoncu' fanatikler olsun, kundakçıları etkisizleştirmenin birinci şartı, ortamın "alevlenebilir" olmamasıdır kimlik duygularının "alevlenebilir" hale gelmemesi, doğal bir itidal noktasından öteye taşmamasıdır. 



</TEXT>
</DOC>
