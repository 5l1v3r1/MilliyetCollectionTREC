<DOC>
<DOCNO> 393846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo32.html </URL>
<DATE> 2005/11/10/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
İsteka'nın büyücüleri, finalda kapışacaklar 
</HEADLINE>
<TEXT>

     İstanbul'da yarın başlayacak Dünya 3 Bant Bilardo Kupası final ayağının kuraları çekildi. 
     Kumburgaz Marine Princess Otel'de gerçekleştirilen kura çekiminde, final ayağındaki 32 sporcu arasında yer alan 6 Türk sporcudan dünya şampiyonu Semih Saygıner, Çek Cumhuriyeti'nden Bohac Martin ile eşleşti. Adnan Yüksel, Hasan Pamuk ile eşleşirken, Yılmaz Özcan'ın rakibi De Backer Belçika , Naci Çoklu'nun rakibi Kobayashi Hiedaki Japonya , Tayfun Taşdemir'in rakibi de Carlsen Tonny Danimarka oldu. 
     Bilardo Federasyonu Başkanı Uğur Karagöllü, yarın başlayacak organizasyon öncesi düzenlenen basın toplantısında, bilardonun Türkiye'de çok yaygın bir spor olduğunu belirterek, ''Ülkemizde bilardonun daha da gelişmesi için çalışacağız. Önümüzdeki yıllarda daha çok organizasyon düzenleyeceğiz. Amacımız, Türk bilardosunu dünyada ilk sıraya yerleştirmektir. Bunun için altyapıya büyük önem veriyoruz'' dedi. 
     Karagöllü, önümüzdeki yıl Dünya Kupası final ayağını ve Artistik Avrupa Şampiyonası'nı da Türkiye'de düzenleyeceklerini söyledi. 
     Dünya Bilardo Federasyonu Başkanı Jean Claude Dupont da Türkiye'de bilardonun çok geliştiğini, gelecekte daha çok uluslararası organizasyonun Türkiye'de düzenleneceğini ifade etti. 
     Milli sporcu Semih Saygıner ise en saygın organizasyonlardan biri olan Dünya Kupası'nda 6 Türk sporcunun mücadele edecek olmasının, bilardonun Türkiye'deki gelişiminin göstergesi olduğunu söyledi. Saygıner, ''Dünya Kupası'ndaki hedefim şampiyon olmak'' diye konuştu. 
     Bu arada, kura çekiminin ardından, Semih Saygıner'in de aralarında bulunduğu dünya şampiyonu olmuş 6 bilardocu gösteri maçı yaptı. 
     
</TEXT>
</DOC>
