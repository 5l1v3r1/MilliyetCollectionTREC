<DOC>
<DOCNO> 361929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur22.html </URL>
<DATE> 2005/07/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Aydın Valisi Olayda canlı bomba yok 
</HEADLINE>
<TEXT>

     Aydın Valisi Mustafa Malay, Kuşadası İlçesi'nde dün meydana gelen patlamaya ilgili iki ihtimal üzerinde durduklarını belirterek, ''Patlayıcı zaman ayarlı ya da uzaktan kumandalı'' dedi. 
     Vali Malay, patlamaya neden olan patlayıcının büyük çaplı olmadığını belirtti. 
     Patlayıcının, televizyon kumandası şeklinde, küçük bir çanta içinde sıkıştırılmış olduğunu belirten Malay, ''İki ihtimal üzerinde duruyoruz. Patlayıcı zaman ayarlı ya da uzaktan kumandalı olabilir. Olayda canlı bomba yok. Böyle bir ihtimal olsaydı, ölen ya da yaralananlardan birinin olması gerekirdi. Patlayıcının, arkadan ikinci koltuğun altına, cam kenarına sıkıştırıldığını belirledik'' diye konuştu. 
     Şüphelilerle ilgili çalışmaların devam ettiğini dile getiren Vali Malay, yarın İzmir'e gideceğini, burada hem İngiltere'nin İzmir Konsolosluğu'na geçmiş olsun ve başsağlığı ziyaretinde bulunacağını hem de hastanelerdeki yaralıları ziyaret edeceğini kaydetti. 
     Patlamada ölen İrlandalı turist Tana Whalen'in cenazesinin ülkesine gönderilmesi konusuyla ilgili çalışma yaptıklarını, bu çerçevede İrlanda'nın İstanbul Başkonsolosu ile görüştüklerini ifade eden Malay, şu bilgileri verdi 
     ''İrlandalının cenazesinin gönderilmesi konusunda çalışma yapıyoruz. İrlanda'ya doğrudan tarifeli uçak yok. O sorunu çözmeye çalışıyoruz. Cenaze ya aktarmalı gidecek ya da Milli Savunma Bakanlığı ve Kültür ve Turizm Bakanlığı ile temasa geçerek özel uçak temin edeceğiz. Bu arada delil toplamak için Ankara'dan gelen uzmanlar çalışmalarını tamamlayarak döndüler.'' Bu arada, emniyet yetkilileri, olayda uzaktan kumandalı ya da zaman ayarlı plastik patlayıcı kullanıldığı ihtimalinin kuvvetli olduğunu bildirdiler. Olayın geçen hafta Çeşme'de meydana gelen patlamayla ilgili bağlantılarının da araştırıldığı kaydedildi. 

     
</TEXT>
</DOC>
