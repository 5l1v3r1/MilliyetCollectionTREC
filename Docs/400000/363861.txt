<DOC>
<DOCNO> 363861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko06.html </URL>
<DATE> 2005/07/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Petrol fiyatlarındaki artış, ihracatçı ve müteahhitlere yaradı... 
</HEADLINE>
<TEXT>

     Türkiye'nin petrol üreticisi ülkelere yönelik ihracatı geçen yıla göre yüzde 33 oranında artarken, yurtdışı müteahhitler de petrol üreticisi ülkelerde bu yılın ilk 6 ayında 3.5 milyar dolarlık proje üstlendiler. 
     Petrol fiyatlarındaki artış nedeniyle Türkiye'nin petrol ithalat maliyetleri artarken, petrol ülkelerinin gelirlerinde ise önemli artışlar meydana geldi. 
     Petrol üreticisi ülkeler gelirlerindeki artışlar nedeniyle ithalatlarını yükselterek alt, üst yapı yatırımlarına hız verdiler. Bu durum da Türk ihracatçılarının ve müteahhitlerinin petrol üreticisi ülkelere yoğunlaşmasına neden oldu. 
     Türkiye 2004 yılının ilk altı ayında petrol üreticisi ülkelere 3.8 milyar dolarlık ihracat gerçekleştirirken, bu yılın ilk 6 ayında bu ülkelere yapılan ihracat yüzde 33 artarak 5 milyar doları aştı. 
     Öte yandan Türk müteahhitlerinin de petrol üreticisi ülkelerde kazandıkları ihalelerde önemli artışlar görüldü. Bu yılın ilk 6 ayında Türk müteahhitlerinin petrol üreticisi ülkelerde aldıkları ihale miktarı 3.5 milyar dolara ulaştı. 
     
     DEVLET BAKANI TÜZMEN 
     Konuyla ilgili A.A muhabirine açıklamalarda bulunan Devlet Bakanı Kürşad Tüzmen, ihracatçıların ve müteahhitlerin tehdidi fırsata çevirdiklerini belirterek, petrol üreticisi ülkelere yönelik ihracat ve müteahhitlik hizmetlerinin artarak devam edeceğini söyledi. Kendilerinin gelişmeleri zamanında gördüklerini vurgulayan Tüzmen, şunları söyledi 
     ''Petrol fiyatları yükselişe geçtiği zaman panik yaşanmıştı. Biz ise petrol fiyatlarındaki artışın yaratacağı tehdidi fırsata dönüştürebileceğimizi söylemiştik. Sadece söylemedik ona göre stratejiler de geliştirdik. 2004 yılında ihracatçılarımızla birlikte bu ülkelerde ticaret heyetleri gezileri yaptık. Bu çalışmalarımızın sonuçlarını da alıyoruz. Genel ihracat artışımız yüzde 20'ler seviyesinde seyrederken petrol üreticisi ülkelere yönelik ihracat artışımız genel ihracat artışımızın yüzde 50 üzerinde. Yüzde 33 seviyesinde.'' Petrol üreticisi ülkelerden Umman'a ihracat artışının yüzde 172, Birleşik Arap Emirlikleri'ne yüzde 36, Katar'a yüzde 93, Suudi Arabistan'a yüzde 38, İran'a yüzde 38, Irak'a yüzde 45, Sudan'a yüzde 133, Libya'ya yüzde 29, Kazakistan'a yüzde 45, Rusya Federasyonu'na yüzde 23 olduğunu kaydeden Tüzmen, bu ülkelere ihracat artışının devam edeceğini ifade etti. 
     
     MÜTEAHHİTLERİN ALDIĞI İHALELER 
     Yurtdışı müteahhitlik sektörünün de 2005 yılının ilk 6 ayında toplam 4 milyar l43 milyon dolarlık proje üstlendiklerini hatırlatan Bakan Tüzmen, bunun yüzde 85'inin 3.5 milyar dolarlık kısmı petrol üreticisi ülkelerden alınmış işler olduğunu bildirdi. 
     Petrol üreticisi ülkelerin petrol fiyatlarında yaşanan artışlardan elde ettikleri artı gelirlerle alt ve üst yapı yatırımlarına yöneldiklerini anlatan Tüzmen, ''Türk müteahhitler de bunu görüp ona göre çalışmalarını yürüttüler. Gelişmeler tam anlamıyla bizim 2004 yılı başlarında yaptığımız analizler doğrultusunda oldu. Bu analizlere göre yaptığımız çalışmalar başarılı sonuçlar veriyor'' diye konuştu. 
     Tüzmen, dikkat çekici bir başka noktanın da Türk müteahhitlerinin büyük ölçekli ihaleleri almaya başlaması olduğunu belirterek, eskiden daha küçük ölçekli işler alan müteahhitlerin artık dünyanın en büyük projelerine imza atmaya başladıklarını kaydetti. 
     Bakan Tüzmen, ''Bu çok sevindirici bir durum, müteahhitlerimiz artık dünya markası olmaya başlamışlardır'' diye konuştu. 
     
</TEXT>
</DOC>
