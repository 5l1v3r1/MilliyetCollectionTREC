<DOC>
<DOCNO> 380351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur17.html </URL>
<DATE> 2005/09/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çobanı dövüp koyunlarını çaldılar 
</HEADLINE>
<TEXT>

     Sivas’ın Ulaş İlçesi’nde kimliği henüz belirlenemeyen kişi veya kişilerce dövülerek, otlattığı 600 koyun ile 4 çoban köpeği ve eşeğinin çalındığı iddiasıyla jandarmaya başvuran 
     çoban, Cumhuriyet Üniversitesi CÜ Tıp Fakültesi Hastanesi’nde tedavi altına alındı. Kaçırılan sürü, jandarma ekiplerince bulunurken, zanlıların yakalanmasına çalışılıyor. 
     AA muhabirinin aldığı bilgiye göre, ilçeye bağlı Kovalı Köyü merasında Vahap Taçyıldız’a ait koyun sürüsünü otlatan 50 yaşındaki çoban Ömer Özkan, jandarmaya başvurarak, gece kimliği belirsiz kişi veya kişilerce dövüldüğünü, otlattığı 600 koyun, sürüyü koruyan 4 çoban köpeği ve 1 eşeğinin de bu kişilerce çalındığını bildirdi. 
     Jandarma ekipleri tarafından getirildiği CÜ Tıp Fakültesi Hastanesi Acil Servisi’nde muayene edilen Özkan’ın kolunda ve kulağında ısırıklar olduğu, burnunda ve kafasında ise darp izleri bulunduğu görüldü. 
     Özkan’ın şikayeti üzerine bölgede araştırma yapan jandarma ekiplerince, sürünün il merkezine bağlı Karayün Köyü yakınlarında bulunduğu bildirildi. 
     Sürüyü bırakıp kaçtıkları tahmin edilen zanlıların arandığını belirten yetkililer, soruşturmanın devam ettiğini kaydettiler. 
     Yozgat’ın Akdağmadeni İlçesi’ne bağlı Taşpınar Köyü’nde yaşadığını belirten 4 çocuk babası Ömer Özkan, 6 ay önce işsizlik nedeniyle Sivas’ın Ulaş İlçesi’ne bağlı Kovalı Köyü’nde Vahap Taçyıldız’a ait çiftlikte koyun sürüsü otlatarak geçimini sağlamaya başladığını söyledi. 
     
</TEXT>
</DOC>
