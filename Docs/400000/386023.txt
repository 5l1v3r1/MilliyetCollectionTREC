<DOC>
<DOCNO> 386023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun22.html </URL>
<DATE> 2005/10/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Eşcinseller gazeteye ilan vererek kimliklerini açıkladı 
</HEADLINE>
<TEXT>

     BBC TÜRKÇE 

      Hırvatistan'da bini aşkın eşcinsel belli başlı gazete ve dergilere isimlerinin yer aldığı bir ilan vererek daha çok hoşgörü talep etti. Toplam 1200 Hırvat eşcinselin verdiği ilanın başlığı ''Artık gizlenmek istemiyorum'' Cinselliklerini ulusa ifşa eden eşcinseller yayımladıkları ilanda, ''Aramızdaki fark çok az, paylaştıklarımız ise çok. Önyargılarınızı gözden geçirin'' diyor. 
     Muhabirler, Katolik Kilisesi'nin çok güçlü olduğu Hırvatistan'da eşcinsellere yönelik ciddi önyargıların olduğunu söylüyor. 
     Bundan beş yıl önce Hırvatistan'ın ilk eşcinsel yürüyüşü yapıldığı zaman karşıt gruplar da protesto gösterileri düzenlemiş ve şiddet olayları çıkmıştı. 
     Hırvat eşcinseller cinsel kimlikleri nedeniyle sokakta saldırıya uğradıkları vakaların çok olduğunu söylüyor. 
     Üç gazete ve bir dizi dergide yer alan ilana Hırvat hükümeti ve insan hakları örgütleri destek verdi. 
     Listede ismi geçenler kendilerini eşcinsel, lezbiyen, travesti, transseksüel ya da kampanyaya destek veren heteroseksüeller olarak tanımlıyor. 
     Yayımlanan listede soyadlarına yer verilmiyor. 
     Ancak eşcinsel hakları savuncuları listenin bu haliyle bile Hırvatistan'da kayda değer bir adım olduğunu düşünüyor. 
     Hırvat eşcinselleri temsil eden ana örgüt Iskorak'ın başkanı Dorino Manzin, ''Kim olduklarını tamamen ifşa etmeseler dahi yayımladıkları bu ilan Hırvatistan'da eşcinsellerin giderek daha cesaretlendiğini ve kamuoyunun hoşgörüsünün de arttığının bir işareti'' dedi. 
     
</TEXT>
</DOC>
