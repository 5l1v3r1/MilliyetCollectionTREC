<DOC>
<DOCNO> 365059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko35.html </URL>
<DATE> 2005/07/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Betül Mardin'e PRSA'dan yaşam boyu başarı ödülü... 
</HEADLINE>
<TEXT>

     Image Halkla İlişkiler ve Strateji Tanıtım'ın Onursal Başkanı Betül Mardin, Amerika Halkla İlişkiler Derneği'nin Puplic Relations Society of Amerika-PRSA ''Halkla İlişkilerde Yaşam Boyu Başarı 2005 Atlas Ödülü''nü almaya hak kazandı. 
     Mardin, PRSA'nın ödülüne layık görülmesi nedeniyle düzenlediği basın toplantısında yaptığı konuşmada, kendini halkla ilişkilere adadığını, 38 yıldır bu işi yaptığını söyledi. 
     1977 yılında Uluslararası Halkla İlişkiler Derneği'ne IPRA üye olduklarını belirten Mardin, 1995 yılında ise kendisinin bu derneğe başkan tayin edildiğini anlattı. 
     PRSA'nın ise dünyanın en büyük halkla ilişkiler örgütü olduğunu ifade eden Mardin, derneğin 28 bin üyesi olduğunu söyledi. 
     İstanbul Üniversitesi İletişim Fakültesi Halkla İlişkiler ve Tanıtım Bölümü'nde öğretim üyesi olarak görev yapan Yrd. Doç. Dr. Serra Görpe'nin, PRSA'dan akredite belgesi almak için Amerika'ya gittiğinde kendisini PRSA'nın ''Halkla İlişkilerde Yaşam Boyu Başarı 2005 Atlas Ödülü''ne aday gösterdiğini anlatan Mardin, daha sonra dünyaca ünlü halkla ilişkiler uzmanlarından referans mektupları alarak ödül için yarıştığını kaydetti. Ödüle aday gösterilen 7 kişi arasından sıyrıldığını dile getiren Mardin, şunları söyledi 
     ''Bugüne kadar bu ödülü alanların çoğu Amerikalıymış. Bu ödülün 10'uncusunu bir Türk aldı, ilk Müslüman. Böylece PRSA gibi büyük bir örgütün haritasına girmiş bulunuyoruz. Türkiye'deki halkla ilişkiler standardını küçümsemeyeceksiniz. Ama ben daha birinci Türküm, sizlerden istediğim bu işlerde devam ederek bu haritalara girmeniz. Durmayacağız çalışacağız. Ayağımızın ucuyla açacağız kapıyı, her kolda bir isim olacağız. Baktıkları zaman diyecekler ki yine çılgın Türkler var . Biz çılgın Türkleriz.'' Mardin, ödülünü 23 Ekim 2005'te Miami'de düzenlenecek özel bir törenle alacak. 
     
     PRSA'NIN ÖDÜLÜ... 
     PRSA Halkla İlişkilerde Yaşam Boyu Başarı Atlas Ödülü, 1995 yılından bu yana, meslek hayatı boyunca halkla ilişkiler mesleği ve uygulamasında global düzeyde olağanüstü katkılarda bulunmuş kişilere veriliyor. 
     Ödüle layık görülen adayların ulusal veya uluslararası halkla ilişkiler organizasyonlarına katılmış ve bu organizasyonlar aracılığıyla uluslararası alanda en iyi uygulamaların gelişimine katkıda bulunmuş olması gerekiyor. 
     
</TEXT>
</DOC>
