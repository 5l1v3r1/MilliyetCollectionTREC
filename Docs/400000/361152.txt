<DOC>
<DOCNO> 361152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur30.html </URL>
<DATE> 2005/07/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Esenyurt konutları satışa çıkarıldı... İşte ödeme şartları... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul Konut İmar Plan Turizm Ulaşım Sanayi ve Ticaret A.Ş KİPTAŞ tarafından yapılacak "Esenyurt Konutları"nın satış kampanyasını başlattı. 
     KİPTAŞ’ın Başakşehir’deki Tanıtım Ofisi’nde düzenlenen toplantıda konuşan Topbaş, İstanbul’un en büyük sorunlarından birinin aşırı göçün yol açtığı yanlış ve gelişigüzel yerleşme ile yapılaşmadan kaynaklanan kentsel sıkıntılar olduğunu söyledi. 
     İnsanların doğuştan itibaren en temel hakkının barınma ihtiyacı olduğunu ve kentteki bu sorunu çözmek, insanlara kent konsepti içinde bütün ihtiyaçlarına cevap verecek konutlar yapmak için bir hamle başlattıklarını anlatan Topbaş, "Amacımız sosyal içerikli kaliteli konutlar yapmak" dedi. 
     Topbaş, TOKİ ile 30 bin konut, KİPTAŞ ile de 10 bini bu yıl başlamak üzere 14 bin konut yapacaklarını belirterek, "KİPTAŞ ile her ay bir yerde konut satış kampanyası başlatacağız" diye konuştu. 
     
     642 KONUTUN SATIŞ ŞARTLARI 
     Bugün satış kampanyasını başlattıkları Esenyurt konutlarının 752 daireden oluşacağını, ancak bunların 110 tanesinin arsa karşılığı verileceğini kaydeden Topbaş, geriye kalan 642 konutun 384’ünün 95 metrekare, 201’inin 126 metrekare, 57’sinin de 150 metrekare olacağını bildirdi. 
     Kadir Topbaş, 120 ay vadeli konutların ilk kez bu projede yüzde 0.71 konut kredisi ile satılacağını vurgulayarak, satış koşullarına 
     ilişkin şu bilgileri verdi 
     "65 milyar lira peşin fiyatı olan 95 metrekare daireler için 9 milyar 900 bin lira peşinat alınacak, ilk yıl 399 milyon, ikinci yıl 450 milyon, üçüncü yıldan itibaren sabit olmak üzere 801 milyon lira 
     taksit ödenecek. 
     105 milyar peşin fiyatı olan 126 metrekarelik daireler için 25 
     milyar lira peşin alınacak, birinci yıl 1 milyar 100 milyon, ikinci yıl 1 milyar 250 milyon, üçüncü yıldan itibaren de 1 milyar 449 milyon lira taksit ödenecek. 130 milyar lira peşin bedeli olan 150 metrekarelik daireler için de 30 milyar lira peşin alınacak, birinci yıl 1 milyar 450 milyon lira, ikinci yıl 1 milyar 600 milyon lira, üçüncü yıldan itibaren de 1 milyar 781 milyon lira taksit ödenecek." Büyükşehir Belediye Başkanı Topbaş, başvuru için 3 milyar lira para talep edildiğini, talebin konut sayısını aşması halinde ise kura çekimi yapılacağını ve kurada çıkmayanlara paralarının bir ay içinde geri ödeneceğini söyledi. 
     
     75 METREKARELİK KONUTLARIN SATIŞI 
     Kadir Topbaş, KİPTAŞ’ın, alt gelir grubu için 75 metrekarelik konut satış kampanyasını da gelecek ay başlatacağını bildirdi. 
     Bu yıl 4 milyar lira peşinatla kentin değişik bölgelerinde 75 metrekarelik 5 binin üzerinde konut yapılacağını belirten Topbaş, aylık ödemelerinin de 250-300 milyon lira arasında olacağını söyledi. 
     Topbaş, "Kimsesizlerin kimi olmak ve garip gurebaya sahip çıkmak için yaptıkları sosyal konutlara büyük talep olduğunu ve vatandaşların kendilerine büyük güven duyduğunu" kaydederek, İstanbullular’a şöyle seslendi 
     "Dar gelirli insanlar olarak sizler bize güvendiniz, güvenmeye devam edin. Arazi buldukça konut üreteceğiz. Alt gelir grupları, kiranın da altında rakama konut sahibi olacak. İnsanlar artık çocuklarının, torunlarının ev ihtiyacını düşünmeyecek. Adım adım İstanbul’u, herkesin konut sahibi olduğu bir kent haline getiriyoruz. 
     Deprem riski olan bölgeler de bu proje kapsamında desantralize edilecek. Kentte artık çarpık yapılaşma son bulacak. Asansörlü, kombili, tünel kalıp, deprem riski sıfıra indirilmiş, kaliteli, modern binalar yapılacak." 
     
     4 AY ERKEN BİTİRME SÖZÜ 
     İstanbul Büyükşehir Belediye Başkanı Topbaş, konutları yapacak Hazinedaroğlu inşaat firmasının sahibi İlhan Ergelen’den de, 18 ay olan konut teslim süresini daha aşağı çekmesini istedi. Bunun üzerine Ergelen, 14 ayda bitirilmesi sözünü verdi. 
     Konuşmasının ardından 95 metrekarelik konutlar için müracaatta bulunan Rana Üstüner’in başvuru işlemlerini yaparak satış kampanyasını başlatan Kadir Topbaş, daha sonra İkitelli’de KİPTAŞ tarafından 5 ay önce yapımına başlanan ve kaba inşaatı biten 135 ve 95 metrekarelik daireleri gezdi. 
     
</TEXT>
</DOC>
