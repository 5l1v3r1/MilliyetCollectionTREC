<DOC>
<DOCNO> 355866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko30.html </URL>
<DATE> 2005/06/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Petrol Ofisi Tüpraş'ın özelleştirmesine özenli olarak hazırlanıyoruz 
</HEADLINE>
<TEXT>

     Petrol Ofisi Genel Müdürü Jan Nahum, 'Dağıtımda güçlü olan Petrol Ofisi ile Tüpraş beraberliğinin hem sektör hem ulusal açıdan ciddi bir sinerji yaratacağı kanaatindeyiz. Dolayısıyla Tüpraş'ın özelleştirilmesine özenli olarak hazırlanmaktayız'' dedi. 
     Jan Nahum, Petrol Ofisi'nin yeni vizyonunu açıkladığı basın toplantısında yaptığı konuşmada, Tüpraş'ın özelleştirilmesiyle ilgili yaptıkları müracaatla isteklerini ortaya koyduklarını ve ön yeterlilik alan kuruluşlardan biri olduklarını söyledi. 
     Nahum, şöyle konuştu 
     ''Dağıtımda güçlü olan Petrol Ofisi ile Tüpraş beraberliğinin hem sektör hem ulusal açıdan ciddi bir sinerji yaratacağı kanaatindeyiz Dolayısıyla Tüpraş'ın özelleştirilmesine özenli olarak hazırlanmaktayız. Ayrıca uluslararası ve bölgesel alanda da bu Türkiye'ye büyük bir güç katacaktır. Bununla Türkiye'nin ciddi bir bölgesel gücünün ortaya çıkabileceğine inanmaktayız. Bu doğrultudaki çalışmaları sürdürmekteyiz. Bu durum Türkiye'nin bir marka yaratma konusunda ciddi bir fırsat yaratmaktadır.'' Bu özelleştirmenin önceki özelleştirmeye göre ne gibi bir farklılık yarattığı yönündeki soruya da Nahum, şöyle yanıt verdi 
     ''Aslında pek bir farklılık yok, o zaman da Petrol Ofisi katıldı, bu kez de katıldı. Ancak, biz vizyonumuzu tarif ettikten sonra vizyonumuzdaki konumlandırmamız biz Tüpraş'a ciddi bir şekilde bakmamız gereğini ortaya koydu. Tüpraş'a herhangi bir enerji sahasındaki özelleştirme olarak değil vizyonumuz ve iş sahamızdaki bir uzantımız olarak ciddi bir şekilde bakmamız gerektiği ortaya çıktı. Konumumuzu tarif etmiş olarak biraz daha odaklı bir durum söz konusu...'' 
     
     İKİ LİDER KURULUŞ 

     Petrol Ofisi Genel Müdürü Jan Nahum, Tüpraş ile Petrol Ofisi'nin Türkiye'nin enerji sahasındaki iki lider kuruluşu olarak önemli milli bir güç oluşturabilecek durumda olduğunu bildirdi. 
     Nahum, konuşmasında, Petrol Ofisi'nin Tüpraş'ın özelleştirilmesiyle ilgilendiğini belirterek, şöyle devam etti 
     ''Petrol Ofisi, akaryakıt sahasında müşterisi olduğu ve ürününün yüzde 40'ını aldığı Tüpraş'ın özelleştirilmesiyle ilgilenmektedir. Değer zincirinin her iki ucuna doğru genişleyen bu ilgi, faaliyet sahasını daha verimli ve konsolide edilmiş bir şekilde yönetmemize fırsat verecektir. Petrol Ofisi olarak bizler, Tüpraş'a ciddi ilgi duymakta ve olası bir beraberliğin önemli bir sinerji doğuracağına inanmaktayız. Böylece Türkiye açısından da uluslararası enerji oyununda ciddi ve entegre bir fırsatın yaratılacağı kanaatindeyiz. Tüpraş, uluslararası enerji oyunu içinde başlı başına ve önemli bir ulusal oyuncu durumundadır. Türkiye'nin enerji sahasındaki iki lider kuruluşu önemli milli bir güç oluşturabilecek güçtedir.'' 
     
     YENİ VİZYON 

     Petrol Ofisi'nin geçmişten gelen ve özelleştirme sonrasında güçlenen liderliğinin getirdiği sorumluluğu tam olarak yerine getirmek amacıyla Nisan ayında şirket içi arama konferansı gerçekleştirildiğini, önümüzdeki 10 yıl içinde nelerin yapılması ve hangi vizyonla hareket edilmesi gerektiği yönünde çalışmalar yaptıklarını anlatan Nahum, şöyle devam etti 
     ''Akaryakıt sektörünü enerji sektöründen ayırmak mümkün değil. Enerji sektörünü ulusal boyutta değil uluslararası boyutta incelemek lazım. Hem sektörü yönlendirme hem de değişimi ciddi anlamda takip etme sorumluluğu bulunan Petrol Ofisi, enerji sektöründeki değişimin oluşmasında kararlı bir şekilde aktif rol alacaktır. Bu doğrultuda Petrol Ofisi'nin yeni vizyonunu, enerji oyununun adını koyan kurum olarak belirledik. Bu vizyonun yerine getirilmesi için kuralları sürekli değişen bu enerji oyununda etkin rol oynamalı, uluslararası enerji sektöründe oyun kurucu bir ulusal oyuncu olmalı, enerji sektöründeki değişimi öngörerek kendini ona hazırlamalı.'' 
     
     ''DIŞA BAĞIMLILIĞI AZALTICI GİRİŞİMLERDE BULUNUYORUZ'' 

     Jan Nahum, bölgedeki ham petrolün akışı, rafineri kapasitesindeki değişimler, bunların hangi pazarlara akacağı konusuyla ilgili bölgesel bir analiz çalışması yaptıklarını ve bunun Temmuz ayında sonuçlanacağını belirterek, ayrıca Kasım'da sonuçlanacak değişik senaryolara ilişkin de bir araştırma yaptıklarını kaydetti. 
     Dünyada fosil enerji kaynaklarının sınırlı olmasından dolayı enerji fiyatlarının arttığına dikkat çeken Nahum, Türkiye'nin fosil enerjide dış bağımlılığını azaltıcı araştırma ve girişimlerde bulunduklarını ifade etti. 
     Nahum, Temmuz ayında yerli tarım ürünlerinden üretilen etanolün yüzde 2 oranında yakıta harmanlanmasıyla oluşturulan, oktan artıran ve çevreci ''bioetanollü benzini'' piyasaya sunacaklarını, ayrıca yerli tarım ürünü ve atık geri dönüşümlü biodizel konusunda çalışma başlatma kararı aldıklarını bildirdi. 
     Tüketiciye tek tek bireysel hizmet götüren bir kurum olmak istediklerini belirten Nahum, ''Petrol Ofisi enerji oyununun adını koyan, Türkiye'nin hizmetinizdeki enerji gücü olmayı hedeflemektedir'' dedi. 
     Petrol Ofisi olarak Türkiye'nin lider akaryakıt dağıtıcısı konumundan enerji şirketine dönüştüklerini vurgulayan Nahum, enerji sektörünün ister istemez bunu gerektirdiğini söyledi. 
     
     'PETROL FİYATLARI DAHA YÜKSEĞE GİDER'' 

     Jan Nahum, akaryakıt fiyatlarındaki yükselmeye ilişkin bir soru üzerine, kaynakların kısıtlı olduğu ortamlarda akaryakıt fiyatlarının gerekenden yüksek olmasının doğal karşılanması gerektiğini, bu sorunun gündemlerindeki en ciddi konulardan biri olduğunu söyledi. 
     Akaryakıt fiyatlarındaki yükselmeyle ilgili yetkililerle görüşmeler yapacaklarını belirten Nahum, ''Onlardan ilk elden bazı bilgiler alacağız. Başbakan'ın fiyatların yükselmesine ilişkin açıklamaları konunun ciddi şekilde takip edileceği ve toplantılar yapılacağını göstermektedir. Ancak biz tam olarak ne söylendiği ortaya konduktan sonra politikalarımızı ve izleyeceğimiz yolu belirleyeceğiz'' şeklinde konuştu. 
     Dünyada petrol fiyatlarının nereye gideceğini hiç kimsenin bilemeyeceğini ya da bunu kontrol altında tutamayacağını ifade eden Nahum, ''Dünyada kısa dönemli birtakım düşüşler olacağı söyleniyor. Ancak dünyadaki enerji tüketimindeki arz-talep dengesizliği, kaynakların yetersizliği gibi unsurlar düşüşlerin uzun sürmeyeceğini gösteriyor. Uzun dönemde petrol fiyatlarının daha yükseğe gideceğine inanıyorum'' dedi. 
     Nahum, enerji oyununa ilişkin bir soruya, ''Bununla bizim dışımızda cereyan eden olaylarda değil de varolan, oynanmakta olan uluslararası düzeyde bu oyunun bir parçası olmak, bu oyunda kararlılığımızı ortaya koymak istiyoruz'' yanıtını verdi. 
     Petrol Ofisi Lojistik Direktörü Reha Talu da Tüpraş'ın özelleştirilmesine ilişkin sorular üzerine, ''Tüpraş, bizim için yeni vizyonumuzla örtüşen bir konu. Özelleştirme İdaresi Başkanlığı'nın açıkladığı takvime göre çalışmalara başladık. Ancak şu anda kiminle ve nasıl gireceğimiz konusunda herhangi somut ve olgunlaşmış bir stratejimiz yok'' dedi. 
     Petrol Ofisi Finans Direktörü Hüseyin Keçeci de şu anda halka arza ilişkin yeni bir karar olmadığını, piyasa koşullarına baktıklarını söyledi. 
     
</TEXT>
</DOC>
