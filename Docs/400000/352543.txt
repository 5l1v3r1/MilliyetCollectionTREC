<DOC>
<DOCNO> 352543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko06.html </URL>
<DATE> 2005/06/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Enflasyonda düşüş ayları başlıyor 
</HEADLINE>
<TEXT>

     İmalat sanayi fiyatlarında artış beklenmeyen haziranda tarım fiyatlarına bağlı olarak üretici fiyatlarının ÜFE da mayıs ayına göre düşebileceği hesaplandı. 
     Devlet İstatistik Enstitüsü’nün imalat sanayi eğilim anketine katılan 2 bin 869 işyerinin büyük bir bölümü haziranda satış fiyatlarına zam yapmayacağını bildirdi. 
     Ankete katılan özel sektör işyerlerinden, özel sektör imalat sanayi üretimi içerisindeki ağırlığı yüzde 9.8 olan işyerleri fiyatlarında haziranda artış, yüzde 4.9’u ise azalış olabileceğini ifade ettiler. Kamu işyerlerinin ise kamu üretimi içerisindeki ağırlığı yüzde 26.5 olan bir kısmı satış fiyatlarında haziranda artış yapmayı planladığını bir kısmı ise azılış olabileceğini bildirdiler. 
     İmalat sanayi işyerlerinin yapmayı planladıkları zam ve indirim oranları esas alınarak yapılan hesaplamaya göre haziranda kamu sektörü imalat sanayi fiyatlarında yüzde 0.7’lik düşüş, özel sektör fiyatlarında ise yüzde 0.2’lik artış bekleniyor. 
     Sektörün toplamında ise üretim içerisindeki ağırlığı yüzde 13.5 olan işyerleri fiyatlarında artış olabileceğini yüzde 8.9 olan işyerleri ise azalış yaşanabileceğini ifade ettiler. Buna göre sektörün ortalama fiyatlarında haziran ayında herhangi bir değişiklik yaşanmayacak. 
     Eğer imalat sanayi fiyatlarında beklendiği gibi bir değişiklik yaşanmaz ise tarım fiyatlarına da bağlı olarak haziranda üretici fiyatları mayıs ayına göre düşüş gösterebilecek. Bu yıl mayısda sadece yüzde 0.2 oranında artan ÜFE TEFE geçen yıl haziran ayında ise yüzde 1.05 oranında düşüş göstermişti. 
     İmalat sanayi sektörü haziranda ham madde fiyatlarında ise bir önceki aya göre yüzde 0.3 oranında artış bekliyor. 
     
     ÜRETİMDE YÜZDE 3.8 ARTIŞ BEKLENİYOR 

     Bu arada, haziranda imalat sanayi üretiminin mayıs ayına göre yüzde 3.8 oranında artması bekleniyor. Sektörün yurt içi satışlarında da yine bir önceki aya göre yüzde 3.4 oranında artış olabileceği hesaplandı. 

     
</TEXT>
</DOC>
