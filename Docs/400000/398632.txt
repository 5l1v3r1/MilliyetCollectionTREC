<DOC>
<DOCNO> 398632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko15.html </URL>
<DATE> 2005/11/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türk Telekom'un kasasındaki nakit Hazine'ye aktarıldı 
</HEADLINE>
<TEXT>

     Hüseyin Tunçay AA 

Türk Telekom'un yüzde 55'lik hissesinin devri ile birlikte yaklaşık 1.3 milyar dolarlık peşinat alınırken, Telekom'un kasasında bulunan 1 milyar 332 milyon YTL yaklaşık 1 milyar dolar tutarındaki fazla nakit de hisse devir tarihi itibariyle Hazine hesaplarına aktarıldı. 
     Alınan bilgiye göre, söz konusu fazla nakit tutarı bankalardaki blokeli hesaplara aktarılırken, 16 Ocak 2006 tarihi itibariyle Hazine hesaplarına devredilecek. 
     Bu paranın kanun gereği demiryolu yatırımları ile köy içme suları yatırımlarında kullanılması gerekiyor. Nakdin bir bölümünün köy içme suyu projelerine, köylere hizmet götürme birlikleri vasıtasıyla aktarılması öngörülürken, bu konuda Devlet Planlama Teşkilatı DPT ve İçişleri Bakanlığı'nın karar vereceği vurgulanıyor. 
     Demiryollarına aktarılacak kaynağın ise tek projeye değil bir çok projeye dağıtılması düşünülüyor. 
     Demiryollarına yaklaşık 600-700 trilyon liralık yıllık ödenek verildiği hatırlatılırken, 2006 yılı için demiryolları projelerine bu para hariç ödenek tavanı verildiği ve nakdin kullanım şekli ve miktarına ayrıca karar verileceği vurgulanıyor. 
     Bu arada, söz konusu paranın kullanımının gelecek yıllara da sarkabileceği, nakilin idaresinin nasıl yapılacağının, DPT, Hazine ve Ulaştırma Bakanlığı'nca belirleneceği vurgulanıyor. 
     
     TELEKOM'UN GAYRİMENKULLERİ 
     Bu arada, devir öncesinde, 2004 sonu itibariyle toplam 1 milyar 650 milyon dolar ekspertiz değeri bulunan Telekom'un gayrimenkullerinin yaklaşık yüzde 90'ına yakını kamu kuruluşlarına devredildi. 
     Telekom'un gayrimenkulleri, Türksat, Kıyı Emniyeti, PTT ve Milli Eğitim Bakanlığı gibi kuruluşlara verildi. 
     Örneğin, Kıyı Emniyeti Genel Müdürlüğü'ne verilen gayrimenkuller arasında, İstanbul Bakırköy'de bulunan 121 dönümlük arazi, Beykoz'da bulunan lokal ve İzmir Çeşme'deki 12 bin metrekare arsa bulunuyor. Türksat A.Ş, İstanbul Üsküdar'da 605 hektar arsa ve Ankara Gölbaşı'nda bulunan tesisleri alırken, Milli Eğitim Bakanlığı'na da Ankara Yenimahalle'deki İmodsan tesisleri ile AOÇ'da bulunan santral arsası verildi. 
     
</TEXT>
</DOC>
