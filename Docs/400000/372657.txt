<DOC>
<DOCNO> 372657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/siyaset/axsiy01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'tan 'Sayın' savunması 
</HEADLINE>
<TEXT>


DEHAP Genel Başkanı Bakırhan, Öcalan'a 'sayın' demelerini, "Siyasi nezaket gereği böyle bir ifadeye yer verdik. Sayın Başbakan'ı da sorgulayın" diyerek savundu 

TÜRKER KARAPINAR Ankara 


Demokratik Toplum Hareketi'ne DTH katılma kararının açıklandığı bildiride "sayın" diye nitelendirilen terörist Abdullah Öcalan'ın muhatap alınması yönünde çalışmalar yapıldığının açıklanması, DEHAP'ın PKK ile ilişkilendirilmesine neden oldu. 
DEHAP'lılar hakkında soruşturma başlatan Ankara Cumhuriyet Savcısı Mustafa Kelkit, bildiri de imzaları bulunan DEHAP Genel Başkanı Tuncer Bakırhan, yardımcısı Orhan Miroğlu, PM üyeleri Alican Ünlü, Hatice Çoban, Hüseyin Yılmaz, Veli Büyükşahin, Mehmet Tusun, Muammer Değer, Mümin Ağcakaya ile Nesrin Nergiz'i savcılığa davet etti. İfadesini aldığı Ağcakaya ile Nergiz'i serbest bırakan Kelkit, diğer 8 kişiyi ise tutuklanmaları talebiyle mahkemeye sevk etti. 

Adli kontrol geldi 
Yedek H kim Hasan Şatır da, 8 DEHAP'lıyı tutuksuz yargılanmak üzere serbest bıraktı, ancak suçun vasfının değişmesi ihtimalini gözönüne alarak bu kişilerin yurtdışına çıkışlarına da yasak koydu. DEHAP'lılar her hafta polise, bağlı bulundukları karakola giderek imza verecekler. 

'Antidemokratik' 
Kararı "antidemokratik" bulan Bakırhan, "Siyasi kültürümüz, aile kültürümüz ve nezaket kuralları kişiler arasında ayrım getirmiyor. Bizi sorgulayanlar, sayın Başbakan'ı da sorgulamalı. Sayın Adnan Menderes, idam cezası aldı. Ona da 'Sayın' diyoruz. Türkiye'nin sorunu 'Sayın' demekle ya da dememekle çözülecek değil" diye konuştu. 


</TEXT>
</DOC>
