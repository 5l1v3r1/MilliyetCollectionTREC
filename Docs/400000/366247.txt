<DOC>
<DOCNO> 366247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/gun03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yıldan dönüş yok 
</HEADLINE>
<TEXT>


Liselerin 4 yıla çıkması kararının popülist amaçlarla alınmadığını söyleyen Milli Eğitim Bakanı Hüseyin Çelik, "Belirli şartlarımız var. Her isteyen okul hazırlık sınıfı açamayacak" diye konuştu 

ANKARA Milliyet 

Milli Eğitim Bakanı Hüseyin Çelik, OKS'nin Ortaöğretim Kurumları Öğrenci Seçme Sınavı ardından hangi okullarda hazırlık sınıfı açılıp açılmayacağı yönündeki tartışmalara noktayı koydu. Liselerin 4 yıla çıkması kararının popülist amaçlarla alınmadığını ve dönüş olmayacağını kaydeden Çelik, hazırlık sınıflarının çok dar çerçevede ve devletin öngördüğü bazı okullarda açılabileceğini açıkladı. 
Çelik, dün yaptığı basın toplantısında süper liselerin Anadolu lisesine dönüştürülmesiyle "kargaşa yaratan durumun ortadan kaldırıldığını" savundu. 

'Af değil, gereklilik' 
Çelik, "İsteyen okullar hazırlık sınıfı uygulaması yapabilir diye bir şey yok. Galatasaray, İstanbul Lisesi ve Kadıköy Anadolu Lisesi'nde 1 4 uygulaması, liseler 4 yıla çıkmadan önce de vardı. Bu okullarımız sisteme devam ediyor. Şartları müsait devlet ve özel okulların başvuru gerekçelerini uygun görürsek, istisnai olarak 1 4 uygulaması yapılabilir ama bu dar çerçevede yapılacak. Sayıları çoğaltılmayacak" dedi. 
Birinci sınıfta yoğunlaştırılmış hazırlık sınıflarının kaldırılarak yabancı dil eğitiminin 4 yıla yayıldığını vurgulayan Çelik, lisede başarısız öğrencilere bir üst sınıfa sorumlu geçme hakkını getiren kararın da hukuki problemler nedeniyle alındığını söyledi. Çelik, "Gelecek yıl 1. sınıfa başlayacak öğrenciler 4 yıllık lise öğrencisi olacak ve yeni müfredatla okula başlayacak. Eski müfredatla okuyanların tekrar birinci sınıfta okuması hukuki problemlere yol açabilir. Gereklilik olarak ortaya çıktı. Bu af değil. Kilometreyi sıfırlayarak olaya başlamak istedik" diye konuştu. 
Çelik, gelecek yıl toplam 105 milyon ders kitabının ücretsiz dağıtılacağını da belirterek "İlköğretim müfredatı değiştiği için 1-5. sınıflarla ilgili ders kitapları yenilendi. Ancak özel sektörden bazı dostlarımız fahiş fiyat teklifinde bulundukları için yapılan ihaleleri iptal ettim. Onların kitaplarını almıyoruz. Devlet kitaplarını dağıtacağız." dedi. 


</TEXT>
</DOC>
