<DOC>
<DOCNO> 352349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur43.html </URL>
<DATE> 2005/06/15/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Doktorlara "devlet hizmeti" ile ilgili yasa teklifinin 3 maddesi kabul... 
</HEADLINE>
<TEXT>

     AK Parti Trabzon Milletvekili Cevdet Erdöl’ün doktorlara "devlet hizmeti" yükümlülüğü getirilmesine ilişkin yasa teklifinin ilk 3 maddesi TBMM Genel Kurulu’nda kabul edildi. 
     Teklifin kabul edilen maddelerine göre, doktorlar, daha yüksek ücret alabilme imkanı taşıyan sözleşmeli personel veya Devlet Memurları Kanunu’na tabi olarak çalışabilecek. 
     Yurtiçinde veya yurtdışında öğrenimlerini bitirerek doktor, uzman doktor ve yan dal uzmanlık eğitimini tamamlayanlar, her eğitimleri için ayrı ayrı olmak kaydı ile "devlet hizmeti" yapmakla yükümlü olacak. 
     Devlet hizmeti süresi DPT Müsteşarlığı tarafından hazırlanan ilçelerin Sosyo-Ekonomik Gelişmişlik Sıralaması’na göre kademelendirilerek, 200 ila 500 gün arasında değişiyor. Bu kademelendirmede İstanbul, Ankara ve İzmir gibi birinci gruptaki ilçe merkezlerinde 500 gün olan devlet hizmeti süresi, en son basamak olan altıncı grup ilçe merkezlerine bağlı yerleşim yerlerinde 200 gün olacak. Bu süreler, ihtiyaca göre Sağlık Bakanlığı’nın teklifi ile Bakanlar Kurulu kararıyla kısaltılabilecek. 
     Türk Silahlı Kuvvetlerinde veya yurt dışında kendi nam ve hesabına okuyarak devletten öğrenci dövizi almadan tıp, tıpta uzmanlık veya yan dal uzmanlık öğrenimlerini tamamlayanlar devlet hizmeti yükümlülüğüne tabi olmayacak. 
     
     DEVLET HİZMETİNİ YAPMAYANLAR... 
     Tıp fakülteleri ve eğitim hastanelerinden mezun olan veya uzmanlık ve yan dal uzmanlık öğrenimini tamamlayan doktor ve uzman doktorların yanı sıra düzenlemenin yürürlüğe girdiği tarihte tıp fakültelerinde öğrenim görenler ile tıpta uzmanlık ve yan dal uzmanlık eğitimi görenler de devlet hizmeti yapacak. 
     Eş durumu ve sağlık mazereti nedeniyle yapılacak atamalar hariç personelin görev yerleri, tercih hakkı verilmek suretiyle kurayla belirlenecek. 
     Devlet hizmeti yükümlülüğü kapsamındaki personel, bu görevlerini tamamlamadan mesleklerini icra edemeyecek. 
     Doktorlar, devlet hizmeti yükümlülüklerine başlamadan veya tamamlamadan asistanlık veya yan dal asistanlık sınavlarına katılabilecek ve uzmanlık eğitimine başlayabilecek eksik kalan devlet hizmeti yükümlülüklerini, uzman doktor veya yan dal uzmanı olarak yapacakları devlet hizmeti yükümlülüğüne ilave etmek suretiyle yerine getirecekler. Ancak, birden fazla uzmanlık veya yan dal uzmanlık eğitimine başlanabilmesi için devlet hizmeti yükümlülüğünün tamamlanması şartı aranacak. 
     Asistanlık, uzmanlık ve yan dal uzmanlık eğitimi ile askerlikte geçen süreler, devlet hizmeti yükümlülüğünden sayılmayacak. 
     
     BAŞKA YERE ATANAMAYACAK 
     Devlet hizmeti yükümlülüğünü yapan personel, mazeret ve zorunlu haller dışında başka yere atanamayacak. Ancak deprem gibi olağanüstü hallerde geçici olarak bir ayı aşmamak üzere görevlendirilebilecek. 
     Sözleşmeli sağlık personeli olarak devlet hizmeti yükümlülüklerini yerine getiren personelden sözleşmesi feshedilenler, yükümlülüklerinin geri kalan kısmını Devlet memuru olarak tamamlayacak. Devlet hizmeti yükümlülüğü kapsamında yapılacak atamalar, açıktan atama sayısına dahil edilmeyecek. 
     Devlet memuru veya sözleşmeli sağlık personeli olarak devlet hizmeti yükümlülüğünü tamamlayanlar, talepleri halinde sürelerle ilgili sınırlamalara tabi olmaksızın ilgili mevzuata göre kurum içi veya kurumlar arası naklen veya açıktan atamaya hak kazanacak. 
     İl sağlık müdürleri ve başhekimlik görevini yürütenler hariç, özel kanunlarına göre meslek ve sanatlarını serbest olarak icra etme hak ve yetkisine sahip olanlar istedikleri takdirde tazminat hakkından yararlanmamak koşulu ile serbest olarak çalışabilecekler. Bunlara iş güçlüğü, iş riski ve teminindeki güçlük zamları veya bu mahiyetteki zamlar ödenmeyecek. 
     TBMM Başkanvekili Nevzat Pakdil, teklifin ilk üç maddesinin kabul edilmesinin ardından birleşimi yarın saat 14.00’te toplanmak üzere kapattı. 
     
</TEXT>
</DOC>
