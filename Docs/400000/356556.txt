<DOC>
<DOCNO> 356556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun33.html </URL>
<DATE> 2005/06/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ahmedinecad Seçilmem yeni bir İslam devrimi 
</HEADLINE>
<TEXT>

     İran'da cumhurbaşkanı seçilen Mahmud Ahmedinecad, ''seçilmesinin ardından doğan tepkilerin, yakında tüm dünyaya ulaşacak yeni bir İslam devrimini simgelediğini'' söyledi. 
     Ahmedinecad, 1981'de düzenlenen bir saldırıda ölenlerin yakınlarına yaptığı ve İran resmi haber ajansı İRNA tarafından yayımlanan konuşmasında, ''Yeni bir İslam devrimi şehitlerin kanlarıyla yapıldı, bu devrim, Allah izin verirse dünyadaki adaletsizliğin kökünü kazıyacak'' dedi. 
     1979 İran İslam devrimi ilkelerini katı biçimde izleyen Besiç adlı dini milis grubunun yönlendiricilerinden ve Devrim Muhafızları'nın yetkililerinden biri olan Ahmedinecad, İslam devriminin yakında tüm dünyaya ulaşacağını söyledi. 
     İranlı gençler, 1979 yılındaki İslam devriminin değerlerine yeniden dönülmesini istediğini söyleyen Ahmedinecad'ın İslami yasakları yeniden getirmesinden korkuyor. 
     Cumhuri İslami Partisi'nin merkez binasına 28 Haziran 1981'de düzenlenen saldırıda, aralarında zamanın Adalet Bakanı Muhammed Hüseyni Beheşti'nin de bulunduğu 70'den fazla kişi ölmüştü. 
     
</TEXT>
</DOC>
