<DOC>
<DOCNO> 376459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo07.html </URL>
<DATE> 2005/09/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ç. Rizespor Beşiktaş'ın gücünü biliyor, buna göre hazırlanıyoruz 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, Beşiktaş'ın gücünü bildiklerini ve lige verilen arada buna göre hazırlandıklarını belirtti. 
     Zehiroğlu, AA muhabirine yaptığı açıklamada, lige verilen aranın yeni oyuncuların uyum sorununu aşması noktasında faydalı olduğunu ifade etti. 
     Zehiroğlu, Beşiktaş maçına en iyi şekilde hazırlandıklarını belirterek, ''Yeni gelen arkadaşlarımızın adaptasyon sorununu lige verilen arada aştık. Beşiktaş'ın gücünü biliyoruz. Türkiye'nin büyük kulüplerinden bir tanesi. En iyi şekilde ağırlayıp, iyi bir futbolla yenip göndermek istiyoruz. Takımımız Beşiktaş'ı yenebilecek güçte. Çalışmalarımız bu yönde. Yine de Cumartesi akşamı dostluk, centilmenlik kuralları içerisinde, iyi olan kazansın'' diye konuştu. 
     Zehiroğlu, taraftarın yaptığı kötü tezahuratlar karşısında kulüplerinin zarar gördüğünü ifade ederek, şunları kaydetti 
     ''Samsunspor maçında 2 bin 500 YTL, Fenerbahçe maçında 10 bin YTL para cezasına çarptırıldık. Taraftarlarımız maça gelirken, takımlarına zarar vermemeyi düşünsün. Tribünde herkes yanındaki arkadaşını olumlu tezahurata ikna ederse, bu işin de bir çözüme kavuşacağına inanıyorum. Seyirci katkısı az olan bir kulübün bir de ceza yemesi hoş olmadığı gibi, bizim açımızdan da zarar verici oluyor. Taraftarlarımız centilmenlik kuralları içerisinde yılmadan destek versinler. Biz onlardan sadece bunu istiyoruz.'' 
     
</TEXT>
</DOC>
