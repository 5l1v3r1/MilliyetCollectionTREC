<DOC>
<DOCNO> 389728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yazar/guclu.html </URL>
<DATE> 2005/10/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimin ticareti olur mu 
</HEADLINE>
<TEXT>


Eğitim, sağlık, yargı ve ulusal güvenlik gibi konularda çok dikkatli olmak gerekir. Diğer pek çok alanda özelleştirmenin, ticaretin her türlüsünü yapabilirsiniz. Ama söz konusu olan eğer eğitimse üzerinde biraz daha düşünmek mecburiyetindeyiz. 
Özel okulculuğa karşı mıyız Kesinlikle hayır. Karşı olduğumuz, herhangi bir kurumun özelleştirilmesi ya da ticarileştirilmesi ile eşdeğerde tutulması ve yatırımcılara, devlet olanaklarının sınırsız bir şekilde sunulmasıdır. 
Siz devlet olarak arsasını, binasını, masraflarının bir bölümünü o da yetmedi öğretim kadrosunu da tahsis edeceksiniz, parayı ise onlar kazanacak. Üstelik hiçbir kalite kriteri koymadan. Bunun adı o zaman özel öğretime destek değil, başka bir şey olur. 
Hükümet özel öğretim kurumları konusunda, önce kafasını netleştirmelidir. Bu konuda velilerden yana mı yoksa özel okul sahiplerinden yana mı Önce buna karar vermelidir. Daha önceki uygulamalardan biliyoruz ki, yapılan iyileştirmelerin velilere hiçbir katkısı olmadı. Okul sahiplerine direkt yapılacak destekler, ücretlerin daha yükselmesinin ve özel okul sahiplerinin daha zengin olmasının ötesinde bir işe yaramaz. Nitekim bugüne kadar da yaramadı. 
Eğer sektör büyütülmek isteniyorsa, ki büyütülmesi kesinlikle gereklidir, o zaman yapılacak iş, öğretim ücretlerini aşağıya çekmektir. Bunun yolu da özel öğretim kurumlarının üzerindeki tüm vergi yükünün kaldırılmasıdır. Söylendiğine göre öğrenciden alınan her 100 liradan 50 lirası, devlete vergi olarak gidiyor. Yani bu okullar vergiden muaf hale getirildiğinde ücretler otomatik olarak yarı yarıya düşecek. Böylece, çocuklarını özel okullara gönderen velilerin sayısı birkaç katına çıkabilecek. Ama sanki ortada bambaşka senaryolar dönüyor... 
Bu konuda alınması gereken tedbirlerin başında, devlet desteğinin hangi koşullarda ve hangi kriterlere göre verileceği geliyor. Örneğin her özel okul desteklenecek mi Örneğin kontenjanının üçte ikisi boş kalan özel okullara da mali destek ve vergi indirimi sağlanacak mı 
Vakıf üniversitelerine devlet yardımı belirli koşullara bağlandı. Yüksek kalite tutturamayan, destekten yararlanamıyor. Benzeri kriterler ilk ve orta dereceli okullar için de getirilecek mi 
Örneğin desteklenecek özel okulun taban puanının, en az, o ildeki anadolu liselerinin puanından daha düşük olmaması koşulu aranacak mı Örneğin ÖSS'deki başarısı yüzde 50'nin altına düşen kolejlere destek verilecek mi .. 
Çok önemli bir başka nokta ise üniversitelere yönelik. Yurtdışında parayı bastırdığınızda diploma alınan pek çok özel üniversite var. Bu yüzdendir ki YÖK, yurtdışındaki üniversitelerden pek çoğunun denkliğini sağlamıyor. Yani diplomalarını tanımıyor. İşte bu yüzden, özel okulları desteklerken, özel üniversite isterken, önce destek kriterlerini ortaya koymak gerekiyor. 
Örneğin diploması dünyanın hiçbir yerinde kabul görmeyen özel üniversitelere destek sağlanacak mı Örneğin, parayı bastıranın rahatlıkla girdiği üniversitelerden mezun olanlar, rahatlıkla h kimlik, doktorluk, öğretmenlik yapabilecek mi Bunlar ve diğer üniversite mezunları için hiçbir şekilde yeterlilik sınavı getirilmeyecek mi Getirilmeyecekse böyle saçmalık olur mu .. 
Özel okulculuğun gelişmesi ve devletin üzerindeki eğitim yükünün hafiflemesi elbette çok önemli. Ancak, 60'lı yıllarda yaşanan özel okul macerası bir daha yaşanmamalıdır... 

Rektörler Genç Bakış'ta 
Son günlerin en çok konuşulan konusu, bugün Genç Bakış'ta masaya yatırılıyor. YÖK ve üniversiteler ile hükümet arasındaki gerginlikte gelinen son nokta ne Hep birlikte izleyeceğiz. Kocaeli Üniversitesi'nde gerçekleşecek programda günlük tartışmaların çok ötesinde, üniversitelerimizin AB ile müzakere sürecinde geldikleri noktayı irdeleyeceğiz. 
Özetin özeti Eğitim, hele hele üniversitelerimiz çok kutsaldır. Onları sulandırmaya, yıpratmaya ve başka noktalara çekmeye hiç kimsenin hakkı yoktur. 



</TEXT>
</DOC>
