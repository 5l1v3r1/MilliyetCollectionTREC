<DOC>
<DOCNO> 365476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur25.html </URL>
<DATE> 2005/07/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hac için rekor başvuru... 
</HEADLINE>
<TEXT>

     Türkiye Diyanet ve Vakıf Görevlileri Sendikası Diyanet-Sen Genel Başkanı Ahmet Yıldız, hacca gitmek için 307 bin kişinin başvuruda bulunduğunu belirterek, bu yıl hac kotasının 
     uygulanmamasını ve başvuranların hacca gitmelerinin sağlanmasını istedi. Ahmet Yıldız, yaptığı yazılı açıklamada, 4-22 Temmuz tarihleri arasında il ve ilçe müftülüklerine 307 bin kişinin hacca gitmek için başvuruda bulunduğunu, bu rakamın son 26 yılın rekoru olduğunu bildirdi. Bu rakamın Suudi Arabistan’ın Türkiye’ye tanıdığı 70 binlik kontenjanın 4.3 katı olduğunu ifade eden Yıldız, şunları kaydetti "Bu, hac için müracaat eden 237 bin vatandaşımız hacca gidemeyecek demektir. Her yıl bu şekilde binlerce insanımız hac için müracaat ediyor, ancak kota nedeniyle maalesef bu kutsal vecibeyi ifa etmek imkanından mahrum bırakılıyor. Hacca gidemeyenler, gelecek yıl da bu fırsatı yakalayacağından emin olamadığı için huzursuzluk çekiyor ve hacca gidebilmek için çeşitli yollara başvuruyor. Bu yığılmanın önüne geçmek lazım. Bunun için bu yıl hac kotasının uygulanmamasını, hac için başvuranların hacca gitmesinin sağlanmasını istiyoruz." 
     
</TEXT>
</DOC>
