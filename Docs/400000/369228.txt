<DOC>
<DOCNO> 369228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun37.html </URL>
<DATE> 2005/08/12/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Filistin Lideri Abbas "Bugün Gazze, Yarın Kudüs" 
</HEADLINE>
<TEXT>

     Filistin lideri Mahmut Abbas, İsrail’in Gazze şeridinden çekilmesiyle, başkenti Kudüs olacak bağımsız Filistin devletinin kurulması uğrunda "özgürlük yürüyüşünün" başlayacağını söyledi. 
     İsrail’in çekilecek olmasını kutlamak için Gazze kasabasında toplanan binlerce Filistinli’ye hitaben konuşan Abbas, "Bugün Gazze, yarın inşallah Kudüs..." dedi. 
     Bugün özgürlük yürüyüşünün başladığını belirten Filistin Lideri, "Yarın sıra Cenin’e, sonra da Kudüs’e gelecek" diye konuştu ve İsrail’in çekilmesinin, Filistin halkı için "başkenti Kudüs olan bağımsız devlet yolunda hareket noktası olduğunu" söyledi. 
     Abbas, "İsteğimiz, işgalin ilanihaye sona ermesi. Çekilme işlemi sırasında huzur ve asayişi muhafaza ederek, devlet kurmayı hak ettiğimizi de dünya aleme göstermeliyiz" dedi. 
     İsrail ordusu ve Yahudi göçmenler, 38 yıllık işgalin ardından, Gazze Şeridi’nin tamamından ve Batı Şeria’daki 4 yerleşkeden, Pazartesi günü çekilmeye başlayacak. 
     
</TEXT>
</DOC>
