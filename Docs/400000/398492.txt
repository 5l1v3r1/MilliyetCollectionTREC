<DOC>
<DOCNO> 398492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/dunya/axdun01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta işkence Saddam'dan kötü 
</HEADLINE>
<TEXT>


Irak'ın Saddam sonrası ilk başbakanı İyad Allavi, Irak'ta insan hakları felaketi yaşandığını söyledi ve Şiilerin işkence merkezleri kurduğunu öne sürdü 

DIŞ HABERLER SERVİSİ 


Irak'ın Saddam Hüseyin rejiminin sona ermesinden sonraki ilk başbakanı İyad Allavi, "Irak'taki insan hakları ihlallerinin, şu anda Saddam dönemindekinden bile daha kötü düzeyde olduğunu ve bu durumun bütün kayıtlarının yok edilmesi tehlikesi bulunduğunu" söyledi. İngiltere'de yayımlanan The Observer gazetesine demeç veren eski Başbakan Allavi, "Burada Saddam dönemindekilerin aynısı, hatta daha kötüsü yapılıyor" dedi. 

'Şii ölüm timleri var' 
Allavi, "Tam bu nedenlerle Saddam rejimiyle savaşmıştık, şimdi de aynı şeyleri görüyoruz" diye konuştu. "Irak'ta yaşananların bir insan hakları ihlali felaketi olarak görülebileceğini" de belirten Allavi, bu durumdan hükümet içindeki Şiileri sorumlu tuttu ve "bu kesimin gizli işkence merkezleri ve ölüm timlerinden sorumlu olduğunu" öne sürdü. 
Allavi, "Şeriata uygun olarak kurulan mahkemelerde insanların cezalandırıldığı ve bu cezaların infaz edildiği konuşuluyor" ifadesini kullandı. 
"Irak'ın, bulunduğu bölgenin merkezinde" olduğunu söyleyen Allavi, "Eğer burada bir şeyler yanlış giderse, Avrupa da, ABD de kendini güvende hissedemez" diye konuştu. 

Saddam yargılanıyor 
Öte yandan, Saddam Hüseyin ve 7 yardımcısının, 1982'de 143 kişinin öldüğü Duceil katliamıyla ilgili yargılandığı davanın duruşmasına bugün devam edilecek. Irak'ta kurulan özel mahkeme tarafından yargılanan Saddam ve 7 yardımcısını savunan avukat grubuna, ABD'nin eski Adalet Bakanı Ramsey Clark ve Katar'ın eski Adalet Bakanı Necib El Nauymi de katılıyor. 


</TEXT>
</DOC>
