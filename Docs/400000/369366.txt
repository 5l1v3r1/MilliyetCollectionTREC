<DOC>
<DOCNO> 369366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur37.html </URL>
<DATE> 2005/08/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Marmaris'teki Jet-Ski yasağı kaldırılıyor... 
</HEADLINE>
<TEXT>

     Deniz Ticaret Odası DTO Marmaris Şubesi Başkanı Hasan Mengi, Jet-Ski'lerin, ''tonilato'' ve ''denize elverişlilik'' belgeleri almaları durumunda yasaklama kapsamı dışında tutulacağını bildirdi. 
     Mengi, yaptığı yazılı açıklamada, Marmaris'te faaliyet gösteren Jet-Ski işletmeleri sahiplerinin, içinde bulundukları 'sıkıntılı durumu' ve haklarının korunması istemini, kendisine ilettiklerini bildirdi. 
     Bunun üzerine Marmaris Liman Başkanlığı nezdinde yaptığı girişimlerin olumlu sonuçlandığını kaydeden Mengi, Jet-Ski'lerin, ''tonilato'' ve ''denize elverişlilik'' belgeleri alabileceklerinin ortaya çıktığını söyledi. Mengi, şu bilgiyi verdi 
     ''Marmaris Liman Başkanlığı'na başvuran Jet-Ski sahipleri, ilgili güvenlik belgelerini aldıktan sonra tekrar sınırlanan güvenlik şeridi içinde faaliyetlerini sürdürebilecekler. Böylece ciddi bir mağduriyetin de önüne geçilmiş olacak.'' Marmaris Kaymakamı Cemalettin Özdemir de, gazetecilerin sorusu üzerine, Jet-Ski'lerin, tonilato ve denize elverişlilik belgeleri olmadığı gerekçesiyle yasaklandığını söyledi. 
     Kaymakam Özdemir, ''Belgeleri, liman başkanlığından alırlarsa Jet-Ski'lerin faaliyetlerine izin vereceğiz. Denizde Güvenlik Talimatnamesi'ne de uymaları şart'' diye konuştu. 
     Marmaris Kaymakamlığı, su sporları içinde tanımlaması yer almayan Jet-Ski'lerin faaliyetlerini bir süre önce yasaklamış ve Marmaris'te 50 dolayında Jet-Ski, karaya çekilmişti. 
     
</TEXT>
</DOC>
