<DOC>
<DOCNO> 387567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun02.html </URL>
<DATE> 2005/10/18/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Afganistan kadın İşleri Bakanı Celal "Türk kadınları çok ileri" 
</HEADLINE>
<TEXT>

     Afganistan'ın Kadın İşleri Bakanı Mesude Celal, Türk kadınlarının çok gelişmiş ve ileri olduğunu belirterek, bu yönden Türkiye'yi örnek aldıklarını söyledi. 
     Washington'da bulunan Celal ve Afganistan Dışişleri Bakanı Abdullah Abdullah, ABD yönetimine bağlı Özgür Avrupa Radyosu'nda bir toplantıya katıldı. 
     Celal, bir gazetecinin, Türk kadınlarını model almak isteyip istemediklerini sorması üzerine, ''Türk kadını çok ileri ve gelişmiş. Kim model almak istemez ki Türk kadınıyla Afgan kadını arasında gelişmişlik açısından çok fark var. Aradaki farkı kapatmamız için çok iş yapmamız lazım'' dedi. 
     Dışişleri Bakanı Abdullah da, son yıllarda Afganistan'a yaptığı yardımlardan dolayı Türkiye'ye şükran duyduklarını söyledi. 
     Abdullah, Türkiye'nin, Afganistan'daki uluslararası barış gücü ISAF'taki önemli rolünün yanı sıra ülkenin yeniden yapılandırılmasında işadamları aracılığıyla büyük katkıda bulunduğunu belirtti. 
     Abdullah, Başbakan Recep Tayyip Erdoğan'ın son Afganistan ziyareti sırasında ilan ettiği maddi yardımın, eğitim ve sağlık alanlarında kullanılacağını anlattı. 
     
</TEXT>
</DOC>
