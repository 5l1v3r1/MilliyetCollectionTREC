<DOC>
<DOCNO> 394687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yazar/congar.html </URL>
<DATE> 2005/11/14/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Manama fiyaskosunun ardından 
</HEADLINE>
<TEXT>

Bush yönetimi, Manama'daki "Gelecek için Forum" toplantısında derin hayal kırıklığı yaşadı. 
Amerikan dış politikasının kanımca en çok desteklenmesi gereken bileşeni olan G-8 ile AB'nin yanı sıra Ankara'nın da, ilk baştaki tereddüdüne karşın, artık kuvvetle sahip çıktığı Geniş Ortadoğu ve Kuzey Afrika Girişimi GOP hafta sonunda tokat yedi. 
Tokadı, 'Biz bu kadar demokrat davranamayız' diye özetlenebilecek bir itirazla kararlara taş koyan Mısır indirdi. 
Manama toplantısı, bir yandan da, ABD'nin kendi kendisine taktığı çelmelerle GOP'u da tökezletebileceğini hatırlattı birçok gözlemciye. 

Mübarek gölgesi 
Her yıl 2 milyar dolar Amerikan yardımı alan Mısır, ABD'nin fikri ve mali önderliğindeki "Gelecek için Forum" toplantısını tıkadı. GOP'ta lider, ortak ya da hedef konumundaki, Türkiye dahil 36 ülkenin dışişleri bakanlarını Bahreyn'in başkentinde buluşturan toplantı, ortak bildiri yayımlanamadan dağıldı. 
Bildiri yayımlanabilseydi, "Demokratik uygulamaların yaygınlaştırılması, siyasi katılımın genişletilmesi, kadınların siyasi, iktisadi, sosyal, kültürel alanlarda ve eğitimdeki yerlerinin, haklarının ve statülerinin güçlendirilmesi" üzerine kararlılık ifade edecekti. 
Ortadoğu'daki bazı yönetimler için ne yazık ki k ğıt üzerinde mürekkep olmanın ötesine geçmeyecek olan bu ifade, yine de reformculara dayanak, yeşermeye başlayan sivil toplum için de umut oluşturacaktı. Dahası, "Gelecek için Vakıf" adlı, bölgedeki sivil toplum kuruluşlarına STK mali kaynak sağlama amaçlı fon siftah yapacaktı. 
Mübarek'in gölgesini Manama'ya düşüren de asıl bu son girişim oldu. Mısır, hangi ülkede hangi STK'nın fondan yararlanabileceğine ilgili hükümetin onay vermesinde ve sadece hükümetten resmi izni olan STK'lara yardım yapılmasında ısrar etti. 
Özünde 'demokrasi fonuna anti-demokratik denetim' anlamına gelen bu koşula, ABD ve diğer birçok ülke yanaşmayınca Mısırlı bakan toplantıyı terk etti. 

İslamcılara karşı 
Mübarek yönetimi tutumunu, bugüne kadarki birçok anti-demokratik uygulamasının mazeretine benzer şekilde açıklıyor "Fonun kullanımını denetlemezsek, en çok İslamcılar yararlanır." 
Bu aslında Ortadoğu'da demokratik arayışın önüne hep çıkan, ABD'de de yönetim dahil birçok çevrede paylaşılan bir kaygının yansıması "Ya demokrasi İslamcıları iktidara taşırsa " 
Yine de ABD'li yetkililer son dönemde, bu kaygının yarattığı atalet ve tıkanıklığın asıl radikallere yaradığı yönünde mesajlar veriyorlar. 
Manama'da Condoleezza Rice'a eşlik eden ABD Dışişleri Müsteşarı Daniel Fried, Washington'dan ayrılmadan önce, Ortadoğu'da demokratikleşme ilerledikçe siyasi seçeneklerin artacağını, İslamcıların rejime tek alternatif olmaktan çıkacağını ve bunlardan bazılarının aşırılıktan uzaklaşacağını vurguladı örneğin. 
Bu vurgu, olası seçeneklerden çekinerek, seçeneksizlik üzerine kurulu rejimlere sahip çıkmaktansa, seçenekleri çeşitlendirecek bir serbest ortam için bastırmayı gerektiriyor. Zor ve riskli yönleri olsa da, demokrasiye giden yol bu. ABD'nin Manama'da Mübarek'e karşı aldığı kararlı tavır da, bu yolda bir adım. 
Mısır'ın en tanınmış insan hakları eylemcisi Saadeddin İbrahim'in toplantıda söyledikleri yabana atılmamalı 
"Mübarek yönetimi, bu tavrıyla bütün bölgeyi kendi despotizmine tutsak kılıyor. Böyle yaparak teokratların etkinliğini sınırlamıyor, aksine meydanı büsbütün onlara bırakıyor. Çünkü camiler zaten teokratların elinde." 

Talkım ve salkım 
Gelelim ABD'nin kendisini çelmelemesine. 
Rice'ın Manama'da yaptığı konuşma, insan haklarının ve hukukun üstünlüğünün Ortadoğu'ya egemen olmasını arzulayan herkesin desteklemesi gereken çağrılarla dolu. 
ABD Dışişleri Bakanı, konuşmasının özellikle Şam'ı hedef alan Suriyeli muadilinin de dinlediği bölümlerinde ise, geçen hafta Washington dönüşü Şam Havaalanı'nda tutuklanan rejim muhalifi Kemal Labwani'nin serbest bırakılmasını süresiz, savunmasız tutuklamalara son verilmesini istemiş. Bu da, Ankara dahil, bütün demokratik başkentlerin tekrarlaması gereken bir talep. 
Gel gör ki, talebin sahibi tam da bu konularda inandırıcılık krizi yaşıyor. Rice, halihazırda süresiz ve savunmasız tutukluluk uygulamasını başka ülkelerde kurduğu merkezlerde sürdüren, istihbarat örgütü yetkililerini işkence yasağından muaf kılmak isteyen bir yönetimin mensubu. 
Velhasıl, Manama'da yaşanan fiyaskonun bir başka yüzü daha var. Tıpkı İngiltere Dışişleri Bakanı Jack Straw'un tek cümlede özetlediği gibi, " Geniş Ortadoğu ve Kuzey Afrika demokrasinin bir Amerikan fikri olduğunu düşünürse, bu tam bir felaket olur." 



</TEXT>
</DOC>
