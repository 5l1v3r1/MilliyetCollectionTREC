<DOC>
<DOCNO> 379105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko04.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhide Rusya'da büyük iş 
</HEADLINE>
<TEXT>


Bu yıl 2.5 milyar dolarlık yıllık proje barajını aşacak olan Türk müteahhitlerin Rusya'da üstlendiği işlerin toplamı son 16 yılda 15 milyar dolara yaklaşıyor 

CENK BAŞLAMIŞ Moskova 

Türk müteahhitler Rusya pazarında ilk kez iki milyar dolar barajını geçerek tarihi bir rekora imza attı. 
1990'lı yıllarda Türk inşaatçılar için "altın yumurtlayan tavuk" olan, ancak 2000'lerin başında göreli bir duraklama yaşanan Rusya piyasası yeniden canlandı. Bu yılın ilk dokuz aylık verilerine göre, Türk müteahhitler iki milyar doları aşan çok sayıda proje üstlendi. Bu projeler içinde en önemlisi, yapım ihalesini batılı devler arasında sıyrılan Enka'nın aldığı 430 milyon dolarlık Moskova Şeremetyova Havaalanı projesi. Yıl sonuna kadar alınan işlerin tutarının 2.5 milyar dolara yaklaşması bekleniyor. 
Türk müteahhitler 1989 yılında girdikleri Rusya Sovyet pazarında önemli projelere imza atmalarına karşın iki milyar dolar barajını şimdiye kadar hiç aşamamıştı. Böylece son 16 yılda Türk inşaatçıların üstlendiği projelerin toplamı 15 milyar dolara yaklaşmış oldu. Aynı süre içinde Türk müteahhitlerin üstlendiği ya da tamamladığı proje sayısı ise yaklaşık olarak 850'ye ulaştı. 

Proje değerleri arttı 
Proje sayısı bakımından en verimli yıl ise, 124 işin başarıyla tamamlandığı 1995 yılı oldu. Türk inşaat şirketlerinin bu yılın ilk dokuz aylık döneminde iki milyar dolar barajını yaklaşık 40 projeyle aşması ise, maddi değeri daha yüksek projeler alınması sürecinin başladığını kanıtlıyor. 


</TEXT>
</DOC>
