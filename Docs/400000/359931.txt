<DOC>
<DOCNO> 359931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/gun02.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Göksu'yu ben zorladım 
</HEADLINE>
<TEXT>


TAHSİN AKSU 

İşadamı Halis Toprak, kredi kartıyla aldığı Londra biletlerini İzmir Valisi Yusuf Ziya Göksu'ya zorla kabul ettirdiğini belirtti. Eşi ve 2 arkadaşıyla dün Antalya'dan uçakla İstanbul'a gelen Toprak, bir soru üzerine, kendine ait Miles Miles kartıyla alınan biletlerle Göksu ve eşinin Londra'ya gitmesiyle ilgili şöyle konuştu 
"Göksu ve eşiyle Ekrem Pakdemirli'nin oğlunun düğününe katıldık. Aynı masada oturuyorduk. Vali Bey, 'Ben 20 senedir Londra'ya gitmedim. 5 günlük izin alıp Londra'ya gideyim' dedi. Aynı masada oturan özel kalem müdürüm daha sonra bana, 'Senin mil puanların bayağı olmuş. Sen Avrupa'ya gitmiyorsun bu puanlar toplanıyor bir şekilde, kullanalım' dedi. O ara 'Puanları Vali Bey'e kullandıralım. Benim hanım da gitsin' dedim. 'Vali Bey bu biletleri ben aldım. Gidin' dedim. O da 'Kesinlikle olmaz' dedi. Ben de 'Sen benim akrabamsın. Hiç mümkün müdür senin benim teklifimi kabul etmemen. Kabul etmezsen arkadaşlığımız biter' dedim. Zorla kabul ettirdim. Kabul ettirdim de ettirmez olaydım. Koskoca valiyi iki günde yaktılar. Bunlar doğru değil." 


</TEXT>
</DOC>
