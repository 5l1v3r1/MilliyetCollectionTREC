<DOC>
<DOCNO> 386263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/ygokce.html </URL>
<DATE> 2005/10/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Ayaklarınıza sağlık 
</HEADLINE>
<TEXT>



Bu stadın adını hiç unutmayalım. Kemal Stafa Stadı, Tiran... Dün bizi dünyaya bağlayabilecek olan bir umut köprüsünden, önce endişeyle, sonra da coşkuyla geçtik. Günlerden beri neredeyse "çantada keklik" konumuna gelen Arnavutluk-Türkiye maçı bizim açımızdan hiç de kolay olmadı. Çanta açıldığı zaman gördük ki bizi bekleyen keklik değil, yırtıcı bir kuş... Özellikle ilk yarıda Arnavutlar sağdan Dallku ve Lala ile öyle yüklendiler ki, onları sol kanadımızda karşılayan ne Tümer ne de Ümit Özat durdurucu ve kesici etkinlik gösterebildi. İki Arnavut'un sağdan yaptığı bindirmeler İtalya'da oynayan uzun golcüleri Bogdani'yi üst üste pozisyona soktu. Kiminde Volkan, kiminde İbrahim Toraman ve Alpay'la bu hücumları savuşturabildik. Arnavutlar kazandıkları kornerlerle de tüylerimizi ürperttiler. 
Türk Milli Takımı'nın Almanya'yı yenen 11'inde sadece tek değişiklik yapan Fatih Terim, Nihat'ın yerine Okan'ı oynatarak hücum etkinliği yaratmak istedi. Ancak bu plan yürümedi. İki kanattaki durgun ve statik oyunumuz Yıldıray ve Tümer'in işlevini de olumsuz biçimde etkiledi. İlk yarıyı sıkıntılarla bitirdi Milli Takım. 
İkinci yarıda Nihat, Okan'la değişti. Yıldıray'ın yerini de Emre aldı. Bu değişikliklerden sonra hücum etkinliğimiz arttı. Tümer'in, Emre'nin pozitif oyun anlayışına Selçuk da katıldı. Nihat kimi zaman sağda derin toplarla boğuşuyor, kiminde de Halil Altıntop'u ikileyerek Arnavutluk savunmasının dengesini bozacak çabalar gösteriyordu. 
Burada Tümer için özel paragraf açmak gerekiyor. Milli Takım'ın geç keşfedilen, varlığı son dönemde kabul gören usta sol ayağı, yine Türkiye'nin kaderini belirleyen, yüzünü güldüren ve umut yelkenlerini şişiren rüzg rdı. Hamit'in göğsüyle indirdiği topu, Selçuk'un yanından o az kullandığı sağ ayağıyla öyle güzel gösterdi ki, vurduğu topu Arnavut kalecisi de, savunma da, bizler de ancak ağlara gittiği zaman görebildik. 
O top Türkiye'nin kendi içinde yaşadığı bir dizi sorunların, ürettiği ve çözemediği problemlerin, kendi insanına karşı insafsız ve yargısız infazların sonunu mu getiriyordu Dileriz ki öyledir. Türk Milli Takımı dün Ersun hoca ile başladığı macerasını play-off tesellisiyle, Fatih Terim'in umut veren enerjisiyle tamamladı. 
Bundan sonrası Almanya... Arada iki 90 dakika oynayacağız. Kim çıkarsa çıksın farketmez Dün Tümer'in attığı o golle yeniden kendimizi keşfettik, kendimize geldik, ümitlendik, coştuk, neşelendik 
Dileriz bu öykü mutlu bir sonla biter. Herkesin gönlündeki gibi oyunlarla inşallah Türkiye, Almanya'ya gider 



</TEXT>
</DOC>
