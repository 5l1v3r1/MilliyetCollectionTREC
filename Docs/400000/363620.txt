<DOC>
<DOCNO> 363620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/zbirand.html </URL>
<DATE> 2005/07/23/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Taraftar GS'a küsmemeli 
</HEADLINE>
<TEXT>


Büyük klüplerin taraftarlarının, şampiyon olunmadığı için küsme lüksü yoktur. Bu yıl kombine satışları başladı, ancak geçen yılların heyecanı yok. Oysa hepimiz klübe asıl şimdi sahip çıkmamız gerekmez mi Klüpler kişilerin değil, hepimizin malıdır. 



Galatasaray klübünün kombine biletleri satışa çıkarıldı. Baktım, satışlar çok yavaş gidiyor. Sanki taraftar, şampiyon olunamadığından dolayı küsmüş gibi bir görüntü içinde. 
Oysa asıl şimdi klübe sahip çıkmamız gerekmez mi 
GS geçen yıl şampiyon olabilirdi. Arka arkaya gelen birkaç şanssızlık, heyecanımızı kırdı. Ancak unutmayalım ki, bu tip olaylar herkesin başına gelebilir. Daha önceki yıllarda, FB olsun, BJK olsun şanssızlık yüzünden şampiyonluğu kaçırdılar, ancak taraftarları bundan alınmadılar. Takımlarına küsmediler. 
Büyük takım taraftarlarının özelliği budur. Hangi koşulda olursa olsun, gönül bağladıkları takimi bırakmazlar. Böyle bir lüksleri yoktur. En zor koşullarda dahi desteklerini sürdürürler. İyi günlerde olduğu gibi, zor dönemlerde de takımlarına sahip çıkarlar. Sahip çıkmak sadece maçlarda tezahürat yapmak değildir. Klüplerin en önemli gelirlerinden biri sayılan kombine biletlerini, ne pahasına olursa olsun yenilerler. 
Unutmayalım ki, GS kişilerin değil, hepimizin klübüdür. Onu yüceltmek, onu sahiplenmek bizim görevimizdir. Kombine biletler de, bu açıdan bir semboldür. 
Kombine sahibi taraftarın bu olguyu iyi değerlendirmesi gerekir. 
100 üncü yıldönümünde sarı kırmızıyı yanlız bırakmamalıyız. İmkanı olanların, gerekiyorsa bir değil iki bilet alarak bu desteği vermesi GS'lılara yakışan bir yaklaşımdır. 



TARTIŞMANIN NE ZARARI VAR 
Vahdettin hain miydi, değilmiydi 
Bu tartışma, kendimi bildim bileli sürer. 
Osmanlıo dönemini incelemiş olanlar, Osmanlılarla yakın ilişkisi olmuş kişiler, Vahdettin' in hain olmadığını, aksine Atatürk'e yardım ettiğini ileri sürerler. Atatürk'e toz kondurmak istemeyenler ise, bu iddialara ateş püskürürler. 
Şimdi bir üçüncü grup çıktı. 
Bu tartışmanın hiçbir gereği olmadığını ileri sürüp, beş paralık olaylarla boşa zaman harcadığımızı belirtiyorlar. Böyle söylemelerinin nedeni de, Atatürk'ün yaklaşımları veya sözlerinin tartışılmasını istememeleri. Tartışıldığı taktirde, laiklik karşıtı cepheye malzeme verildiğine inanıyorlar. 
Ben aynı fikirde değilim. 
Her tartışmanın bilimsel olması veya ülkenin çıkarlarına mutlaka hizmet etmesi gerekmez ki. Kamu oyu bir tartışmayı ilgiyle izliyor, tartışmayı sürdürüyorsa, onun içinde ya bazı gerçekler veya bazı bilinmeyenler gizli demektir. 
Ecevit böyle bir iddiada bulunmuş. 
Bırakın söylesin, yazsın ve tezini savunsun. 
Adamın ne bunaklığını bıraktık, ne bilgisizliğini. Neredeyse Vahdettin yerine onu vatan haini ilan edeceğiz. 



YERASİMOS' UN TAM HAKKINI VEREMEDİK 
Bazen öylesine savurgan, kendi değerlerine sahip çıkmayan bir toplum oluyoruz ki, insan hayretler içinde kalıyor. Paris' te, 63 yaşında hayatını kaybeden tarihçi ve mimar Stefanos Yerasimos bu örneklerden biridir. 
İstanbul doğumlu, nefis bir Türkçesiyle gerçekleri anlatan bir insandı. Sayısız eserleri vardı. Türk- Yunan ilişkilerinin en güç dönemlerinde, Stefanos' u yerden yere vurduk. Eleştiri duymak veya gerçekleri görmek istemediğimizden dolayı, ona gereken önemi göstermedik. Ne zaman ki, işler yoluna girdi ondan sonra Stefanos' u baş tacı ettik. 
Derin bilgisi, son derece sağlıklı değerlendirmeleri olan bir bilim adamıydı. Herhalde bizleri en iyi tanıyan ve analiz eden isimlerden biriydi, diyebiliriz. 
Stefanos Yerasimos bu ülkenin değeriydi. 
Umarım şimdi sahip çıkarız. Adını unutturmamaya çalışırız. 



KENDİME YENİ BİR HOBİ VE YENİ BİR DÜNYA BULDUM... 
Çok heyecanlıyım. 
Yıllardır eşim Cemre' yi gıptayla izler, bir türlü cesaret edemezdim. 
Nihayet başardım ve bende dalmaya başladım. 
Kendime sadece bir hobi bulmadım. Aynı zamanda yepyeni de bir dünya keşfettim. Meğer, denizaltındaki dünya tahmin ettiğimizden de farklıymış. 
Cemre yıllardır dalardı. Ben ise, çok sevmeme rağmen, bir defa korkunca paniklemiş ve vaz geçmiştim. Cemre dünya' nın en güzel yerlerinde dalarken, onu denizin üstünden izlemekle yetinir ve çok hayıflanırdım. 
Bilemiyorum, belki de cehaletin cesaretidir, sonunda ya Allah deyip kendimi Erman hoca ve ekibine www.ermandive.com teslim ediverdim. Akın Öngör tavsiye etmişti ve doğrusu buya, Erman hoca hayatımı değiştirdi. 
Hocanız size güven verdiği oranda, cesaretiniz artıyor. Erman hocanın en büyük gücü de zaten bu. Sizi, denizin dibine inmenin korkulacak bir yanı olmadığına ikna ediyor ve sonra da bizzat gösteriyor. 
Eminim,bu yazdıklarımı, dalmaya alışmış olan dostlarım küçümseyerek okuyacaklardır. Ancak ne yapayım ki, ben ancak bu yaşımda korkularımı yenebildim. 
Aman Allahım ne muhteşem bir dünya imiş. Dışarıyla ilginizi tümüyle kesebildiğiniz ve bambaşka bir ortama girebildiğiniz nadir olaylardan biri. 
Özetle, doyulamayacak bir keyif. 
Tabii Erman hocaya da büyük bir teşekkür. 



SEA GARDEN DİYE BİR CENNET KÖŞESİ... Dalmak için gittiğim yer, Bodrum'un Yalıçiftlik mevkiinde bir cennet. 
Şaşırdım kaldım. 
İlk defa karşılaşıyordum. Adını bilenlerin sayısı yok gibidir. 
" Kendinizi neden tanıtmıyorsunuz " diye sordum. 
Meğer hiç ihtiyaçları yokmuş.Hapimag grubunun 136 bin üyeli, hisse senedi konsepti çerçevesinde çalışan otellerinden biri. Ancak görmek lazım. İsviçreli titizliği ve zevkinin nefis bir örneği.İçinde kendi köyü var. Üye olanlar için herşeyi düşünmüşler. 
10 ayrı ülkeye dağılmış 50'ye yakın bir otel ağının parçası. 
285 odası,3 açık, 1 kapalı pisini,3 ayrı körfeze açılan deniz kıyısı,3 tenis kortu, saunaları, Türk hamamları,2 squash sahası,bilardo, masa tenisi, mini glfüyle birlikte muazzam bir tesis. 
Meraklıları www.sea-seagarden.com'a girip daha fazla bilgi alabilirler. 
Fazla gürültü çıkartmadan çalışan böylesine güzel oteller kime ait olursa olsun, bizim kıyılarımızın değerini arttırıyorlar. 



SIFIRCILARIN YÜZDE 78'LİK İNANILMAZ ARTIŞI... Fazla ilerilere gitmeye gerek yok. Örnekleri işte önümüzde. 2005- ÖSS' de sıfır alanların sayısı yüzde 78 artmış. 
Son derece düşündürücü bir sonuç. 
İnşallah birileri bunu değerlendiriyordur. 
Nasıl oluyor da, 1 milyon 671 bin 726 adaydan, 57 bin 123'ü sıfır puan alarak çıkar 
Demek ki,ortada bir bozukluk var. 
Demek ki, ya sistemde veya öğretmenlerde bir sorun var. 
Dfemek ki, eğitimimizde aksama var. 
Bu köşe' yi izleyenler çok iyi bilirler. Sık sık değiniriz. 
Bilim çağına girildiğini ve eğitim reformu, hamlesi yapılamadığı taktirde, yetiştirdiğimiz genç kafalarda çok uzağa gidemeyeceğimize dikkat çekeriz.Siz bakmayın sahte övgülere. Üniver4site ve liselerimizdeki pırıl pırıl genleri görünce gözü yaşaran ve iftihar ettiğini açıklayanlara bakmayın. Pırıl pırıl genç. Sayımız çok kısıtlı. Göğsümüzü kabartan, bizleri heyecanlandıranlar sayıca çok azlar. 
Dışımızdaki dünya bizden daha hızlı ilerliyor. 
Biz çağdışı kalma tehlikesiyle karşı karşıyayız. 




ORG.BAŞBUĞ " ABD YAKALAYACAK" DEMEDİ 
Genelkurmay 2 inci Başkanı Org. Başbuğ' un basın brifingindeki bir sözü sanıyorum yanlış anlaşıldı ve abartılı biçimde yorumlanır oldu. 
Başbuğ önce , ABD' nin PKK'yı Kuzey Irak' tan çıkarma konusunda " niyetli ancak kararsız" olduğunu söyledi. 
Bu, son derece yerinde bir tespitti. 
Ardından sorular geldikçe, önce off the record başladı, ancak baktı ki herkes heyecanlandı, herhalde bir ümit verebilmek için, elindeki bir bilgiyi "yazılmak" üzere basınla paylaştı ve Pentagon'un , K. Irak' taki PKK lider kadrosunun yakalanması için ilk defa direkt emir verdiğini, söyledi. Hatta dolaylı emir ile, direkt emir arasındaki öneme işaret etti. 
Ancak hemen ardından da, yanlış duymadımsa, bir ekleme yaptı. 
Bu emrin uygulanıp uygulanmayacağının yakında görüleceğini belirtti. 
Yani, "emir verildi ve yakında bu liderler toparlanacak" demedi. 
Oysa medyadaki bazı başlıklara ve yorumlara bakıyorum, sanki iş bitmiş gibi bir hava yaratılıyor. 
Aynı şekilde, Kuzey Irak'a müdahele konusunda da, 2 inci Başkan epey nüanslı konuştu. Cümlelerinde gri bölgeler bıraktı. Yine medyaya bakıyorum ve neredeyse yarın K.Irak'a gidilecekmiş havası seziyorum. 
Galiba ortalarda bir yanlış anlama var. 



BEHLİL, TAM BİR İSTANBUL EFENDİSİYDİ Fehmi Belli'yi kaybettik. 
Gençliğimizin yıldızı, ondan sonraki dönemlerimizin de, gıpta ile seyrettiğimiz bir beyefendisiydi. Yüksel Behlil ile birlikte bütün gözleri üzerine toplayan bir çift oluştururlardı. Bu cazibeleri de, çok zengin olup etrafa para dağıtmalarından veya herkesin gıpta ettiği büyük postlarda görev yapmalarından, ünlülerin bulundukları yerlerde görünmelerinden kaynaklanmazdı. Kişilikleri, duruşları, giyinişleri, görgüleri, konuşmalarıyla insanları cezbederlerdi.Herkes onların etrafında görünmeye çalışırdı. 
Fehmi Belli, bir kuşağın İstanbul efendisiydi ve sonuna kadar da öyle kaldı. 
Bu yönüyle hiçbir zaman onu unutmayacağız. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
