<DOC>
<DOCNO> 370220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun22.html </URL>
<DATE> 2005/08/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bulgaristan'da Türk'lere yönelik ırkçı konuşma meclisi karıştırdı 
</HEADLINE>
<TEXT>

     Bulgaristan parlamentosunda 17 milletvekili bulunan ''ATAKA İttifakı''nın lideri Volen Siderov, meclis kürsüsünden yaptığı ırkçı konuşmayla meclisi karıştırdı. 
     Bulgaristan'da 25 Haziran'da yapılan genel seçimlerin ardından Bulgaristan Sosyalist Partisi BSP , 2'inci Simeon Ulusal Hareketi NDSV ve üyelerin çoğunluğunu Türklerin oluşturduğu Hak ve Özgürlükler Hareketi HÖH arasındaki üçlü komisyonla kurulan kabineyle ilgili yapılan meclis genel oturumu, ''ATAKA İttifakı'' tarafından sabote edildi. 
     Başbakan adayı BSP Genel Başkanı Sergey Stanişev'in kabine taslağını tanıtmasından sonra kürsüye gelen ATAKA lideri Siderov, HÖH'e karşı ırkçı sloganlar atmaya başlayınca, Parlamento Başkanı Georgi Pirinski, parlamento genel oturumuna ara vermek zorunda kaldı. 
     Siderov, ''BSP'nin Türk taraftarı bir politikaya rehin kaldığını'' öne sürerek, ''bu politikanın, HÖH Genel Başkanı Ahmet Doğan tarafından yürütüldüğünü'' söyledi. 
     Bulgaristan Cumhurbaşkanı Georgi Pırvanov'a da dil uzatan Siderov, hakaretlerini, ''Tüm Bulgarlar için açık olan şu ki, partiler üstü bir cumhurbaşkanı yerine, bu makamda Türk etnik partisinin HÖH bir kuklası oturuyor'' diye sürdürdü. 
     Siderov'un yaptığı ırkçı ve Türk aleyhtarı konuşmayı durdurmaya çalışan Parlamento Başkanı Pirinski'nin, Siderov'un mikrofonunu kapatması üzerine, meclis kürsüsünün ATAKA'nın 17 milletvekili tarafından kuşatıldığı dikkati çekti. 
     Milletvekillerinin dokunulmazlığı yüzünden olaya müdahale edemeyen parlamento güvenlik görevlilerinin salondaki sükuneti sağlayamayacağını gören Pirinski, genel oturuma ara vererek, meclis divanını acil toplantıya çağırdı. 
     
</TEXT>
</DOC>
