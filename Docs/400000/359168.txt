<DOC>
<DOCNO> 359168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun01a.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır tanımıyorlar 
</HEADLINE>
<TEXT>


KKTC'den Oktay ile Rum Kesimi'nden Pontikis'in ortak çalışması çirkin apartmanların Kıbrıs'ı da tehdit ettiğini gösteriyor 

SERHAT OĞUZ İstanbul 

İstanbul'daki 22. Dünya Mimarlık Kongresi'nde sunulan 800 bildiriden belki de en anlamlısı, Kıbrıs'taki mimari değişimi anlatan sunumdu. Çünkü bu incelemeyi KKTC Doğu Akdeniz Üniversitesi Mimarlık Fakültesi Öğretim Üyesi Prof. Dr. Derya Oktay ve Rum Kesimi'nden Intercollege Üniversitesi Tasarım Bölümü Öğretim Üyesi Yrd. Doç. Kyriakos Pontikis ortaklaşa hazırladı. 
Oktay ve Pontikis, bir yıl önce ABD'de düzenlenen bir kongrede tanışıp küçük bir adada bir konuya farklı 2 boyutta yaklaştıklarını fark ederek birbirlerini tamamlayan bir çalışma yapmaya karar vermişler. Kendisinin kentsel planlama ve konut alanları çerçevesinde akademik çalışmalar yaptığını, Pontikis'in ise binalar üzerine yoğunlaştığı için birbirlerini tamamladıklarını belirten Oktay şöyle konuşuyor 
"Ben KKTC'deki binaları inceledim, Güney'deki binaları Kyriakos inceledi. Çalışmalarımızı birleştirdik. İşbirliği kurduğumuz için çok mutluyum." 
Bu işbirliğinin Ada'ya örnek teşkil etmesi gerektiğini belirten Pontikis ise şunları söyledi 
"Hep birlikte sınırlar olmadan, özgürce, sorunsuz yaşamak en büyük arzum." 

Saygısız konutlar 
2 akademisyenin çalışması, büyük şehirleri teslim alan çirkin apartmanların hiçbir arsa sorunu olmayan Kıbrıs'ı da tehdit ettiğini gösteriyor. Oktay, Kıbrıs'taki değişimle ilgili şunları söyledi 
"İstanbul gibi büyük şehirlerimizdeki sosyo ekonomik dinamikler nedeniyle yüksek yapılar yapmak, uygun yerlerde kabul edilebilir. Kıbrıs gibi küçük ölçekli kentlerde nüfus artışının gözlenmediği çevrelerde apartman yerleşimlerinin geleneksel dokuların yerini alması çok üzücü. Yeni üretilen konut alanları, ne yerel çevre ve iklim değerlerine, ne de sosyal yaşam özelliklerine saygılı." 
Pontikis, kendi bölgesinde aynı sorunun bulunduğunu, geleneksel binaların malzemelerinin bile çok özenli olduğunu söyledi. 

'Güneye direkt gidemiyorum' 

Bir yıldır ortaklaşa etkinlikler yaptıklarını söyleyen Oktay, şöyle konuştu "Kyriakos, üniversitemize konferans için geldi. Ancak, 5. yılın sonunda KKTC vatandaşı olmama rağmen, Türkiye doğumlu olduğum için doğrudan güneye gidemiyorum. 2 kez seminer için davet ettikleri halde önce İstanbul'a, oradan Atina'ya, sonra Larnaka'ya gelebileceğimi söyledikleri için gitmeyi kabul etmedim." 


</TEXT>
</DOC>
