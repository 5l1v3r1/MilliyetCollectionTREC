<DOC>
<DOCNO> 388648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur34.html </URL>
<DATE> 2005/10/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'İzmir'de 2 saat içinde deprem olacak' dedikodusu panik yarattı 
</HEADLINE>
<TEXT>

     İzmir'de 2 saat sonra büyük bir deprem olacak dedikodusu halkta paniğe neden oldu. 
     İzmir'de hafta başında meydana gelen 5.9, 5.7 ve 5.6 büyüklüğündeki 3 depreme dayanılarak bugün de aynı şiddette yeni depremlerin olacağı yönündeki dedikodular şehirde yeni bir panik dalgasını tetikledi. Panik, büyük alışveriş merkezlerinde deprem olacağı yönünde anons yapıldığı haberleriyle başladı. Vatandaşlar, dedikodu üzerine evlerini boşaltarak açık alanlara çıktı. 
     Dedikodunun boyutu, 7 şiddetinde bir deprem olacağı ve Karşıyaka'da evlerin boşaltıldığı haberiyle en üst noktaya ulaştı. 
     İzmir Valiliği yayınladığı yazılı açıklamada halktan dedikodulara aldırış edilmemesini ve sakin olunmasını istedi. 
     Deprem uzmanları, depremin asla önceden tahmin edilemeyeceğini ve fısıltı gazetesiyle yayılan asılsız dedikoduların dikkate almayın uyarısı yaptı. 
     Yerel televizyonlar ise halkı yatıştırmaya çalışıyor. TV'ler yaptıkları uyarılarda vatandaşlardan dedikodulara inanmamalarını istiyor. 
     
     VALİLİKTEN AÇIKLAMA GELDİ 

     İzmir Valiliği, bölgede "büyük çaplı bir deprem olacağı" yolundaki söylentilere ilişkin bir açıklama yaparak, "vatandaşlardan bu tür söylentilere itibar etmemelerini, soğukkanlı davranmalarını" istedi. 
     Valilikten yapılan açıklamada, "21 Ekim 2005 Cuma günü 15.00-15.30 saatleri arasında deprem olacağına ve buna bağlı olarak kamu kurum ve kuruluşların tatil edildiğine" ilişkin söylentiler yayıldığına dikkat çekilerek, bunların asılsız olduğu belirtildi. 
     Açıklamada, şunlar kaydedildi 
     "Bilindiği gibi yeryüzünde meydana gelen ve deprem olarak adlandırılan yer sarsıntılarının nerede, ne zaman, hangi şiddetle olacağını tahmin etmek hiçbir bilimsel veriye göre mümkün olmadığından bu konuda çıkarılan söylentiler tümüyle vatandaşlarımızı tedirginliğe itici niteliktedir. Bu nedenle İzmirli vatandaşlarımızın bu tür söylentilere itibar etmemeleri, yer sarsıntıları karşısında soğukkanlı davranmaları yerinde olacaktır." İzmir’de söylentiyle birlikte çok sayıda vatandaşın evlerini ve işyerlerini terkettiği, bazı kamu kurum ve kuruluşları binaları ile hastaneler ve bazı yüksek okulların boşaltıldığı görüldü. İzmir Emniyet Müdürlüğü’ne bağlı ekipler, söylentinin asılsız olduğunu telsizden zaman zaman anons ettiler. 
     
</TEXT>
</DOC>
