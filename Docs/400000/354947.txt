<DOC>
<DOCNO> 354947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/guncel/gun06.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DTH Provokasyon var 
</HEADLINE>
<TEXT>


ANKARA Milliyet 

Demokratik Toplum Hareketi DTH Koordinasyon Kurulu, Türk ve Kürt aydınlarının PKK'ya yaptıkları önkoşulsuz silah bırakma çağrısının, iç barışı tehdit eden gelişmeler nedeniyle tehlikeye girdiğini açıkladı. 
DTH Koordinasyon Kurulu Üyesi Leyla Zana ve 13 arkadaşı tarafından yapılan yazılı açıklamada, yeni bir toplumsal ve siyasal gerginliğe yol açacak, iç barışı önemli boyutlarda tehdit edebilecek tehlikeli gelişmelerin yaşandığı savunuldu. 
Açıklamada, şu bilgilere yer verildi 
"Kürt sorununda çözümsüzlüğün devam etmesinin yol açtığı çatışmalı ortamın sürmesinin hiç kimseye bir şey kazandırmadığı görülmüştür. Bu gerçeği gören Türk ve Kürt aydınlarının barış için başlattıkları ve kamuoyunda yeni bir umut yaratan girişimlerine karşın, Van'da yaşanan üzücü olaylar, bizce iç barışın önemi ve aciliyetini bir kez daha gözler önüne sermiştir." 
Van'da, cenazelerini gelenek ve inançlarına göre sahiplenen insanların üzerine ateş açıldığının kaydedildiği açıklamada, "Cenazesine sahip çıkan halkın üzerine ateş edilerek bir kişinin ölümüne yol açılmasını, barış ve çözümden korkan karanlık güçlerin bir provokasyonu olarak görüyoruz" denildi. 


</TEXT>
</DOC>
