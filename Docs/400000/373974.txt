<DOC>
<DOCNO> 373974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/gun10.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık 'bıçak parası'nı inceliyor 
</HEADLINE>
<TEXT>


Başbakanlık İnsan Hakları Başkanlığı, İstanbul Üniversitesi Çapa Tıp Fakültesi Hastanesi'nde inceleme başlattı 

ÖNDER YILMAZ Ankara 

İstanbul Üniversitesi İstanbul Çapa Tıp Fakültesi Hastanesi'nde görevli Prof. Dr. S.Y.'nin bıçak parası alması ve ameliyat sonrası hastasının bakımıyla ilgilenmemesini insan haklarına aykırı bulan Başbakanlık İnsan Hakları Başkanlığı BİHB , inceleme başlattı. Üniversitenin raporunu da tutarlı bulmayan BİHB, YÖK'ü uyararak, ciddi araştırma yapılmasını istedi. 
Milliyet'in ulaştığı belgelere göre Nisan 2005'te BİHB'ye başvuran M.K, SSK'dan sevkli babasının ameliyatı için S.Y.'nin 2 bin 700 YTL bıçak parası istediğini öne sürdü. 
Pazarlıkla rakamı 720 YTL'ye indirdiklerini, ancak ameliyat sonrasında hastanın yüzüne bile bakılmadığını dile getiren M.K., "Profesörlerin muayenehanelerine gitmek zorunda kalıyoruz" dedi. SSK'dan sevkli olmalarına rağmen S.Y.'nin endoskopi için de 500 YTL istediğini anlatan M.K., şik yetçi oldu. 
Uygulamayı insan haklarına aykırı bulan BİHB, İstanbul Tıp Fakültesi'ni yazıyla uyararak, inceleme istedi. 17 Mayıs 2005 tarihli raporunda işlemlerin kusursuz olduğunu savunan fakülte, "suçlamaları hekime ve kuruma yüklemek mümkün değildir" değerlendirmesini yaptı.Ancak İstanbul Üniversitesi Rektörlüğü, raporu onaylamadan BİHB'ye gönderdi. Raporun usulüne uygun hazırlanmadığını tespit eden BİHB, 26 Ağustos 2005'te YÖK'e bir yazı göndererek yasal işlem istedi. Yazıda, "suçlamaların Yükseköğretim Kanunu'na uygun incelenmediği" belirtildi. 


</TEXT>
</DOC>
