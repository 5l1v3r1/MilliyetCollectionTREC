<DOC>
<DOCNO> 360287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo21.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış şimdi başlıyor 
</HEADLINE>
<TEXT>



Fransa Bisiklet Turu'na ilk 9 etaptan sonra dün verilen ara nedeniyle sporcular günü dinlenerek, geçirdi. İlk 9 etap sonunda Alman bisikletçi Jens Voigt çok iyi bir tırmanış ustası olmamasına rağmen son gün yaptığı atakla genel klasmanda liderliğe oturdu ve Lance Armstrong'dan sarı mayoyu devraldı. Son altı yılın şampiyonu olan Armstrong ise sürpriz bir şekilde Voigt'in 2 dakika 18 saniye gerisinde üçüncü sıraya düştü. Genel klasmanda ikincilik koltuğunda ise ev sahibi ülke adına yarışan Christophe Moreau oturuyor. Ancak bundan sonra özellikle koşulacak tırmanma etaplarında bu kategorinin uzmanı Armstrong geride olmasına karşın yine en büyük favori gösteriliyor. Bu arada 9. etapta ciddi bir kaza geçiren Jan Ullrich'in yarışabileceği açıklandı. Turda bugün Grenoble - Courhevel arası 193 kilometre uzunluğundaki 10. etap geçilecek. 


</TEXT>
</DOC>
