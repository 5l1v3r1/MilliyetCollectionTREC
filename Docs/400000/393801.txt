<DOC>
<DOCNO> 393801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy21.html </URL>
<DATE> 2005/11/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AKP'li vekiller, Çorum'daki rüşvet iddialarına araştırıyor 
</HEADLINE>
<TEXT>

     AK Parti Genel Merkezi tarafından Çorum Belediyesi’nde yaşandığı iddia edilen rüşvet iddialarını araştırmak üzere Çorum’a gelen 2 milletvekilinin bugün AK Parti il yönetimi ve belediye meclis üyeleri ile görüşecekleri bildirildi. 
     AA Muhabirinin aldığı bilgiye göre, AK Parti Genel Merkez Yönetimi tarafından iddiaları araştırmak üzere Yozgat Milletvekili Bekir Bozdağ ile Bursa Milletvekili Sedat Kızılcıklı görevlendirildi. 
     Çorum’a dün akşam saatlerinde gelen Bozdağ ve Kızılcıklı, ilk olarak Vali Hüseyin Poroy daha sonra da Belediye Başkanı Turan Atlamaz ile görüştü. Bozdağ ile Kızılcıklı, bugün de AK Parti Çorum il yönetim kurulu üyeleri ve iddialarda adı geçen belediye meclis üyeleri ile görüşecek. 
     Bozdağ ile Kızılcıklı’nın Çorum’daki incelemelerinin ardından hazırladıkları raporu AK Parti Genel Başkanı ve Başbakan Recep Tayyip Erdoğan ile Genel Merkez yöneticilerine sunacağı kaydedildi. 
     
     OLAY 
     Bahçelievler Mahallesi’nde bir inşaatın sahibi olan Zehra T, belediyede rutin incelemelerde bulunan mülkiye müfettişlerine yazılı olarak şikayette bulunarak belediyenin inşaat sahiplerine haksız ve hukuksuz bir şekilde kat artışı verdiğini öne sürmüştü. 
     Bunun üzerine müfettişler, Belediye Başkan Yardımcısı Selim S’nin makam odasında inceleme yapmış, bu inceleme sırasında odadaki kasada çok sayıda kişinin isminin bulunduğu bir liste ve yaklaşık 300 bin YTL’lik çek ve senet tespit edildiği iddia edilmişti. 
     Olayla ilgili soruşturmalarını tamamlayan mülkiye müfettişleri, hazırladıkları fezlekeyi savcılığa vererek Çorum’dan ayrılmıştı. 
     Belediye yetkilileri ise kasadan çıkan evrak ile çek ve senedin tamamının kayıt altında ve yaklaşmakta olan ramazan ayında fakir fukaraya iftar verilmek için alınan bağışlar olduğunu söylemişti. 
     
</TEXT>
</DOC>
