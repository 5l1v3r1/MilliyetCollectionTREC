<DOC>
<DOCNO> 397415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur13.html </URL>
<DATE> 2005/11/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Silivri'de otele fuhuş operasyonu 
</HEADLINE>
<TEXT>

     Silivri’de bir otelde fuhuş yaptıkları öne sürülen yabancı uyruklu 31 kadın gözaltına alındı. 
     İstanbul Valiliği Basın ve Halkla İlişkiler Müdürlüğü’nden yapılan açıklamada, Silivri’ye bağlı Selimpaşa Beldesi’ndeki bir otelde fuhuş yapıldığı ihbarı üzerine Silivri Sulh Ceza Mahkemesi’nden alınan arama kararı uyarınca söz konusu otele jandarmalarca operasyon düzenlendi. 
     Operasyonda, 21’i Moldovya, 7’si Ukrayna ve 3’ü de Rusya Federasyonu uyruklu olan toplam 31 yabancı uyruklu kadın gözaltına alındı. 
     Deri ve Tenasül Hastalıkları Hastanesi’nde yapılan muayene sonucu 7’sinde çeşitli zührevi hastalıklar çıkan, 1’inde de vize ihlali olduğu belirlenen 31 kadın, ülke dışına çıkartılmak üzere Yabancılar Şube Müdürlüğü’ne teslim edildi. 
     Otel sahibi hakkında da "resmi evrakta sahtecilik" suçundan Silivri Cumhuriyet Başsavcılığı’nca soruşturma başlatıldı. 
     
</TEXT>
</DOC>
