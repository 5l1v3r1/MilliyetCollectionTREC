<DOC>
<DOCNO> 384466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun44.html </URL>
<DATE> 2005/10/06/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Brezilya, ilk astronotunu 2006'da uzaya gönderiyor 
</HEADLINE>
<TEXT>

     Brezilya'nın ilk astronotunu gelecek yıl uzaya göndereceği bildirildi. 
     Brezilya Uzay Ajansı Sözcüsü Vania Gurgel, Rusya uzay programıyla ortak görev kapsamında 42 yaşındaki Yarbay Marcos Pontes'in, 21 Mart 2006'da, Kazakistan'daki Rus uzay üssünden Soyuz roketiyle uzaya gideceğini belirtti. 
     Amerikan Ulusal Havacılık ve Uzay Dairesi'ndeki NASA eğitimini 1998 yılında tamamlayan Pontes'in Uluslararası Uzay İstasyonu'nda 10 gün kaldıktan sonra dünyaya döneceği kaydedildi. 
     Gurgel, Pontes'in uzaya gitmesiyle ilgili nihai anlaşmanın 18 Ekim'de Rusya'nın başkenti Moskova'da, Devlet Başkanı Luiz Inacio Lula da Silva'nın ziyareti sırasında imzalanmasının planlandığını söyledi. 
     Pontes'in gelecek hafta Moskova'ya giderek eğitimine başlayacağı bildirildi. 
     Uzay programında geçmişte sıkıntılar yaşayan Brezilya'nın 2003 yılının ağustos ayında uzaya uydu gönderme girişimi başarısızlıkla sonuçlanmış, roketin fırlatılma rampasında patlaması sonucu 21 mühendis ve teknisyen ölmüştü. 
     Brezilya, 2007 ya da 2008'de yeniden uzaya uydu göndermeyi planlıyor. 
     
</TEXT>
</DOC>
