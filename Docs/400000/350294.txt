<DOC>
<DOCNO> 350294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun44.html </URL>
<DATE> 2005/06/09/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
İvanov "Özbekistan'daki olaylar Afganistan'dan organize edildi" 
</HEADLINE>
<TEXT>

     Rusya Savunma Bakanı Sergey İvanov, Özbekistan’daki olayların Afganistan topraklarından organize edildiğine dair ellerinde bilgi bulunduğunu söyledi. 
     İvanov, Brüksel’deki NATO-Rusya Ortaklık Konseyi toplantısının ardından Rus basınına yaptığı açıklamada, "Bu konuda bilgilerimiz son derece güvenilir. Andican’da meydana gelen her şey, Afganistan’da organize edildi" dedi. 
     Aralarında Taliban üyelerinin de bulunduğu bir grup militanın, uzun süreden beri Özbekistan’a baskın düzenlemeyi planladığını öne süren İvanov, bu konuda asıl "isyanı kimin düzenlediği ve kimlerin yardım ettiğinin sorulması" gerektiğini söyledi. 
     Rusya’nın, stratejik önemi olan bu bölgede uluslararası terörizm tehdidini engelleme konusunu dile getirdiğini kaydeden İvanov, "Afganistan’da teröristlerin eğitilmesine devam ediliyor. Biz, teröristlerin Afganistan’da belirli amaçlar için eğitildiğini biliyoruz. Özbekistan’daki son olaylar bunun çok net bir kanıtı" dedi. 
     Genel olarak Afganistan’daki durumun, istikrardan çok uzak olduğunu belirten İvanov, Taliban, Afganistan İslam Partisi ve El Kaide’nin savaş gücünün hiç azalmadığını savundu. 
     İvanov, Afganistan’da yaşananların, ülkedeki azınlıkların kaynaşmasını ve istikrarlı bir seçimin yapılabilmesini engellediğini ifade ederek, uluslararası toplulukla Afgan yetkililerin uyuşturucu trafiğini engelleme konusundaki çabalarının yetersiz olduğunu söyledi. 
     İvanov, Rusya’nın NATO’ya üyeliğiyle ilgili bir soru üzerine, "Rusya, NATO üyesi değil ve yakın bir gelecekte de üye olmaya niyeti yok" yanıtını verdi. 
     
</TEXT>
</DOC>
