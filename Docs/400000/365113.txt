<DOC>
<DOCNO> 365113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo17.html </URL>
<DATE> 2005/07/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Serhat Akın'dan Anderlecht Teknik direktörüne sitem 
</HEADLINE>
<TEXT>

     Belçika Birinci Lig takımlarından Anderlecht'de forma giyen Fenerbahçe'nin eski futbolcusu Serhat Akın, kulüp yönetimine sitem etti. 
     Belçika'nın Van Antwersen gazetesine açıklama yapan Akın, Şampiyonlar Ligi 2. ön eleme turu ilk maçında Azerbaycan'ın Neftci Bakü takımına karşı kendisini yedek tutan ve maçın 73. dakikasında Jestrovic'in yerine oyuna alan Teknik Direktör Franky Vercauteren'e sitem etti. 
     Açıklamasında Anderlecht takımına yedekte oturmak için gelmediğini dile getiren Akın, ''Yedek tutulunca çok şaşırdım. Benim için maç çok önemli. Hazırlık karşılaşmalarında 5 maçta 5 gol attım. Daha ne istiyorlar '' ifadelerini kullandı. 
     Anderlecht için Fenerbahçe gibi büyük bir kulübü bıraktığını belirten Akın, açıklamasında şunlara yer verdi 
     ''Burada benden önce forvet oynayan Aruna'nın yerini alacağıma dair söz verdiler ama Şampiyonlar Ligi'nin ilk maçında beni yedekte tutmaları çok gücüme gitti. Kulüp yönetimi fazla forvet oyuncuları olduğunu söylüyor. Bu problemi ben mi çözeceğim yoksa sözleşmemi fesih mi edeyim 
     Yerimi sağlam tutmak için elimden geleni yapacağım. Daha sıkı çalışacağım. Yönetim bunu göremiyorsa menajer Van Holsbeeck'den bir an önce bu problemi çözmesini isteyeceğim.'' 
     
     TEKNİK DİREKTÖR VERCAUTEREN ''SERHAT YORULDU'' 

     Anderlecht Teknik Direktörü Vercauteren ise, şu sıralar taşınma işlemleriyle meşgul olan Serhat'ın çok yorulduğunu bu nedenle kendisinde biraz duraksama gördüğünü belirterek, ''Serhat, kulübün politikasına alışmalı. Hemen pes etmemek lazım. Takımın ileride çok forvet oyuncusuna ihtiyacı olacak. Önümüzde daha 60 maç var. Hiçbir oyuncu 60 maçın hepsini birden aynı performansla götüremez'' diye konuştu. 
     Vercauteren, Serhat Akın'ı, Azerbaycan'ın Neftci Bakü takımına karşı yedek tutmasıyla ilgili sorulan soruları ise, ''Karşı takımın kadrosuna göre kadromu hazırladım. Serhat çok iyi başladı. Ancak ev taşımaktan çok yoruluyor, biraz duraksama gördüm ama bu normaldir. Onun hakkında hiçbir endişem yok. Hala favorilerimin arasında'' şeklinde cevapladı. 
     Bu arada kulüp yönetimi, Serhat Akın'ın son 15 dakikasında forma giydiği maç sırasında bacağına tekme yiyerek hafif bir sakatlık geçirdiğini ve birkaç gün antrenmanlara çıkamayacağını açıkladı. 
     
</TEXT>
</DOC>
