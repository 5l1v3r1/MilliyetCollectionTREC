<DOC>
<DOCNO> 382836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko22.html </URL>
<DATE> 2005/09/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mustafa Koç Müzakerelerin başlaması, sorunları bitirmeyecek 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Mustafa Koç, müzakerelerin başlamasının, sorunların bitmesi anlamına gelmeyeceğini belirtirken, değişime ayak direyenlerin ''taviz veriliyor'' çığlıklarının her gün duyulacağını söyledi. 
     TÜSİAD YİK Toplantısında konuşan Mustafa Koç, Türkiye'nin geleceğinin tartışıldığı, masaya yatırıldığı sıcak günlerden geçildiğini anlatırken, ''hepimiz gözümüzü açmış, kulaklarımızı kabartmış 3 Ekim'i bekliyoruz'' dedi. 
     Koç, maratonu değil ''kısa mesafeli koşuları seven bir takımın derbi maçlarındaki performansını, tüm bir lig sezonundaki performansından daha çok önemseyen'' bir toplum olunduğundan yakınırken, gelişmenin sürekliliği, zaman içinde kat edilen mesafe ile fazla ilgilenilmediğini, mücadelenin yıllara yayılmasının bezdirdiğini, soğuttuğunu anlattı. 
     Türkiye-AB ilişkilerinde bugüne kadar gelinen sürece de değinen Koç, AB ile ilişkilerin zaman zaman dalgalanan seyrinin, daha ziyade gelişmelerin hızlanması ya da duraklamasında etki gösterdiğini, süreci asıl belirleyenin, ülkenin önder kesimlerinin gösterdiği değişim iradesi olduğunu söyledi. 
     AB ile ilişkilerde çeşitli krizler yaşandıysa da tarafların uzun dönemli çıkarları ortak olduğu için krizlerin aşılabildiğini, sürecin ilerlemesinin yeniden sağlanabildiğini anlatan Koç, şöyle devam etti 
     
     BAKIŞ AÇISI İÇİN ÜÇ İLKE ÖNERİSİ 
     ''Burada dile getirmeye çalıştığımız bakış açısı, Türkiye-AB ilişkilerinde önümüze çıkan problemlere, şu üç ilke çerçevesinde yaklaşmamız gerektiğini gösteriyor. Türkiye'nin AB'ye tam üyeliği bir 'maraton koşusudur, kararlılık, sabır ve direnç' gerektirir. Bu uzun yolda atılan adımlar, esas olarak ülkenin kaderini değiştirmek için zorunlu görülen adımlardır. Bu adımlar AB'ye uyumu da kolaylaştırmıştır. Krizler sürecin kaçınılmaz unsurlarıdır, çözümün oluşmasında esas olarak tarafların uzun dönemli çıkarları belirleyicidir. 3 Ekim'e de bu ilkeler çerçevesinde yaklaşmalıyız.'' 
     
     ''BİR TEK BİZ, BU GERÇEĞİ DOĞRU TEMELLERE OTURTAMIYORUZ'' 
     Mustafa Koç, müzakerelerin başlamasının sorunların bitmesi anlamına gelmeyeceğini belirtirken, ''müzakerelerle birlikte, tam üyeliğe kadar sürecek, uzun ve mücadeleli bir yolun kapısı açılacaktır. Bu süreç de Türkiye'nin değişim süreci ile birlikte yaşanacaktır. Dolayısıyla değişime ayak direyenlerin taviz veriliyor çığlıkları her gün duyulacaktır'' diye konuştu. 
     Müzakerelerin 3 Ekim'de başlamasının önüne bir engel çıktığı takdirde Türkiye için doğru tavrın, değişim sürecini kesintiye uğratmamak olacağını vurgulayan Koç, ekonomik, siyasal ve sosyal olarak daha gelişmiş bir Türkiye'nin, krizin aşıldığı noktada sürece daha güçlü bir şekilde dahil olacağını, sonuca daha hızlı ulaşacağını, bu dönem içinde Avrupa'nın kendisinde olumsuz gelişmeler meydana gelirse de Türkiye'nin elbette mevcut şartları yeniden değerlendireceğini söyledi. 
     Koç, Türkiye'nin büyük bir ülke olduğunu anlatırken, ''bütün büyük ülkeler gibi, AB'ye giriş süreci zorlu geçecek bir ülke. Bunu bizden başka herkes görüyor, biliyor. Bir tek biz bu gerçeği doğru temellere oturtamıyoruz'' dedi. 
     Türkiye'nin büyüklüğünü nüfusla, yüzölçümüyle açıklamanın, ulusal gurur, şanlı tarih söylemlerine kendini kaptırmanın 21. yüzyılın gerçekleriyle bağdaşmadığını dile getiren Koç, Türkiye'nin büyüklüğünün, henüz harekete geçirilememiş potansiyellerinde, ülkenin gelecek değerinde yattığını kaydetti. AB'nin rüzgarının bile yabancı sermayenin Türkiye'ye olan ilgisinin patlamasına yetebildiğini ifade eden Koç, Türkiyeli ve Türkiyesiz bir Avrupa'nın nasıl şekilleneceğinin Batı medyasının başlıca konusu haline geldiğini, haberlerde ve yorumlarda her gün daha fazla yer kapladığını söyledi. 
     
     ''AÇIK BİR TOPLUM OLMAKTAN KORKUYORUZ'' 
     Koç, iyi yetişmiş yönetici potansiyeli, dünya piyasalarına göz dikmiş girişimcisi, genç ve dinamik nüfusu, tüm Avrupa'yı doyurabilecek toprakları, gelişmiş sanayisi, doymamış pazarı, enerji potansiyeli ve doğal kaynakları ile geleceğine umutla bakması gereken bir ülke olunduğunu vurgulayarak, şöyle devam etti 
     ''Öyleyse neden geleceğe dönük değil, geçmişe dönük yaşıyoruz Neden geniş ufuklu ve kendine güvenli bir bakış açısıyla geleceğimizi planlayamıyoruz Neden enerjimizi, ekonomik atılım, siyasal olgunlaşma ve sosyal dönüşüm için kullanamıyoruz Neden hedeflerimize kilitlenip her şart altında yolumuza devam edemiyoruz 
     Her ayak sürçmesinde, her krizde, elde ettiğimiz kazanımları bir çırpıda teslim etmeye, reformları, ilerlemeleri yok sayıp koşarak geri dönmeye çalışıyoruz. Değişimi, gelişmiş ülke standartlarını bir türlü benimseyemiyor, koşulların bizi aşağı çekmesine izin veriyoruz. Bilgiden, bilginin yaygınlaşmasından, konuşan, tartışan, açık bir toplum olmaktan korkuyoruz. Yöneticilerimiz karar süreçlerine toplumu katmayı, kamuoyunu bilgilendirerek gelişmeleri benimsetmeyi beceremiyor. Bu iletişimsizlik uluslararası istikrarda da kendini gösteriyor. Haklı olduğumuz konularda bile kendimizi anlatamıyor, kamuoylarını etkilemeyi başaramıyoruz.'' Mustafa Koç, kendine güven sorununu hızla aşması gereken bir toplum konumunda bulunulduğuna işaret ederken, ''hızla gelişmekten korkmayalım. Toplumu bilgilendirmekten kaçınmayalım. Geçmişle yaşamayı bırakalım. Bugüne saplanıp kalmayalım. Kafamızı kaldırıp geleceğe bakalım. Geleceğini planlamayan, bugün ne yapması gerektiğini de bilemez'' diye konuştu. 
     
</TEXT>
</DOC>
