<DOC>
<DOCNO> 394207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur44.html </URL>
<DATE> 2005/11/11/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Sırt Köylüler'e çevrecilerden destek 
</HEADLINE>
<TEXT>

     Manavgat'ın Sırt Köyü'nde yapılması gündemde olan taş ocağına tepki gösteren köylülere, çevreci derneklerden de destek geldi. 
     Antalya Kent Konseyi Başkanı Murat Yıldırım, Türkiye Tabiatını Koruma Derneği Antalya Şube Başkanı Hediye Gündüz, TEMA Antalya İl Temsilcisi Nurten Baykara, Çağdaş Yaşamı Destekleme Derneği Temsilcisi Gülten İnceayan, Tüm Emekliler Derneği Temsilcisi Naşide Çetinkar, Sevgi Yaşatma Derneği Antalya Başkanı Kezban Gök ve bazı çevreciler, Manavgat'ın Sırt Köyü'nde köylülerle bir araya geldiler. 
     Köylülerle köy meydanında toplanan çevreciler, ellerinde Sırt köylülerinin eylemlerine destek verenlere teşekkür yazılarının da yer aldığı dövizlerle Defne Fabrikası'na kadar yürüdüler. 
     Kadınların önderliğindeki yürüyüşte, çevreciler, taş ocağının köyün doğal yapısını bozacağını savunarak, yapıma karşı çıkan köylülere sonuna kadar destek olacaklarını kaydettiler. 
     Antalya Kent Konseyi Başkanı Murat Yıldırım, yaptığı konuşmada, taş ocağının köyün yeşiline, halkına ve doğasına zarar vereceğini belirlediklerini ifade ederek, ''Bu köy defne gibi, kekik gibi, ada çayı gibi doğal bitkilerin yetiştirildiği yerlerden biridir. Bu doğal bitkilerin yetiştiği yerler yok olacak'' dedi. 
     Taş ocaklarının, köylünün geçim kaynağını, ekonomisini bitireceğini gördüklerini ve bu nedenle köylülere destek verdiklerini ifade eden Yıldırım, şöyle devam etti 
     ''Taş ocakları, kum ocakları açılmasın demiyoruz. Elbette onlar da ülkemiz için lazımdır. Ancak biz çevreciler olarak, taş ocaklarının, insanlara, doğaya zarar verebilecekleri yerlerde açılmasına karşıyız. TBMM ve devletimizin üst kademesindeki yetkililerimizden, yürürlükteki Maden Kanunu'nun değiştirilmesini, yenilenmesini istiyoruz. Yeni yasanın da köylüyü, doğayı koruyacak kapsamda olmasını bekliyoruz.'' Türkiye Tabiatını Koruma Derneği Antalya Şube Başkanı Hediye Gündüz de Sırt köylülerinin, kadınlı erkekli, taşlarına, toprağına sahip çıkmak için verdikleri mücadeleye destek olmak ve bu çevreci köyü kutlamak için geldiklerini söyledi. 
     
</TEXT>
</DOC>
