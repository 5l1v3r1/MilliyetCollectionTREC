<DOC>
<DOCNO> 363448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo21.html </URL>
<DATE> 2005/07/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Almanya Grand Prix'sinde sıralama turları yarın yapılacak... 
</HEADLINE>
<TEXT>

     Otomobil sporlarından Formula 1'de sezonun 12. yarışı olan Almanya Grand Prix'sinde sıralama turları yarın, yarış ise pazar günü yapılacak. 
     Almanya'nın Hockenheim kentindeki 4574 metrelik Hockenheimring pistinde yapılacak yarışlarda araçlar 67 tur üzerinden yarışacaklar. 
     Toplam uzunluğu 306.458 kilometre olan yarışlarda tur rekoru 1.13.780'lik derecesiyle McLaren-Mercedes'in Finli pilotu Kimi Raikkonen'e ait. 
     Bu sezon oldukça çekişmeli geçen Formula 1'de 2 hafta önce İngiltere Grand Prix'sini kazanan McLaren-Mercedes'in Kolombiyalı pilotu Juan Pablo Montoya, 11 yarışta damalı ilk sırada gören 5. pilottu. 
     Renault'un İspanyol pilotu Fernando Alonso, bu sezon 5 kez yarış kazanırken, McLaren'den Kimi Raikkonen 3, Ferrari'nin Dünya Şampiyonu pilotu Michael Schumacher ve Renault'tan Giancarlo Fisichella 1'er kez yarışı ilk sırada tamamlayan pilot oldular. 
     Geçen yılın şampiyonu Alman pilot Schumacher, bu yıl şampiyonluk şansını zora sokarken, kendi evinde Almanya Grand Prix'sini kazanmak istiyor. 
     Alman pilot, Hockenheim'daki yarışlarda 1995 yılında Benetton adına birinciliği elde ederken, Ferrari ile de 2002 ve 2004 yıllarının galibiydi. 
     Pazar günü yapılacak yarışlarda 3 Alman pilottan Nick Heidfeld, Ralf ve Michael Schumacher podyum için mücadele edecekler. 
     Formula 1'de Almanya Grand Prix'sinden sonra 31 Temmuz'da Macaristan Grand Prix'si yapılacak ve yarışlara 3 hafta ara verilecek. 
     Sezonun 14. ayağı olan Türkiye Grand Prix'si ise 3 haftalık aradan sonra 21 Ağustos tarihinde ilk kez İstanbul'da start alacak. 
     
</TEXT>
</DOC>
