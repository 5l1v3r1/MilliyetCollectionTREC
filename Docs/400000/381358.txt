<DOC>
<DOCNO> 381358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko06.html </URL>
<DATE> 2005/09/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Star TV, yarın satışa çıkarılacak... 
</HEADLINE>
<TEXT>

     Tasarruf Mevduatı Sigorta Fonu TMSF , Star Medya Grubu şirketlerinden Star TV'yi yarın satışa çıkaracak. 
     Muhammen bedeli 155 milyon dolar olarak belirlenen Star TV ihalesi için, Ciner Televizyon ve Radyo İşletmeciliği A.Ş, CGS Televizyon ve Radyo Yayıncılığı Tic. A.Ş, Işıl Televizyon Yay. Tic. A.Ş, Atlantik Basın Yayın A.Ş. ve Etik Yayıncılık A.Ş. idari belgelerini teslim etti. 
     Star TV'nin satış ilanına göre ihale, kapalı zarf ve açık artırma usullerinin birlikte uygulanmasıyla gerçekleştirilecek. İhale, Fon kurulunun onayı ile sonuçlandırılacak. 
     İhaleye katılacakların sayısının 4'ten fazla olması halinde, en düşük teklif sahibinin elendiği bir veya birden çok, katılımcı sayısının 4 ve 4'ten az olması halinde ise eleme gerçekleştirilmeksizin bir tur kapalı zarf ile teklif alınacak. 
     İhaleye, kapalı zarf aşamasında verilen en yüksek teklif üzerinden açık artırma ile devam edilecek. En yüksek teklifin muhammen bedelin altında kalması halinde, ikinci bir açık artırma yapılacak. 
     
     4 RADYO AÇIK ARTIRMAYA ÇIKTI 
     Öte yandan hafta içinde yapılan, grup şirketlerinden Super FM'in açık artırmasında, en yüksek teklif 33.1 milyon dolar ile CGS Televizyon ve Radyo Yayıncılığı Tic. A.Ş'den, Metro FM'in ihalesinde ise en yüksek teklif 22.9 milyon dolar ile Pasifik Televizyon ve Radyo İşletmeciliği A.Ş'den geldi. 
     4.4 milyon dolarlık muhammen bedele sahip Joy FM ile 2.7 milyon dolarlık muhammen bedelli Joy Türk FM için düzenlenen ihalelerde ise gelen en yüksek teklifler muhammen bedellerin altında kaldı. 
     Joy FM için Altın Kanal TV ve Radyo Yayıncılık A.Ş'den 3 milyon dolarlık, Joy Türk FM için Doğa Yayıncılık'tan 1 milyon 520 bin dolarlık teklif geldi. 
     
</TEXT>
</DOC>
