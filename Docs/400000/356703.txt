<DOC>
<DOCNO> 356703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo34.html </URL>
<DATE> 2005/06/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tolga Seyhan Başarıma en fazla Şenol Güneş sevinir... 
</HEADLINE>
<TEXT>

     Trabzonspor'da kalıp kalmayacağı adeta yılan hikayesine dönen milli futbolcu Tolga Seyhan, Ukrayna'nın Shakhtar Donetsk takımına transferinin dün tamamlandığını söyledi. 
     İstanbul'da menajeri Haluk Canatar ile birlikte basın toplantısı düzenleyen Tolga, ''Dün itibariyle Shakhtar Donetsk'e transfer oldum'' dedi. 
     Trabzonspor Kulübü Başkanı Atay Aktuğ, teknik direktör Şenol Güneş ve bordo-mavili taraftarlara kendisine gösterdikleri sevgiden ötürü teşekkür eden Tolga Seyhan, ''Trabzonspor'un üzerimdeki hakkını unutmuyorum. Trabzonspor'dan ayrılırken parasal konuları ön planda düşünmedim. Avrupa'da oynama hayalim vardı. Trabzonspor'a 1.5 yılımı verdim. Misyonumu tamamladığımı düşünüyorum. Maddi anlamda da iyi bir para kazandırdım. Ben de kazanmış oldum ve hedefime ulaştım. Orada Türkiye'yi en iyi şekilde temsil etmek için çok çalışacağım'' diye konuştu. 
     Shakhtar Donetsk Teknik Direktörü Mircea Lucescu ile geçen sezon da görüştüğünü ve temasların çoğunlukla menajerler aracılığıyla yürütüldüğünü dile getiren Tolga, ''Her gittiğim yere başarılı olmak için gidiyorum. Çalışıp başarılı olacağım ve nerede olursa olsun formayı giyeceğim'' derken, geçen sezon transferin gerçekleşememesinin kendisini çok fazla etkilemediğini bildirdi. 
     
     ''BAŞARIMA EN FAZLA ŞENOL GÜNEŞ SEVİNİR'' 
     Trabzonspor Teknik Direktörü Şenol Güneş'in, yurtdışında başarılı olamayacağı yönünde demeçleri olduğunun söylenmesi üzerine başarılı futbolcu, şöyle konuştu 
     ''Şenol hocanın görüşlerine saygı duyuyorum. Beni kadrosunda tutmak için söylenmiş bir söz olarak kabul ediyorum. Kişiliğine ve futbol bilgisine hayranım. Ben orada başarılı olacağım ve buna da inanıyorum. Talebesinin başarılı olması en fazla Şenol Güneş'i sevindirir.'' 
     
     ''FATİH DE MİSYONUNU TAMAMLADI'' 
     Tolga Seyhan, Trabzonspor'un golcü ismi Fatih Tekke'ye de yurtdışından öneriler bulunduğunun hatırlatılması üzerine, ''Fatih Tekke, çok kaliteli ve kişilikli bir futbolcu. Aynı takımda olmaktan çok mutlu oldum. İnşallah onun da önünü açarlar ve büyük futbol ülkelerinden birine gider. Aksi taktirde 1-2 sene daha kalırsa, Trabzon'da futbolu bırakır. Fatih'in de misyonunu tamamladığını düşünüyorum'' dedi. 
     
</TEXT>
</DOC>
