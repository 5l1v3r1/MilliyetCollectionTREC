<DOC>
<DOCNO> 350170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/gun01.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmralı'ya artık gitmeyeceğiz' 
</HEADLINE>
<TEXT>


Öcalan'ın avukatları, görüşmeleri kayıt altına alındığı sürece müvekkillerini ziyaret etmeyeceklerini açıkladılar 

HALUK ATALAY İstanbul BURSA DHA 

Abdullah Öcalan'ın avukatları, yeni yasal düzenlemelerden kaynaklanan uygulamalar devam ettiği sürece müvekkilleriyle görüşmeme kararı aldı. 
Öcalan'ın avukatları, 1 Haziran'da uygulamaya giren yeni TCK kapsamında, geçen hafta görüşmenin Adalet Bakanlığı'ndan bir görevli tarafından kayıt altına alınmasını protesto ederek görüşmeye gelmedi. 
Yeni uygulamayı demokratik bulmadıklarını belirten Avukat Doğan Erbaş, "Koşullar düzelinceye kadar İmralı'ya gitmeyeceğiz, müvekkilimizle görüşmeyeceğiz. Yaptığımız açık görüş sırasında konuşmaların kaydedilmesini istemiyoruz" dedi. 

'Peşin hüküm var' 
Erbaş ile Fırat Aydınkaya, daha sonra İstanbul'da düzenledikleri basın toplantısında, AİHM'nin kararının ardından siyasiler dahil birçok çevrenin adeta kendini yargı organları yerine koyarak hüküm verdiğini dile getirdi. 
Erbaş, "Öcalan bin defa da yargılansa aynı kararı alacaktır" şeklinde yargısız infaz anlamına gelecek sözlerle peşin hüküm verilmiştir. Bağımsız ve tarafsız bir mahkemede yargılanma koşulu veya ilkesi peşinen ihlal edilmiştir" dedi. 
Müvekkillerinin mevcut koşullarda yapılacak yeni bir yargılamayı kabul etmeyeceğini bildirdiğini kaydeden Erbaş, "Müvekkilimiz, bağımsız ve tarafsız bir yargılamanın koşullarının yaratılması amacıyla Avrupa Konseyi Bakanlar Komitesi nezdinde girişimlerde bulunmayı, adil yargılama koşulları yaratıldığı takdirde yargılamayı kabul edeceğini belirtmiş bulunmaktadır" diye konuştu. 


</TEXT>
</DOC>
