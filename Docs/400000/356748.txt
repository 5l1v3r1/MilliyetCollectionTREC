<DOC>
<DOCNO> 356748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur19.html </URL>
<DATE> 2005/06/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yargıtay, hız sınırını aşan 2 üyeye para cezası verdi 
</HEADLINE>
<TEXT>

     Yargıtay, İçişleri Bakanlığı’nın genelgesinin ardından hakim ve savcılara trafik kuralını ihlalde "imtiyaz" tanındığı iddialarını verdiği kararla sona erdirdi. 
     AA muhabirinin aldığı bilgiye göre, 2 üyenin Karayolu Trafik Kanunu’na göre hız sınırını aştığına ilişkin tespit tutanakları ilgili emniyet müdürlükleri tarafından Yargıtay Birinci Başkanlığı’na gönderildi. 
     Yargıtay Birinci Başkanlık Kurulu da toplanarak konuya ilişkin kararını verdi. 
     Kararda, bir üyenin 2 kez hız sınırı ihlalinde bulunduğunun bildirildiği belirtilerek, bu eylemin Kabahatler Kanunu’na göre kabahat niteliğinde olduğu ve idari yaptırımı gerektirdiği kaydedildi. 
     Karayolları Trafik Kanuna’na göre, hız sınırını 2 kez ihlal ettiğinin sabit olduğu belirtilen kararda, bu üyenin, 2 ihlalden 92’şer YTL olmak üzere 184 YTL idari para cezası ile 
     cezalandırılmasına karar verildiği ifade edildi. 
     Yargıtay Birinci Başkanlık Kurulu, bir başka üyenin de öngörülen hız sınırını yüzde 30’dan fazla aştığı için 188 YTL idari para cezası ile cezalandırılmasını kararlaştırdı. 
     Kurul, yaptırımlara ilişkin tutanak düzenleyerek 2 üyeye tebliğ etti. 
     Bu üyeler, tebliğden itibaren 7 gün içinde Yargıtay Başkanlar Kurulu’na itiraz edebilecek. 
     İtirazın reddedilmesi halinde bir aylık yasal süre içerisinde belirlenen para cezası ödenip, makbuz Birinci Başkanlık Kurulu’na ibraz edilecek. Ödenmemesi halinde Kabahatler Kanunu’nun ilgili maddesi gereğince kesinleşen idari para cezasının derhal tahsili için karar görevli vergi dairesine gönderilecek. 
     
</TEXT>
</DOC>
