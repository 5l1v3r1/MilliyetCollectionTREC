<DOC>
<DOCNO> 350132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas15.html </URL>
<DATE> 2005/06/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bir blöfçüyü tanıma kılavuzu 
</HEADLINE>
<TEXT>

     Herkes blöf yapabilir. Kumar oynarken, aşkta, pazarlıkta, iş görüşmesinde... Focus dergisi bu ayki sayısında her insanın potansiyel oyuncu yönünü kullandığı blöfle ilgili ayrıntıları açığa vuruyor. 
     ABD Warwick Üniversitesi'nden Dr Matrin Skinner'a göre blöf, yalandan çok bazı ayrıntıların ölçülü bir şekilde abartılarak anlatılması anlamına geliyor. Ancak usta bir blöfçü olsanız beden diliniz sizi ele verebilir. 
     Londra Psikiyatri Enstitüsü'nden Dr. Glenn Wilson, yalan söylerken beden dilini bastırmanın zorluğuna değiniyor. Örneğin yalan söylerken karşıdaki kişinin gözlerine bakmamaya özen gösterilmesi kalıplaşmış bir davranış şekli. Ancak profesyonel bir yalancı doğrudan karşısındakinin gözlerine bakabilir. Yine de bu durumda bile ufak bir 'kaçak' olabilir 
     Karşısındakinin gözlerine normalden uzun süre bakmak... 
     Normalde içtenlikle gülümseyen insanın göz çevresindeki kaslar harekete geçerken blöfçü ya da yalancının yüzünde bu mimik çoğunlukla görülmez. Yalan söyleyen kişinin ellerini kullanmama hali ya da söyledikleriyle uyum göstermeyen el kol hareketleri de vardır. Oturarak yalan söyleyen kişiler ise yerlerinde çok fazla hareket eder. Blöf yapanın yalan söylerken yüzüyle oynama eğilimi de artıyor. Bir başka özellikleri ise karşısındakiyle bedensel temasa geçmekten kaçınmaları. Pek ayrıntı içermeyen kısa cümleler bile insanları kolayca ele verebiliyor. Hızlı konuşma, sesteki titremeler ve konuşurken hissedilen gerginlik de blöfçüleri ele veren belirtiler arasında. 
     
</TEXT>
</DOC>
