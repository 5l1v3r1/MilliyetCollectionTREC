<DOC>
<DOCNO> 368940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko36.html </URL>
<DATE> 2005/08/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Serdengeçti Raporla, makro bakış açısı vermeyi amaçlıyoruz 
</HEADLINE>
<TEXT>

     Merkez Bankası Başkanı Süreyya Serdengeçti, bugün ilki yayımlanan Finansal İstikrar Raporu ile finansal sistemin tümüne ilişkin makro bir bakış açısı verilmesinin amaçlandığını bildirdi. 
     Finansal İstikrar Raporu'nun ilk sayısının kamuoyu tanıtımını yapmak üzere bir basın toplantısı düzenleyen Merkez Bankası Başkanı Süreyya Serdengeçti, finansal istikrar raporlarının ilk kez 1990'lı yıllarda İngiltere ve İskandinav merkez bankaları tarafından yayımlandığını, bugün itibariyle ise finansal istikrar raporu yayımlayan merkez bankası sayısının 32'ye yükseldiğini söyledi. 
     Coğrafi açıdan bakıldığında bu merkez bankalarının 21 tanesinin Avrupa'da yer aldığının görüldüğünü belirten Serdengeçti, ayrıca OECD üyesi 30 ülkeden Türkiye ile birlikte 23'ünün merkez bankası finansal istikrar raporu yayımladığını bildirdi. 
     Finansal istikrar raporu yayımlayan tüm ülkelerin Finansal Sektör Değerlendirme Programı'na ya katılacağını açıkladığını, ya da söz konusu programı tamamladığını belirten Serdengeçti, bu ülkelerden sadece Meksika ve Lüksemburg'un bu programa katılmadan stres testi uyguladığını kaydetti. 
     Serdengeçti, ''Bu noktada mutlulukla ifade etmek isterim ki, Türkiye söz konusu programa başlamadan finansal kesim ile ilgili stres testleri uygulayan ve Finansal İstikrar Raporu'nu yayımlayan bir ülke konumundadır'' dedi. 
     
     FİNANSAL SİSTEMİN RESMİ ORTAYA KONULUYOR 
     Merkez bankalarının, yayımladıkları finansal istikrar raporları ile finansal sistemin kapsamlı bir resmini ortaya koyduklarını, sistemdeki kurumların durumlarını belirlediklerini, başlıca risk odaklarını saptadıklarını, olası bir krizle başa çıkma yeterliliğini ölçtüklerini anlatan Serdengeçti, şöyle konuştu 
     ''Uygulamalara bakıldığında merkez bankalarının finansal sistemi oluşturan kurumları teker teker analiz etmek yerine çoğunlukla makro çerçevede ve analitik bir şekilde sistemin bütünündeki risklere dikkat çektikleri görülmektedir. Makro çerçevede bir analiz, mikro bazlı değerlendirme ve denetlenmesini öngören analizden oldukça farklıdır. Söz konusu geniş kapsamlı bakış açısı, ekonominin bütününü de etkileyebilecek şoklara finansal sistemin tepkisini ölçmek ve sonra bu tepkinin tekrar ekonomi üzerindeki etkisini değerlendirmek açısından çok önemlidir. Merkez bankaları tarafından yapılan bu analizler, finansal kurumların denetimini tamamlayıcı nitelik taşımaktadır.'' 
     
     RAPORDA YER ALAN KONULAR 
     Bugün ilki yayımlanan Finansal İstikrar Raporu'nda, finansal sistemin tümüne ilişkin makro bir bakış açışı verilmesinin amaçlandığını vurgulayan Serdengeçti, Raporun Finansal İstikrarın Makroekonomik Unsurları başlıklı bölümünde, kamu kesimi, hane halkı, firmalar, dış alem ile bankacılık kesimlerinin bir bütün içinde analiz edildiğini bildirdi. 
     Raporun, Bankacılık Sektörü ve Diğer Finansal Kuruluşlar bölümünde, özellikle bankacılık kesimi olmak üzere finansal sistemin ayrıntılı bir şekilde incelendiğini belirten Serdengeçti, Türkiye'de geçmişte yaşanan para ikamesi ya da dolarizasyon sürecine ilişkin oldukça dikkat çekici bir analizin yer aldığını söyledi. 
     Raporun bankacılık risklerinin değerlendirildiği bölümünde, risklere ilişkin olası senaryoların yer aldığını kaydeden Serdengeçti, hem finans kesiminin, hem de diğer ekonomik birimlerin bu bölümü dikkatle okumaları ve ekonomik kararlarını mevcut riskleri gözeterek almaları açısından önemli olduğunu ifade etti. 
     Serdengeçti, ''Bu kapsamda, Şubat ayında İzmir'de faaliyete geçen Vadeli İşlem ve Opsiyon Borsası da piyasa risklerinin daha etkin yönetilebilmesi açısından büyük bir adımdır'' dedi. Serdengeçti, rapora ilişkin şu bilgileri verdi 
     ''Merkez Bankası olarak, para politikasının uygulanmasının ekonominin doğasından kaynaklanan bütün belirsizlikler dikkate alındığında oldukça karmaşık bir görev olduğunu ifade etmek istiyorum. Bütün bu belirsizlikler ve riskler içinde daha açık ve net bir para politikası ortaya koyabilmemizde, ekonomik birimlerin politikalarımızın neden ve nasılı anlaması kadar, bir bütün olarak ekonomi ya da işlevi itibariyle finans kesimi ile ilgili görüşlerimizi anlaması da bizim için çok önemlidir. Yılda iki kez yayımlanacak olan Finansal İstikrar Raporu'nun bu kapsamda önemli katkılarının olacağını düşünüyorum. 
     Raporun bütününde, finansal sistemin durumuna ve finansal istikrarda sağladığımız aşamaya ilişkin görüş ve değerlendirmelerde ise temel olarak, uygulanmakta olan ekonomi politikalarına olan güvenin artmasının, makroekonomik gelişmelerin olumlu seyrinin, uygulanmakta olan politikaların kararlılıkla sürdürülmesinin, finans kesimiyle ilgili yasal düzenlemelerin hayata geçirilmesinin ve denetim-gözetim otoritesi BDDK'nın bu konudaki etkin çalışmalarının, finansal piyasalarda istikrarın güçlenerek devam edeceğine dair olumlu işaretler olduğu vurgulanmıştır.'' 
     
</TEXT>
</DOC>
