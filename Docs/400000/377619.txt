<DOC>
<DOCNO> 377619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/axgun01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişirilen imam hatip kontenjanı dolmuyor 
</HEADLINE>
<TEXT>


Kontenjanları iki katına çıkartılan imam hatip liseleri boş kalınca, Bakanlık öğrenci bulmak için genelge yayımladı 

BAHAR ATAKAN Ankara 

AKP'nin iktidara geldiği 2002 yılından bu yana kontenjanları yüzde 100'ün üzerinde artırılan Anadolu imam hatip liseleri doldurulamıyor. Anadolu İHL'lerin kontenjanı 2002'de 7 bin 344 iken, 2003'te 6 bin 750 oldu. Kontenjan 2004'te yüzde 66 artırılarak 11 bin 250'ye yükseltildi. 

Uygulama bugün başlıyor 
2004-OKS sonuçlarına göre, 11 bin 163 öğrenci bu okullara yerleştirildi, 87 açık kontenjan kaldı. 2005-OKS'de de kontenjanlar geçen yıla oranla yüzde 30 artırılarak 14 bin 550'ye çıkarıldı. Ancak, sınav sonucunda yapılan birinci yerleştirmede bu liselere yaptırılan kayıt 5 bin 350'de kaldı. 9 bin 200 öğrencilik kontenjan ise boş kaldı. İkinci yerleştirmede de Anadolu İHL'lerde 2 bin 185 kişilik kontenjan doldurulamadı. 
Milli Eğitim Bakanlığı, boş kalan kontenjanların doldurulması talimatını içeren bir genelge yayımladı. Genelgede, OKS'ye katılarak taban puan olan 160'ı alan adayların ön kayıtla Anadolu İHL'lere yerleştirilmesinin yapılacağı kaydedildi. Genelgeye göre, ön kayıtla öğrenci alınması uygulaması bugün başlayacak, 14 Eylül'de bitecek. 
Öğrenci kabulünün koşulları şöyle 
2005 OKS'de 160 puan alan adaylar arasından ön kayıtla öğrenci alınacak. Ön kayıtları gerçekleştirmek üzere okul müdürlerinin başkanlığında bir müdür yardımcısı, bir öğretmen ve okul aile birliğini temsilen bir veliden oluşan kayıt kabul komisyonu kurulacak. Ön kayıt için, sınavda yeterli puan almasına rağmen tercih ettiği okullardan birini kazanamayanlar ile kesin kayıt hakkı kazandığı halde kaydını yaptırmamış olanlar başvuruda bulunabilecek. Başvuru için onaylı sınav sonuç belgesi gerek. Kayıt kabul komisyonu, bütün adayları en yüksek puandan başlamak üzere sıraya koyarak liste düzenleyecek. Liste 14 Eylül'de ilan edilecek. Listedeki öğrencilerden kayıt için belgelerini ibraz edenlerin kesin kayıtları 15-16 Eylül tarihlerinde yapılacak. 

Geçmişte de yapıldı 
Din Öğretimi Genel Müdürü Prof. Dr. İrfan Aycan, "Genelge, anadolu imam hatip liselerini doldurma genelgesi değil. Bu uygulama geçmiş yıllarda da yapıldı" dedi 
Eğitim-Sen Genel Başkanı Alaaddin Dinçer ise katsayı kaldırılmadığı için İHL'lere ilginin düştüğünü vurgulayarak, "Hükümet bu okulları cazibe merkezi haline getirmeye çalışıyor" diye konuştu. 


</TEXT>
</DOC>
