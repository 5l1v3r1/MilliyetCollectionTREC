<DOC>
<DOCNO> 377308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun29.html </URL>
<DATE> 2005/09/10/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Rusya'nın UUİ ikmali sürüyor... 
</HEADLINE>
<TEXT>

     Uluslararası Uzay İstasyonu’na UUİ gıda ve malzeme taşıyan Progress M54 yük aracının, istasyona kenetlendiği bildirildi. 
     Rus uzay kontrol merkezi sözcüsü Valery Lyndyn, yaptığı açıklamada, 2 gün önce Kazakistan’ın Baykonur uzay üssünden fırlatılan Rus insansız Progress M54 yük aracının yerel saatle 6.49’da istasyona kenetlendiğini kaydetti. 
     Sözcü, geçen haziranda UUİ’ye gönderilen Progress aracının, Rus kozmonot Sergey Krikalev’in elle kumanda ederek kilitlendiğini hatırlatarak, bu kez kilitlenmenin otomatik pilotla yapıldığını söyledi. 
     Yük aracının istasyonla bağlantısı tamamen sağlandıktan sonra Krikalev ve Amerikalı astronot John Phillips’in yakıt, gıda ve sudan oluşan 2,8 ton malzemeyi boşaltacağı kaydedildi. 
     Geçen nisandan bu yana istasyonda çalışan kozmonot Krikalev ile astronot Phillips’in yerine geçecek yeni mürettebat, 1 Ekim’de dünyadan yola çıkacak. 
     
</TEXT>
</DOC>
