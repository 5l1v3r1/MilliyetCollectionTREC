<DOC>
<DOCNO> 350635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun29.html </URL>
<DATE> 2005/06/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
KKTC'de öğretmen adaylarının 'çadırlı eylem'i sürüyor 
</HEADLINE>
<TEXT>

     Lefkoşa'daki Yakın Doğu Üniversitesi YDÜ Okul Öncesi Öğretmenliği Bölümü öğrencileri, öğretime bir yıl önce başlamasına rağmen bölümlerinin Milli Eğitim ve Kültür Bakanlığı tarafından tanınmaması ve öğretmenlik hakkının verilmemesini protesto amacıyla KKTC Cumhuriyet Meclisi önünde kurdukları çadırda eylemlerini sürdürüyor. 
     YDÜ Okul Öncesi Öğretmenliği Bölümü öğrencileri ve velilerinin Cumhuriyet Meclisi önünde 39. gününe giren eylemine, YDÜ ve Yakın Doğu Koleji YDK öğretim görevlileri de destek verdi. 
     Meclis önünde toplanan YDÜ ve YDK öğretim görevlileri, eylemci öğrencilere ve ailelerine alkışlar arasında karanfil dağıttı. 
     YDÜ Okul Öncesi Öğretmenliği Bölümü öğrencilerinden Sinem Eğitmen, ''Verilen desteğin kendileri için en büyük mutluluk olduğunu, artık hükümetin bir tepki vermesi gerektiğini'' söyledi. 
     Veliler Komitesi adına konuşan Nuray İmamzade ise basın mensuplarına 39 gün boyunca kendilerine gösterdiği destekten dolayı teşekkür etti. ''Türkiye basınının da olaya ilgi göstermesinin kendilerini mutlu ettiğini'' belirten İmamzade, ''Demek ki denizi de aştık, Türkiye Cumhuriyeti'ne de sesimiz gidiyor. Bize yarattıkları sorun Türkiye Cumhuriyeti'nde de konuşulur hale getirilecek, ayaklarınıza sağlık, bizlere güç verdiniz, haklı davamıza bir nebze de siz güç kattınız'' dedi. 
     İmamzade, ''Öğrencilerin haklarının iade edilmesini beklediklerini'' söyledi. ''Başbakan Recep Tayyip Erdoğan'ın eğitime ne kadar önem verdiğini bildiklerini'' ifade eden İmamzade, ''İktidarıyla, muhalefetiyle ve Türkiye'deki eğitmenlerin de gözlerini ve gönüllerini KKTC Meclisi önündeki çadıra yollayıp eyleme destek vermelerini ve Kıbrıs sorunuyla olduğu kadar eğitimle de ilgilenmelerini'' istedi. 
     Yakın Doğu Koleji Müdürü Işılay Arkan ise Milli Eğitim Bakanlığı'nın, ''okul öncesi eğitime vakıf ehliyetli kişilere ihtiyaç olacağı bir zamanda Okul Öncesi Öğretmenliği Bölümü'nü kabul etmek istemediğini'' söyledi. 
     Arkan, şöyle konuştu 
     ''Çağımız devletçilik çağı değildir. Devlet, kurulan kurumları kontrolle mükelleftir, önlemekle değil. İleri ülkelerde eğitim yatırımı yapan kişi ve kurumlara baktığımızda, bırakın devletin izin vermemesini, onları teşvik edip güçlendirmektedir. Bugün komşumuz Rumlardan tek bir üstünlüğümüz vardır, o da üniversite ve kolejlerimizdir. Eğitim bakanlığı bu üstünlüğe gölge koymasın. Devlet şefkatli olmalı, yardım elini uzatmalı, çareler bulmalıdır. Yetkilileri sağduyuya ve eğitimsel davranmaya davet ediyorum.'' YDÜ Okul Öncesi Öğretmenliği Bölümü öğrenci ve velileri, YDÜ ve YDK öğretim görevlileri, Şehitler Anıtı'ndan Özgürlük Anıtı'na kadar yürüyerek, ilgili yetkilileri protesto eden sloganlar attı. 
     
</TEXT>
</DOC>
