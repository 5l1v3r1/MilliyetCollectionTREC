<DOC>
<DOCNO> 393301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun02.html </URL>
<DATE> 2005/11/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hamas'tan İsrail ile görüşmeye yeşil ışık 
</HEADLINE>
<TEXT>

     Gazze'deki Hamas liderlerinden Mahmud Zahar, Filistin çıkarlarına uygun olması durumunda, İsrail ile görüşmenin ihtimal dışı olmadığını söyledi. 
     Zahar, İsrail Radyosu'nda kendisiyle İngilizce yapılan söyleşide, ocak ayında yapılacak Filistin parlamentosu seçimlerinin ardından, İsrail ile görüşmelerin başlatılması olasılığının İsrail hükümetinin elinde olduğunu belirtti. 
     Zahar, ''Görüşme bizim niyetimiz değil, görüşme bir yöntemdir. Eğer bir yöntem, halkımızı bağımsızlığa götürecekse, İsrail cezaevlerindeki halkımıza özgürlük verecekse, İsrail işgali altında harap edilen altyapımız yeniden inşa edilecekse, o zaman biz de görüşebiliriz'' diye konuştu. 
     Hamas lideri Mahmud Zahar, görüşmelerin Filistin seçimlerinden sonra yapılmasına ilişkin bir soruya ise, ''Bu diğer tarafa bağlı. Çünkü İsraillilerin görüşme niyeti yok'' karşılığını verdi. 
     Zahar, ''Bekleyelim ve görelim. Seçimden sonra her şey açıklığa kavuşacak'' dedi. 
     İsrail, 25 Ocak'ta yapılacak Filistin parlamentosu seçimine Hamas'ın katılmasını kabul etmiyor. İsrail Başbakanı Ariel Şaron, Hamas'ın seçimlere katılması halinde, İsrail'in seçim öncesi kolaylıklar sağlanması için Filistin Ulusal Özerk Yönetimi ile işbirliği yapmayacağını, Hamas üyelerinin seçim kampanyalarının da zorlaştırılacağını söylemişti. 
     
</TEXT>
</DOC>
