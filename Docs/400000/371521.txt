<DOC>
<DOCNO> 371521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur19.html </URL>
<DATE> 2005/08/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çakmakla oynayan 2 yaşındaki çocuk kardeşinin yanmasına neden oldu 
</HEADLINE>
<TEXT>

     Hatay’ın Reyhanlı İlçesi’nde 2 yaşındaki bir çocuk, çakmakla oynarken 1,5 aylık kardeşinin elbiselerini tutuşturunca yanmasına neden oldu. 
     Alınan bilgiye göre, Adabucak Mahallesi’ndeki evlerinde, anne ve babası başka bir odadayken çakmakla oynayan 2 yaşındaki K.A, bu sırada yanında bulunan 1,5 aylık kardeşi Sedanaz’ın giysilerini tutuşturdu. 
     Elbiseleri kısa sürede yanan bebeğin ağlamasını duyarak, odaya gelen Murat ve eşi Fatma A, Sedanaz’ı yanarken buldu. 
     Bebeklerinin elbiselerini söndürmelerine rağmen vücudunun birçok yerinde yanık gören çift, Sedanaz’ı Reyhanlı Devlet Hastanesi’ne götürdü. Vücudu ciddi biçimde yanan Sedanaz, buradan Antakya Devlet Hastanesi sevk edildi. Antakya Devlet Hastanesi’ndeki doktorlar da bebeğin Adana’ya götürülmesi gerektiğini söylediler. 
     Maddi imkanları olmadığı için Adana’ya gidemediklerini belirten aile, bebekleriyle evlerine döndü. Evde kısa süre sonra fenalaşan Sedanaz, tekrar hastaneye götürülürken yolda öldü. 
     Bebeğin ölümü üzerine Murat ve eşi Fatma A, ifadeleri alınmak üzere polis karakoluna götürüldü. 
     
</TEXT>
</DOC>
