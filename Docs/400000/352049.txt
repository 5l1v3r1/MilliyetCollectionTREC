<DOC>
<DOCNO> 352049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/axsiy01.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush duymasın 
</HEADLINE>
<TEXT>


ABD ziyaretinde "Anti-Amerikancılar marjinal" diyen Erdoğan'ın partisinden Torun, "Zalimler değişmiyor, adı Saddam ya da Bush fark etmiyor" dedi 

ANKARA Milliyet 


Başbakan Recep Tayyip Erdoğan, gerilen Türk - ABD ilişkilerini düzeltmek amacıyla gerçekleştirdiği ve gidiş yolunda CHP'yi "anti - Amerikancılıkla" suçladığı ABD ziyaretinin ardından AKP Diyarbakır Milletvekili Cavit Torun "Dün Saddam zulmünden kaçan Iraklılar bugün de ABD zulmünden kaçarak Türkiye'ye geliyor" dedi. 
Erdoğan'ın, Türkiye - ABD ilişkilerini normalleştirmek için gittiği ABD gezisinde Bush yönetimine destek mesajları vermesine rağmen, partisindeki ABD karşıtlığı sona ermiyor. 

'ABD zulmü' 
Van, Mardin ve Diyarbakır'da inceleme yapan Alman Protestan Kilisesi'nden bir heyet dün TBMM İnsan Hakları Komisyonu üyelerini Meclis'te ziyaret etti. Komisyon Başkanı Mehmet Elkatmış yerine sözcülük yapan Torun ise şunları söyledi 

'Ekmeğimizi paylaştık' 
"Türkiye, her din ve kültüre kucak açmış bir ülke olarak, bugün de bu konumunu sürdürüyor. Bölgede zulüm devam ediyor. Geçmişte Saddam zulmünden kaçarak gelen 1 milyon mülteciye kucak açtık ve ekmeğimizi paylaştık. Dün Saddam'ın zulmünden kaçarak Türkiye'ye gelen Iraklılar, bugün de ABD zulmünden kaçıyor. Zalimler değişmiyor ismi Saddam veya Bush fark etmiyor." 
Erdoğan, Beyaz Saray'daki basın toplantısında gazetecilerin Türkiye'de anti - Amerikancılığın yükselmesiyle ilgili soruları üzerine "marjinal çevreleri" suçlamıştı. 

Torun, kiliseyi de şik yet etti 

Cavit Torun, görüşmede son zamanlarda özellikle Diyarbakır'da, Protestan Kilisesi'nin faaliyetlerini artırarak özellikle Alevi gençler üzerinde yoğunlaştığını, onları Hıristiyanlığa kazandırmaya çalıştığını öne sürerek tepki gösterdi. Bu kilise grubunun, özellikle sistemden zarar gören insanlar üzerinde çalıştığını savunan Torun, İran ve Iraklılar üzerinde yapılan çalışmalardan da haberdar olduklarını kaydederek "İnsanların zor durumlarından yararlanarak onların suiistimal edilmesini doğru bulmuyoruz" dedi. 


</TEXT>
</DOC>
