<DOC>
<DOCNO> 384264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo30.html </URL>
<DATE> 2005/10/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ersun Yanal, V. Manisaspor ile 5 yıllık sözleşme imzaladı... 
</HEADLINE>
<TEXT>

     A Milli Takım Teknik Direktörlüğü görevinden ayrıldıktan sonra başka bir takım çalıştırmayan Ersun Yanal, Vestel Manisaspor ile sözleşme imzaladı. 
     Yanal, Avcılar'daki Zorlu Plaza'da gerçekleştirilen imza töreninde, kendisini, son 2 senesi opsiyonlu olmak üzere toplam 5 yıllığına Manisa ekibine bağlayan sözleşmeye imza attı. 
     İmza töreninde bir konuşma yapan kulüp başkanı Haluk Çubukçu, istifa eden Levent Eriş'e teşekkür ederek sözlerine başlarken, Eriş'in Üçüncü Futbol Ligi'nden aldığı takımı Turkcell Süper Ligi'ne çıkarttığını ve kendisine hep şükran duyacaklarını ifade etti. 
     Önümüzdeki 5 yılda Türkiye'de şampiyonluğu hedeflediklerini belirten Çubukçu, ''Önümüzdeki 3 yılda ise ilk 5 içinde olmayı, Avrupa kupalarında ülkemizi temsil etmeyi ve bunu oluşturacak bir takım kurmayı istiyoruz'' dedi. 
     Haluk Çubukçu, Vestel Manisaspor'un, Türk futbolunun gelişmesinde model oluşturacak bir takım olacağı ve Ege Bölgesi'ni sadece Türkiye'de değil, Avrupa'da da temsil edeceği iddiasında bulundu. 
     Sözleşme imzaladıkları Ersun Yanal'ın, bugüne kadar kulüp takımlarında ve milli takımda önemli başarılara imza attığını vurgulayan Çubukçu, ''Kendisi Türk futbolunun modernleşmesine önemli katkıları olmuş bir teknik adamdır. Hepimize hayırlı olsun. Ersun Yanal ile önümüzdeki günlerde çok toplantılar yapacağız ve bunlarda hep başarıları konuşup, kutlayacağız'' diye konuştu. 
     
     YANAL ''AGRESİF BİR TAKIM OLACAĞIZ'' 
     Vestel Manisaspor'un yeni teknik direktörü Ersun Yanal ise kulübün teklifini, büyük hedefleri için kabul ettiğini söyledi. 
     Manisaspor'un eski takımı olduğunu vurgulayan Yanal, şunları söyledi 
     ''Manisa Spor Akademisi mezunuyum. Manisa ile organik bağlarım var. 3 yıl içinde büyük hedeflere koşmayı hedefleyen bir sponsorun önderliğindeki Vestel Manisaspor'u, Avrupa'da mücadele eden, ligimizin önemli takımlarından birisi haline getireceğiz. Ekibi agresif ve atak bir kimliğe büründüreceğiz. Vestel Manisaspor yönetimiyle Türk futboluna katkı sağlayan bir hedef ve ilkede buluştuk. Bu hedef bizi heyecanlandırdı ve bu görevi kabul ettim.'' Soruları da yanıtlayan Ersun Yanal, ligin şampiyon adayını konuşmak için erken olduğunu vurgulayarak, ''Ancak Avrupa kupalarındaki performansımız kendimizi kıyaslamamızı sağlıyor. Ligde Kayseri ekipleri gibi sürpriz yapan takımlar var. Malatyaspor ve Denizlispor da mutlaka lige ağırlıklarını koyacaklardır'' dedi. 
     Ersun Yanal, A Milli Futbol Takımı'nın 2006 Dünya Kupası finallerine gitmesinin herkes için avantaj ve beklenti olduğunu sözlerine ekledi. 
     
     İÇ SAHA MAÇLARI MANİSA'DA 
     Kulüp başkanı Haluk Çubukçu, sahalarının milli maçlar sonrasına yetişeceğini ve artık iç saha maçlarını Manisa'da oynayacaklarını açıkladı. 
     İzmir'de oynamanın kendileri için deplasman zorluğunda olduğunu anlatan Çubukçu, Gençlerbirliği maçıyla birlikte Turkcell Süper Ligi'nde taraftarlarının huzuruna çıkacaklarını söyledi. 
     Haluk çubukçu, Levent Eriş'in istifasının hemen ardından Ersun Yanal ile anlaşmaları konusunda yöneltilen bir soruya ise ''Vestel dünya şirketidir ve Vestel'in adının geçtiği her yerde bir proje ve B planı vardır. Ersun hocamızla daha önce de belli görüşmelerimiz vardır. Bunlar plan, proje ve hedeflerle ilgili bir görüşmedir. Vestel hiçbir zaman 2 günlük projelerle yola çıkmaz'' yanıtını verdi. 
     
</TEXT>
</DOC>
