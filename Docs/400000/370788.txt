<DOC>
<DOCNO> 370788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/axspo01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın 'gaz' korkusu 
</HEADLINE>
<TEXT>


Beşiktaş Teknik Direktörü, Denizli maçı sonrası gelen övgüler nedeniyle, "Ayaklarınız yere bassın" diyerek oyuncularını uyardı 

ORHAN YILDIRIM 


Beşiktaş'ın, Ailton ve Kleberson takviyeli kadrosuyla çıktığı Denizlispor maçında sergilediği futbol için yönetim ve medyadan gelen övgüler Teknik Direktörü Rıza Çalımbay'ı harekete geçirdi. Tecrübeli hoca, Siyah - Beyazlı oyuncuların bu övgülerden olumsuz etkilenmemeleri için hafta sonu Gençlerbirliği ile deplasmanda oynayacakları kritik mücadele öncesi motivasyon çalışması başlattı. 
Çalımbay dünkü antrenmandan önce futbolcularıyla bire bir toplantılar yaparak, uyarılarda bulundu. Kartal'ın hocası, "Gençlerbirliği güçlü bir rakip ve bizi iyi tanıyorlar. Denizlispor maçının ardından gelen övgüler rehavete neden olabilir. Hedeflere ulaşmak için istikrarlı bir şekilde yolumuza devam etmeliyiz. Bu yüzden Gençlerbirliği'ni yenmemiz gerekiyor. Ayaklarınız yere bassın. Herkes sahada görevini en iyi şekilde yerine getirmeli" ifadesini kullandı. 
Bu arada Rıza Çalımbay'ın, Gençlerbirliği'ne karşı Brezilyalı Kleberson'a defansın hemen önünde görev vereceği belirtildi. 

Pancu 42 yaşında 

Kartal'ın 28 yaşına giren Rumen yıldızı Pancu'ya dünkü antrenman sonrası sürpriz bir doğum günü partisi düzenlendi. Tecrübeli futbolcu, Futbol Genel Koordinatörü Erdil Arpacı'nın aldırdığı pastayı idmanın ardından saha ortasında kesti. Pancu'nun pastayı keserken, "42 yaşıma giriyorum" demesi, teknik heyet ve takım arkadaşlarını kahkahaya boğdu. 

Kürşat'ın inadı inat 

Asbaşkan Kıvanç Oktay'ın, "Teklifler var. Kiralık verebiliriz" dediği Kürşat, formayı geri alacağını iddia etti. Başarılı savunmacı, "Çok çalışacağım ve yeniden hocamın gözüne gireceğim. Beşiktaş'a kalıcı olmak için geldim ve burada uzun yıllar hizmet vermek istiyorum. Kiralık gitmeyi düşünmüyorum. Şu an için zaten bana gelmiş bir teklif yok. Gelse bile ayrılmaya niyetli değilim" dedi. 

İbrahim Akın rötar yaptı 

İç kulak denge merkezinde bozukluk tespit edilen İbrahim Akın, Gençlerbirliği'ne karşı forma giyemeyecek. Baş dönmesi şikayeti devam eden yıldız oyuncuya, kullanması gereken ilaçların doping listesinde yer alması yüzünden farklı bir tedavi uygulanıyor. Doktor Ayhan Optur, "İbrahim'in kullanması gereken ilaçlar sakıncalı. Bu nedenle kendisine düz koşu yaptırıyoruz. Bu hafta oynaması zor" açıklamasını yaptı. 

Beşiktaş'ın İzmir keyfi 4-2 

Gençlerbirliği maçı hazırlıklarını sürdüren Siyah - Beyazlı takım dün akşam Ümraniye Tesisleri'nde 2. Lig B Kategorisi ekiplerinden İzmirspor ile oynadığı hazırlık karşılaşmasını 4-2 kazandı. Teknik Direktör Rıza Çalımbay, çoğunluğu yedek oyunculardan kurulu bir kadro sahaya sürdü. Maçta gol perdesini 13. dakikada Ali Tandoğan açarken, 18'de Kürşat kendi ağlarını sarsınca skora 1-1'lik eşitlik geldi. 27'de Serkan, İzmir ekibini 2-1 öne geçirdi. Veysel 31. ve 40. dakikalarda attığı 2 golle durumu 3-2 yaptı. Denenmekte olan gurbetçi Engin, 55'te rakip fileleri havalandırıp skoru 4-2 olarak belirledi. Kartal'da Sergen, Tayfur, İbrahim Üzülmez, Ahmet Dursun ve Kürşat 90'ar, Tümer ise 70 dakika oyunda kaldı. 


</TEXT>
</DOC>
