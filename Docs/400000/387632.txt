<DOC>
<DOCNO> 387632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko18.html </URL>
<DATE> 2005/10/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kredi kartı kullanımında 9 ayda 2004 yılı rakamlarını yakaladık 
</HEADLINE>
<TEXT>

     Türkiye'de ilk 9 ayda kredi kartı kullanımı tutarı 63 milyar YTL ile 2004 yılı rakamına yaklaştı. 
     Bankalararası Kart Merkezi Genel Müdürü Sertaç Özinal'ın açıkladığı 9 aylık dönem sonuçlarına göre, turistlerin de kullanımı dahil olmak üzere kredi kartıyla yapılan alışveriş ve nakit avans işlemleri sonucu gerçekleşen işlem hacmi, bir önceki yılın aynı dönemine göre yüzde 35 artış kaydederek 62 milyar 987 milyon YTL'ye yükseldi. 
     9 aylık dönemde işlemlerin 56 milyar 704 milyon YTL'si alışveriş, 6 milyar 283 milyon YTL'si ise nakit çekim olarak değerlendirildi. 
     Geçen yılın tamamında 65.7 milyar YTL'lik kredi kartı kullanımı gerçekleşmişti. 
     Türkiye'deki kredi kartı sayısı ise Eylül 2005 sonu itibariyle bir önceki yılın dönemine göre 4 milyon 242 bin 276 adetlik artış kaydederek, 29 milyon 50 bin 403 adede yükseldi. 
     Kredi kartı kullanımındaki artış, Satış Noktası Terminali POS adetlerine de yansıdı. Buna göre 2004 yılı dokuz aylık döneminde 833 bin 825 adet olan POS sayısı, 2005 yılı dokuz aylık dönemde 1 milyon 102 bin 608 adede çıktı. 
     
     EN ÇOK BENZİN İSTASYONLARINDA KART KULLANILDI 
     9 aylık dönemde kredi kartı harcamalarında ilk sırayı yüzde 17.11'lik pay ile benzin istasyonları aldı. Market ve alışveriş merkezleri yüzde 16.63 pay ile ikinci, giyim ve aksesuar ise yüzde 11.2 pay ile üçüncü sırada yer aldı. 
     Konut kredilerinde yaşanan hareketlilik, yapı malzemeleri ve mobilya dekorasyon sektörlerinde kredi kartı ile gerçekleştirilen harcamalara da yansıdı. 
     Yapı malzemeleri sektöründe yüzde 58.3'lik artışla 1 milyar 477 milyon YTL'lik kredi kartı harcaması gerçekleşirken, mobilya dekorasyon sektöründe de yüzde 'lük artışla 1 milyar 972 milyon YTL'lik kredi kartı harcaması oldu. 
     Banka kartı sayısında da artış yaşandı. Geçen yılın 9 aylık döneminde 41 milyon 998 bin 145 adet olan banka kartı sayısı, bu yılın aynı döneminde 45 milyon 798 bin 550 adede ulaştı. 
     Banka kartlarıyla gerçekleştirilen alışveriş tutarı toplamı yüzde 85'lik artış kaydederek 818 milyon YTL olarak gerçekleşti. 
     ATM sayısı ise 14 bin 517'ye yükseldi. 
     
     YABANCILARDAN TÜRK SİTELERİNE İLGİ 
     Yabancıların Türk alışveriş sitelerine gösterdiği ilgi, yurtdışı bankalara ait kredi kartlarıyla sanal poslar üzerinden gerçekleştirilen e-ticaret işlemlerinin adedini yüzde 226'lık artışla 59 bin 8'e, işlem hacmini de yüzde 257'lik artışla 17.8 milyon YTL'ye yükseltti. 
     Yurtiçi kredi kartlarıyla internetten yapılan işlemlerin adedi ise yüzde 170'lik artışla 4 milyon 889 bin 733, işlem tutarı ise yüzde 122'lik artışla 390 milyon YTL oldu. 
     9 aylık dönemde, yurtiçi ve yurtdışı kredi kartlarıyla sanal poslar üzerinden gerçekleştirilen e-ticaret işlemleri yüzde 170'lik artışla 4 milyon 949 bin 271 adede yükseldi. Bu dönemde gerçekleştirilen işlemlerin tutarı ise yüzde 125 oranında artarak 407 milyon 810 bin YTL olarak kayda geçti. 
     Son yıllardaki en parlak dönemini yaşayan Türk turizm sektöründe, yabancı bankalara ait Visa, MasterCard ve diğer banka kredi kartlarının Türkiye'de kullanılması sonucu Ocak-Eylül döneminde yüzde 35'lik artışla 2 milyar 677 milyon dolar döviz girdisi sağlandı. 
     
</TEXT>
</DOC>
