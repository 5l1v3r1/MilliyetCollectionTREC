<DOC>
<DOCNO> 362741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko35.html </URL>
<DATE> 2005/07/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hopa açıklarında petrol arama çalışmaları sürüyor... 
</HEADLINE>
<TEXT>

     BP ve TPAO ortak girişim ile Hopa açıklarında 45 kilometre alanda deniz seviyesinden 4 bin 650 metre derinliğinden petrol arama ve sondaj çalışmaları yapacak GSF Explorer sondaj gemisi çalışmalara başladı. 
     BP Petrolleri A.Ş. Basın ve Halkla İlişkilerden Sorumlu İletişim Asistanı Göksu Fırıncı Akhunzadeh, Hopa Ticaret ve Sanayi Odası'nı ziyaret ederek, başkan Sinan Altunsoy'a sondaj çalışmaları ile ilgili bilgi verdi. 
     Akhunzade, 4 ay süre içinde petrol arama ve sondaj çalışmalarını yapacak olan GSF Explorer sondaj gemisinin Hopa açıklarına gelerek çalışmalara başladığını belirterek, şunları kaydetti 
     ''Gemide 240 teknik personel çalışıyor. Deniz seviyesinden 4 bin 650 metre derinliğinde petrol sondaj çalışması yapılacak. Bu çalışma 4 ay sürecek. 4 ay sonunda ne çıkacaksa petrol mu, doğalgaz mı, belli olacak. Şu an tam olarak ne olduğu bilinmiyor. Geminin bulunduğu bir kilometrelik alan yasak bölge ilan edilmiş durumda. Kesinlikle yaklaşmak veya bu alana girmek yasak. Trabzon Havaalanı ile helikopterle hava köprüsü kuruldu. Mürettebat veya her türlü levazım için bütün taşımalar helikopterle gerçekleşiyor.'' 
     
</TEXT>
</DOC>
