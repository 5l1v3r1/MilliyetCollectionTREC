<DOC>
<DOCNO> 366306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yasam/yas02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık kaynağı 9 mineral var 
</HEADLINE>
<TEXT>


Dişlerden kan basıncına, cilt yapısından üremeye, vücut sağlığını doğrudan etkileyen 9 minerali ihmal etmeyin 

TAYLAN KÜMELİ - bir kibrit kutusu lezzet 

Mineraller, sağlıklı yaşam için ihmal edilmemesi gereken, vücudun fonksiyonlarını sürdürmesi için hayati öneme sahip inorganik maddelerdir. 
Sağlığımız için çok önemli 15'ten fazla mineral vardır. Çoğunlukla, vitaminlerin en ihtiyaç duyulan bölgeye ulaşmalarını sağlarlar. Hücre korunması ve sağlıklı dişler, kemik, cilt yapısı için önemli olan mineraller, kan basıncı, kalp ritmi, kas fonksiyonları, vücuttaki sıvı dengesi, üremede de önemli roller oynarlar. İşte, eksiklikleri sağlığımızı etkileyen en önemli 9 mineralle ilgili bilinmesi gerekenler 
KALSİYUM Büyük oranda kemiklerde bulunur. Eksikliği yüksek oranlara vardığında diş ve sırtta ağrılar, kemiklerde zayıflama, çatlama ve kolay kırılma görülür. Bu mineral, en çok süt ve süt ürünleri, yeşil yapraklı sebzeler, kuru meyve, fındık, narenciye ve balıkta bulunur. 
KROM Vücuttaki basit şekerin parçalanmasını ve kullanımını düzenler, kandan hücrelere glikoz transferi sağlar. İnsülin oluşumuna, kolesterol düzeyi kontrolüne yardım eder. Vücuttaki enzim ve hormonlar için çok önemlidir. Yumurta sarısı, istiridye, yer fıstığı, üzüm suyu, peynir, buğday ve mayada bulunur. 
DEMİR Hemoglobin kırmızı kan hücresi , miyoglobin kas pigmenti ve enzim üretimi için gereklidir. Vücuttaki demirin sadece yüzde 8'i kan damarlarından gelir. Vücutta büyümeye yardım eder, yorgunluğa karşı ve hastalıklardan korunmada kullanılır. Vücuttaki B grubu vitaminlerinin kullanımını arttırır. Yumurta sarısı, et, balık, ciğer, yeşil yapraklı sebzeler, fasulye, fındık ve dalakta bulunur. 
MAGNEZYUM Sinir sisteminin ve kasların gevşemesini sağlayan mineraldir. Magnezyum kandaki şekerin enerjiye dönüştürülmesinde önemli rol oynar. Sağlıklı dişler ve sindirim sisteminin rahatlığı için gereklidir. Soya fasulyesi, fındık, süt, balık, yeşil yapraklı sebzeler ve tahıllarda bulunur. 
POTASYUM Sodyumla birlikte vücuttaki su dengesinin sağlanmasına yardımcı olur, gıdaların hücre içine geçişini sağlar, sinir sistemindeki mesajları iletir. Beyne oksijen gönderilmesi için önemlidir. Bu mineral vücutta her gün kullanılır ve tekrar yeri doldurulur. Kalp ve diğer kasların sağlıklı yapılarını korumaları potasyuma bağlıdır. Fazla şeker, diüretikler, laksatifler, fazla tuz, alkol ve stres bu mineralle vücuttan atılır. Et, süt, sebze, meyveler ve kurubaklagillerde bulunur. 
ÇİNKO Proteinlerin enerjiye dönüştürülmesi için çok önemlidir. Zihinsel fonksiyonlarda, vücudun kendini iyileştirmesi ve yenilemesi gereken durumlarda, bağışıklık sisteminin gelişmesinde, hormonal dengede önemli yere sahiptir. Kalp, beyin ve üreme sisteminin çalışması için gereklidir. Deniz ürünleri, et, karaciğer, fındık, ay çekirdeği, süt ve yumurtada bulunur. 
İYOD Tiroid bezlerinde yer alır. Tiroid ve tiroid kontrol mekanizmasında, zihinsel fonksiyonlarda, enerji ve kilo almada önemli rol oynar. 
FOSFOR Sadece fizyolojik kimyasal reaksiyonlarda yer almakla kalmaz, aynı zamanda vücuttaki bütün hücrelerde bulunur. Normal kemik ve diş yapısı, kalp düzeni ve normal böbrek fonksiyonları için gereklidir. Süt ürünleri, sakatatlar, et ve kurubaklagillerde bulunur. 
SODYUM Bu mineral sinir ve kas fonksiyonlarının devamı için çok önemlidir. Asıl görevi sıvı pompalanmasını ve gıdaların hücre zarından geçişini sağlamaktır. Bol miktarda sodyum yüksek kan basıncına katkıda bulunur. Tuz, füme etler, süt ve süt ürünlerinde bulunur. 

Haftanın öğüdü 
Vitamin ve mineraller nasıl doğru kullanılır 

Vitamin tabletleri, sağlıklı yaşam için beslenmenin sigortalarıdır. Vitamin ve minerallerin yanlış kullanımı vücuda zarar verebilir veya beklenen yararları konusunda etkisiz kılabilir. Örneğin kansızlığa karşı kullanılan demir tabletlerini diğer minerallerle ve çay, kahve gibi içeceklerde tüketmeyin. Çinkonun vücut tarafından emilimi, gece alındığında artar. C vitamini ise akşam vakti alındığında uykusuzluk yapabilir. B grubu vitaminler aç karnına alındığında mide bulantısı yapabilir. Tüm vitamin ve mineralleri bir uzmana danışmadan almayın. İhtiyacınız olmayan vitamin ve mineralleri aldığınızda, özellikle karaciğer ve böbrekler olumsuz yönde etkilenebilir. 

Haftanın besini 
LİMON 

C vitamini zengini limon, vücutta demir emilimini arttırır. Magnezyum ve bakır içeren, asit açısından zengin bu meyve, hazmı kolaylaştırır, damarları açar, karaciğer için çok faydalıdır, böbrek tıkanıklıklarını giderir, kalbi güçlendirir. Soğukalgınlığı ve strese karşı birebirdir. Ilık limonlu suyun zayıflatıcı herhangi bir etkisi olmamasına rağmen, doğal olarak kalori içermeyen en güzel meyve limondur. Limon suyu, su, yeşil elma ve portakal dilimleri, nane yaprakları, arzu edilirse tarçın, yapay tatlandırıcı veya esmer şekerle hazırlanan bir limonata, kalorisiz, çok sağlıklı bir içecek olur... 


</TEXT>
</DOC>
