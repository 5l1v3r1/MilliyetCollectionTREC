<DOC>
<DOCNO> 378405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo08.html </URL>
<DATE> 2005/09/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Canaydın Avrupa'yı özlemişiz... 
</HEADLINE>
<TEXT>

     Galatasaray, UEFA Kupası 1. tur ilk maçında yarın Tromsö ile yapacağı maç için Norveç'e gitti. 
     Atatürk Havalimanı'nda basın mensuplarına açıklama yapan kulüp başkanı Özhan Canaydın, sarı-kırmızılı takımın Avrupa kupalarında bir sezon aradan sonra mücadele edecek olmasının hatırlatılması üzerine, ''Avrupa'yı özlemişiz. Norveç'e gidiyoruz. İnşallah oradan iyi bir netice ile dönmeyi istiyoruz'' dedi. 
     Norveç'teki hava koşullarının takımı olumsuz etkilemesinden çekindiğini ifade eden Canaydın, ''Hava şartlarının farklı olmasından çekiniyoruz. Dönüşte de Vestel Manisaspor maçı için İzmir'e ineceğiz. Aradaki sıcaklık farkının birhayli çok olmasından çekiniyoruz'' diye konuştu. 
     Kulüp yönetim kurulu üyesi Fatih Gökşen ise, geçen sezon Avrupa kupalarına katılamamanın kendileri için üzücü olduğunu dile getirerek, ''Allah'ın izniyle bu sezon Avrupa'da ilk deplasmanımıza çıkıyoruz. Galatasaray Tromsö'den üstün bir takım'' dedi. 
     Norveç'teki soğuk havanın kendileri için sorun yaratmayacağını ileri süren Gökşen, ''Galatasaray bu tür maçlara alışık. Oradan galibiyetle dönüp, Türkiye'ye puanlar kazandıran takım olacaktır'' diye konuştu. 
     
     3 EKSİK 
     Galatasaray'ın Norveç kafilesinde sakatlıkları süren İliç, Ergün ve kaleci Aykut bulunmuyor. 
     Sakatlığı süren İliç'in aynı zamanda Avrupa kupalarında geçen sezondan kalan cezasının da bulunduğu belirtildi. 
     Bu arada, Atatürk Havalimanı'nda sarı-kırmızılıları gören vatandaşlar, futbolculara büyük ilgi gösterirken, birlikte fotoğraf çektirdiler. 
     Öte yandan, Umre ziyaretine gidecek bir taraftarın, Hakan Şükür'ün yanına yaklaşıp ''Hakan, Kabe'de sizin için dua edeceğim'' demesi dikkat çekti. 
     Galatasaray, hazırlıklarını Norveç'de yapacağı idmanla tamamlayacak. 
     
</TEXT>
</DOC>
