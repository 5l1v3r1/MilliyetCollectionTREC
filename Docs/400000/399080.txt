<DOC>
<DOCNO> 399080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas02.html </URL>
<DATE> 2005/11/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Obezitenin başka bir sakıncası daha belirlendi... 
</HEADLINE>
<TEXT>

     ABD’de en yaygın sağlık sorunu haline gelen obezitenin ilk bakışta görülmeyen bir probleme daha yol açtığı ortaya çıktı. Obezite ve aşırı şişmanlık yüzünden kalçadan yapılan enjeksiyonl arda kullanılan iğne boylarının kısa geldiği ve özellikle her 25 obez kadından 23’üne yapılan enjeksiyon dozunun bu yüzden eksik kaldığı belirtiliyor. 
     Kalçadaki yağ tabakasının kalınlığından dolayı standart boya sahip iğnelerle yapılan enjeksiyonun hedeflenen kaba ete ulaşmadığı ve bu yüzden amaçlanan dozun hastalara verilemediği kaydediliyor. 
     İrlanda’daki The Adelaide ve Meath Hastanesi’nce yapılan ve sonuçları ABD’de düzenlenen bir kongrede sunulan çalışmanın sonuçlarına göre, araştırmaya katılan ve iğne yapılan 50 hastanın üçte ikisinde dozaj eksikliği tespit edildi. Araştırmanın sonuçları söz konusu şişman hastalarda enjeksiyonun hedeflenen kaba et yerine yağ tabakasına yapıldığını gösterdi. 
     İğne boylarının kısalığından dolayı gerekli dozun altında ilaç tatbik edilen bu hastaların gerekli tedaviyi göremedikleri gibi iğnenin verdiği rahatsızlığa ve sebep olduğu enfeksiyon riskine boşu boşuna maruz kaldıklarına dikkat çekiliyor. 
     İçinde enjekte edilecek ilacı taşıyacak yeterlilikte küçük damarcıklar bulunan kaba etin enjeksiyon için ideal bir bölge olduğunu belirten uzmanlar, yağ tabakasında çok daha az sayıda damarcık bulunmasından dolayı enjeksiyonun vücudun kalan kısmına taşınamadığını ifade ediyorlar. 
     
</TEXT>
</DOC>
