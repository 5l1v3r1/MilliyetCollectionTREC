<DOC>
<DOCNO> 350891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun02.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciye TCK'dan hapis 
</HEADLINE>
<TEXT>


Gaziantep Yerel Zafer gazetesinin köşe yazarı Halil Eyüpoğlu, Başbakan Tayyip Erdoğan'a hakaretten yargılandığı davada, eski TCK'ya göre 3 ay 3 gün hapis cezası aldı. Eyüpoğlu'nun cezası paraya çevrildi 


Gaziantep'te 2. Asliye Ceza Mahkemesi, yerel Zafer gazetesinin köşe yazarı Halil Eyüpoğlu'nun bir makalesinde Başbakan Erdoğan' a hakaret ettiği iddiasıyla yargılandığı davada, sanık için lehte hükümleri uygulayarak eski TCK'nın 480. maddesi uyarınca 3 ay 3 gün hapis cezası verdi. Hapis cezası da 1481 YTL para cezasına çevirilen Eyüpoğlu hakkında, yeni TCK'nın hakaret suçunu düzenleyen 125. maddesi uyarınca hüküm kurulsaydı, cezası 6'da 1 oranında artırılabilecekti. 
Yazı İşleri Müdürü Atilla Konukoğlu ise aynı davadan beraat etti. Eyüpoğlu savunmasında, 14 Nisan 2004'teki makalesinde ülkenin bölünmez bütünlüğünü savunduğunu ve yazısıyla gurur duyduğunu söyledi. 

Ne yazmıştı 
Eyüpoğlu, 14 Nisan 2004'te Karakalem adlı köşesinde yazdığı, "Kıbrıs'tan sonra Kürdistan mı " başlıklı makalesinde Erdoğan'ın, referandum öncesi Türkiye'ye gelerek açıklama yapmak isteyen Denktaş'a, "Git, ne konuşuyorsan KKTC'de konuş" demesine tepki göstermişti. Eyüpoğlu, "Sat o zaman kendini, bir travesti gibi" ifadeler de kullanmıştı. 

Bir de suç duyurusu 

Hatay'ın İskenderun ilçesinde de, haftalık olarak yayımlanan Özgür Gazetesi Yazı İşleri Müdürü Cevdet Uygun hakkında, yazdığı "Polislere Psikolojik Terapi" başlıklı haberle ilgili olarak, yeni TCK'nın, "Türkiye Cumhuriyeti Devletini, Hükümetini, Yargı Organını, Askeri veya Emniyet Teşkilatı"nı alenen aşağılayan kişi, 6 aydan 2 yıla kadar hapis cezasıyla cezalandırılır" başlıklı 301 2 bendindeki maddesini ihlal ettiği iddiasıyla suç duyurusunda bulunuldu. 


</TEXT>
</DOC>
