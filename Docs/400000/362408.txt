<DOC>
<DOCNO> 362408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko31.html </URL>
<DATE> 2005/07/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çimento sektörü altın yılını yaşıyor... 
</HEADLINE>
<TEXT>

     Kurtalan Çimento Fabrikası Genel Müdürü Gültekin Aksüyek, Türkiye'de çimento sektörünün altını yılını yaşadığı bildirdi. 
     Aksüyek, Türkiye'den Irak'a yapılan çimento ihracatında her geçen gün artış yaşandığını belirterek, Türkiye'den Irak'a günlük 7 bin ton civarında çimento ihraç edildiğini söyledi. 
     Sadece kendi fabrikalarından Irak'a geçen yıl 300 bin ton çimento ihracatı gerçekleştirdiklerini kaydeden Aksüyek, Şırnak'ın Silopi İlçesi yakınlarındaki Habur Sınır Kapısı'ndan Irak'a karayoluyla yılın ilk 6 ayında 150 bin ton çimento ihracatı yaptıklarını kaydetti. 
     Bu yıl Irak'a yapılan ihracatın yanı sıra iç piyasada da talebin çok artığını, bunun TOKİ'nin çok sayıda konut yapmasından kaynakladığını ifade eden Aksüyek, ihracat ve iç piyasada talebin artması sonucu fabrikada üretim kapasitesini yüzde 10, istihdam oranını yüzde 40 artırdıklarını belirtti. 
     Fabrikanın tam kapasite ile çalıştığını, günlük 200 kamyonun çimento için giriş çıkış yaptığını aktaran Aksüyek, geçen yıl 2 bin 700 ton olan günlük üretimi bu yıl 3 bin tona çıkardıklarını kaydetti. 
     Geçen yıl 60 milyon YTL olan cironun da bu yıl 75 milyon YTL'ye çıkmasını beklediklerini belirten Aksüyek, bu durumdan hem kendilerinin hem de çalışanların çok memnun olduğunu dile getirdi. 
     İç piyasada darlık olmaması için ihracat oranını sınırlı tutmak zorunda kaldıklarını ifade eden Aksüyek, şöyle dedi 
     ''Bizim için öncelik, iç piyasadaki talebi karşılamak. Onun için üretimin büyük kısmını iç piyasaya veriyoruz. Çünkü iç piyasadaki talep karşılanmazsa çimento karaborsaya düşer. Bu da ciddi bir sıkıntı yaratır. Hem iç piyasa hem de ihracat artışı bizleri memnun ediyor. Toplu konut projeleri ve Irak'a ihracat, çimento sektörünün altın yılının yaşamasını sağladı. Bu yılın sonunda 850 bin ton çimento üretimi hedefliyoruz. Çimento sektöründeki bu hareketlilik bölgede ciddi bir canlılığın yaşanmasına neden oldu. Geçen yıl ihracatımızdan ülke ekonomisine 17 milyon dolar katkı sağladık. Bu yıl bu katkının 24 milyon dolar olacağını tahmin ediyoruz.'' Aksüyek, iyi kazanç elde etmeleri sonucu bölgedeki sosyal sorunlara da katkı sağladıklarını, bu yıl Kurtalan İlçesi'nde 100 kişilik öğrenci yurdu ve İmam Hatip Lisesi'nin onarımını üstlendiklerine işaret ederek, Siirt'te de 150 kişilik bir öğrenci yurdunun çimentosunu karşıladıklarını söyledi. 
     Bu yıl eğitim ve çevre gibi sorunların çözümüne katkı vermek için 1 milyon YTL bütçe ayırdıklarını bildiren Aksüyek, gelecek yıl bir okulun daha onarımını gerçekleştireceklerini sözlerine ekledi. 
     
</TEXT>
</DOC>
