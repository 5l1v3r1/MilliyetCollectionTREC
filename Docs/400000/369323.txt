<DOC>
<DOCNO> 369323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo36.html </URL>
<DATE> 2005/08/12/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Fenerbahçe kampa girdi... 
</HEADLINE>
<TEXT>

     Diyarbakırspor ile yarın yapacağı lig maçının hazırlıklarını, bu akşam yaptığı antrenmanla sürdüren Fenerbahçe, kampa girdi. 
     Samandıra Tesislerinde Teknik Direktör Christoph Daum yönetiminde basına kapalı gerçekleştirilen antrenmanda, futbolcuların, koordinasyon ve 3 takım halinde 5’e 2 pas çalışmasının ardından, çift takım halinde top tekniği çalıştıkları bildirildi. 
     Antrenmanın, dar ve geniş alanlarda yapılan taktik ağırlıklı maçlarla sona erdiği, son bölümde Mehmet’in hafif bir sakatlık geçirdiği kaydedildi. 
     Bu arada, Appiah’ın uzun pasıyla top otobana kaçınca, Ganalı oyuncunun, ilk cezasını, kaleci antrenörü Eike Immel’den aldığı öğrenildi. 
     Sakatlığı nedeniyle 2 gündür idmanlara çıkamayan Recep’in bugün takımla birlikte çalıştığı, tedavisi süren Kemal’in, tesislerde idman yaptığı bildirildi. Sakatlığı bulunan Servet ve Üniversite Milli Takımı kadrosunda yer alan Can, antrenmana katılmadı. 
     Antrenmanın ardından tesislerde kampa giren sarı-lacivertliler, yarın sabah yapacakları antrenmanla hazırlıklarını tamamlayacak. 
     
     STAT HAZIRLANDI 
     Fenerbahçe-Diyarbakırspor maçı öncesi Fenerbahçe Şükrü Saracoğlu Stadı’ndaki düzenlemelerin tamamlandığı bildirildi. 
     Çatı karkasının montajından sonra saha içi düzenlemelerle ilgili çalışmaların hızlandığı ve geçen haftadan itibaren, planlanan düzenlemelerin bu akşam tamamlandığı kaydedildi. Bu arada kaba inşaat görüntülerini kapatmak için inşaata büyük bir Fenerbahçe bayrağı asıldı. 
     Yedek kulübelerin yenilenmesi, elektro reklam board’unun hazır hale gelmesi ve tribünlerdeki tüm koltukların temizlenme işlemlerinin de tamamlandığı bildirildi. 
     
</TEXT>
</DOC>
