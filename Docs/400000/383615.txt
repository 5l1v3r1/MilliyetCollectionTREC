<DOC>
<DOCNO> 383615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy25.html </URL>
<DATE> 2005/10/03/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Erdoğan Bu başarı, Türkiye'nin, milletimizin başarısıdır 
</HEADLINE>
<TEXT>

     Başbakan Recep Tayyip Erdoğan, milletin değişim iradesiyle örtüşen bir mutabakata varıldığını, ve Müzakere Çerçeve Belgesi'nin, Türkiye'nin talep ve beklentilerini karşılayacak şekilde oluşturulduğunu belirterek, ''Memnuniyetle söylemek gerekir ki aklıselim galip gelmiştir. Küresel barış ümitlerimiz bu vesileyle güçlenmiştir. Ortak tercih, medeniyetler ittifakından yana tezahür etmiştir'' dedi. 
     Başbakan Erdoğan, AK Parti Genel Merkezi'nde yaptığı açıklamada sözlerine, ''Cumhuriyetimizin kuruluş idealleri ve 40 yıllık AB hedefimizde en önemli merhaleyi geçmiş bulunuyoruz'' diyerek başladı. 
     Dışişleri Bakanı ve Başbakan Yardımcısı Abdullah Gül, Devlet Bakanı ve Başmüzakereci Ali Babacan'ın tüm ekipleriyle birlikte Lüksemburg'a gittiklerini anımsatan Erdoğan, şunları kaydetti 
     ''Bütün gayretimiz, 17 Aralık Zirvesi'nde, Türkiye'ye verilen sözler doğrultusunda ilan ettiğimiz hassasiyetlerin korunmasına yönelik olmuştur. Siyasi ilkelerimiz ve Türkiye'nin milli menfaatlerine uygun olan duruşumuza her zaman olduğu gibi sonuna kadar sahip çıktık ve bu duygumuzu muhafaza ettik. Sonuçta, milletimizin değişim iradesiyle örtüşen bir mutabakata varılmıştır.'' Türkiye'nin AB'ye tam üyeliğini hedefleyen müzakerelerin başlamasının kararlaştırıldığını ifade eden Erdoğan, şunları söyledi 
     ''Bunun üzerinde, birçok spekülasyon yapanlar oluyor. Yok açık uçluydu, yok şuydu, yok buydu... Bunlar gerçekten çok çok dürüst olmayan, çirkin yaklaşımlar. Her müzakere şüphesiz ki açık uçlu olarak başlar ama hedef konur. Bunun hedefi de tam üyeliktir. Bu, müzakere de sizin başarınıza bağlıdır. Ne kadar başarılı olursanız o kadar erken bu işi neticelendirme şansına da sahip olursunuz. Bu sadece tezlerinizi savunmak da değildir. İkili münasebetlerin çok büyük önemi var. Bunu da süreç gösterecek. Müzakere Çerçeve Belgesi, bu yöndeki talep ve beklentilerimizi karşılayacak şekilde oluşturulmuştur. Memnuniyetle söylemek gerekir ki, aklıselim galip gelmiştir. Küresel barış ümitlerimiz bu vesileyle güçlenmiştir. Ortak tercih, medeniyetler ittifakından yana tezahür etmiştir. Türkiye tarihi yürüyüşüne uygun dev bir adım daha atmıştır.'' Başbakan Recep Tayyip Erdoğan, AB ile müzakereleri başlatma aşamasına, "gerçekten uzun, yorucu, birçok zorluklarla dolu görüşmeler sonunda ulaşıldığını" belirterek, "Bu başarı, Türkiye'nin, milletimizin başarısıdır" dedi. 
     Başbakan Erdoğan, AK Parti Genel Merkezi'nde yaptığı açıklamada, "bu yolculukta, bu tür zorluklar, birçok engeller olacağını bildiklerini" ifade ederek, "Son ana kadar nasıl devam ettiğini, nasıl zorluklar aşıldığını da bizden önce bu tecrübeyi yaşamış ülkelerin liderleriyle yaptığımız görüşmelerde tetkik ettik. Nitekim, 17 Aralık öncesinde yaşadık, sonrasında yaşadık, hele hele şu son 1 hafta içerisinde de farklı bir şekilde bunu arkadaşlarımla bizzat yaşadık" diye konuştu. 
     "Bu yol boyunca yegane desteklerinin, milletin yüce iradesi olduğunu" kaydeden Erdoğan, şunları söyledi 
     "Her türlü başarının sahibi de milletimizdir. Bu başarı, Türkiye'nin başarısıdır, bu başarı milletimizin başarısıdır, bu başarı hepimizin başarısıdır. Vakur duruşuyla bu çabamızda bize güç veren milletimin her bir ferdine teşekkürü bir borç biliyorum." Erdoğan, "bu sonuçta katkısı olan başta Avrupalı muhatapları olmak üzere, dünyadaki tüm dostlarına, gösterdikleri liderlik iradesinden dolayı özellikle teşekkür ettiğini" dile getirdi. 
     Başbakan Erdoğan, Türkiye'nin, AB'ye tam üyelik müzakerelerinin, "küresel barış ve istikrar adına, başta Türk milleti, devleti ve AB olmak üzere tüm insanlık için hayırlı olmasını" diledi. 
     TBMM'de yarın partisinin grup toplantısının yapılacağını anımsatan Erdoğan, toplantıda, Lüksemburg'da bu gece yapılacak açılış ve bundan sonraki değerlendirmeyi de içeren detaylı bir konuşma yapacağını bildirdi. 
     
</TEXT>
</DOC>
