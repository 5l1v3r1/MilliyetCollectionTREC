<DOC>
<DOCNO> 382090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/eko06.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapsular, BİM'den çekildi 
</HEADLINE>
<TEXT>



Cüneyd Zapzu ve ağabeyi Geylan Aziz Zapsu'nun 1995'te kurdukları 'ucuzluk marketleri zinciri' BİM'de yönetim değişti. Aziz Zapsu yönetim kurulu başkanlığı ve CEO'luk görevini bıraktı. Bu görevlere yüzde 26.49 payla şirketin ana hissedarı durumuna gelen Mustafa Latif Topbaş getirildi. 
Topbaş Ailesi BİM'e sonradan ortak oldu. 2003 Temmuz'da BİM'in kurucusu kardeşlerden Cüneyd Zapsu, Azizler Holding, BİM Marketler Zinciri yönetiminden çekildi. AKP'nin kurucularından, AKP Merkez Karar ve Yürütme Kurulu Üyesi olan Cüneyd Zapsu'nun çekilmesinden sonra BİM'in yönetim kurulu başkanı ve CEO'su olarak şirkette Aziz Zapsu kaldı. Dün yapılan açıklama ile Aziz Zapsu'nun bu görevi 'sürdürmemesinin uygun olduğu' belirtilerek bu göreve Mustafa Latif Topbaş'ın getirildiği ifade edildi. 
Yönetim kurulu üyesi olarak şirkette kalan Aziz Zapsu'nun BİM'de kalan hissesinin yüzde 1'in bile altında olduğu belirtildi. 
Şirkette ana hissedar durumuna, sonradan ortak olan Topbaş Ailesi geçti. CEO değişiminin de sermaye yapısındaki bu değişimin sonucu olduğu belirtildi. 


</TEXT>
</DOC>
