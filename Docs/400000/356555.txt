<DOC>
<DOCNO> 356555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun32.html </URL>
<DATE> 2005/06/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fransa Özellikle AB'nin genişlemesinde dikkatli olacağız 
</HEADLINE>
<TEXT>

     Fransa'nın Avrupa işlerinden sorumlu bakanı Catherine Colana, ''Fransız yöneticilerin, AB'ye üye olmak isteyen ülkelerin taahhütlerini yerine getirmeleri konusunda özellikle dikkatli olacağını'' söyledi. 
     Ouest-France gazetesinin sorularını yanıtlayan Colana, ''AB'nin verdiği sözleri tutması gerekiyor, ancak bize katılmak isteyenlerin taahhütlerine saygı göstermeleri konusunda da biz özellikle dikkatli olacağız'' dedi. 
     ''10 yeni ülkenin AB'ye hızlı bir biçimde üye olmasının, Fransızlar ve Avrupa arasındaki anlaşmazlıkta şüphesiz rol oynadığını'' ifade eden Colana, ''Şüpheler genelde yersiz de olsa dikkate alınmalı'' dedi. 
     
     LE FIGARO KOMİSYON TONU SERTLEŞTİRMEDİ 
     Bu arada, Le Figaro gazetesi, ''Fransa ve Hollanda'da AB Anayasası'nın reddedilmesine rağmen, AB Komisyonu'nun bugün ele aldığı müzakere çerçeve belgesinde Türkiye'ye yönelik tonu sertleştirmediğini'' yazdı. 
     AB Komisyonu'nun ''Fransa ve Almanya'daki Türkiye karşıtı görüşleri duymazlıktan geldiğini'' ifade eden gazete, Brüksel'in Ankara'ya yönelik sözünü tuttuğunu belirtti. 
     Gazete ayrıca, Fransa'nın ''Brüksel kulislerinde çerçeve belgesinin sertleşmesini de engellediğini'' yazdı. 
     
</TEXT>
</DOC>
