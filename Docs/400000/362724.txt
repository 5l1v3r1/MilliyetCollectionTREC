<DOC>
<DOCNO> 362724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko18.html </URL>
<DATE> 2005/07/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Düğünlere altın kiralanıyor 
</HEADLINE>
<TEXT>

     Kendilerini zengin göstermek veya gelenekleri yaşatmak için düğünlerde altın almakta zorlanan bazı ailelerin günlük altın kiralama yoluna gittikleri bildirildi. 
     Edinilen bilgilere göre, özellikle son yıllarda ekonomik durumları iyi olmayan aileler, gelenekleri yaşatmak ve çevreye karşı kendilerini zengin göstermek uğruna alamadıkları altınları kiralama yoluna giderek gösteriş sağlamaya çalışıyorlar. 
     Hızla yaygınlaşmaya başladığı bildirilen uygulamada kiralama bedeli de yüzde 10'lara kadar ulaşıyor. 
     Adana Kuyumcular Odası Başkan Yardımcısı Oğuz Başman, AA muhabirine yaptığı açıklamada, Odalarına kayıtlı 400'e yakın üyelerinin bulunduğunu belirterek, üyelerinden bazılarının, daha çok tanıdıklarına altın kiraladıklarını söyledi. 
     Kiralanan kişiden karşılığında bir teminat alındığını anlatan Başman, şunları kaydetti 
     ''Artık altın da gelinlik gibi kiralanmaya başlandı. Bazı üyelerimizin daha çok, tanıdıklarına yönelik olarak yaptığı uygulamadan kendilerini zengin göstermek isteyip de altın almakta zorlanan aileler yararlanıyor. 22 ayar setin fiyatı 700 ile bin 500 YTL arasında değişiyor. Fiyat yüksek olunca kiralama bedeli de yüzde 10'lara kadar ulaşıyor. 
     Kiralama bedelinin yüksek olması riske edilen ürünün değerinin fazla olmasından kaynaklanıyor. Çünkü, kiralanan altına verilecek küçük bir zarar 40-50 YTL'lik onarımı gerektiriyor. Eğer kiralanan altın taşlıysa onarım bedeli daha da artıyor.'' Başman, bu durumun ekonominin genel gidişatını gösterdiğini, yaşanan krizlerde ilk etkilenen kesimin inşaat ve kuyumculuk sektörü olduğunu ifade ederek, ''Geçtiğimiz yıllardaki krizlerde de sektörümüz olumsuz yönde etkilendi. Ekonomik sıkıntılardan ilk etkilenen olmamızın yanında ayağa da en son kalkan sektör oluyoruz. Son 6-7 aydır piyasada adını koyamadığımız bir durgunluk var. Üyelerimiz, işletmelerinin çarklarını döndürmenin gayreti içerisindeler'' dedi. 
     
</TEXT>
</DOC>
