<DOC>
<DOCNO> 363062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko14.html </URL>
<DATE> 2005/07/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İsdemir'e 59 milyon dolarlık kredi... 
</HEADLINE>
<TEXT>

     Ereğli Demir Çelik Fabrikaları'nın bağlı ortaklarından İsdemir, Societe Generale Bank Paris ile 59 milyon 100 bin 500 dolar tutarında kredi anlaşması imzaladı. 
     Ereğli Demir Çelik Fabrikaları'ndan Borsa'ya gönderilen açıklamada, şirketin bağlı ortaklıklarından İsdemir'de gerçekleştirilmekte olan 5. ve 6. kok bataryaları, kömür enjeksiyon ve kok batarya arabaları projelerine yönelik toplam 59 milyon 100 bin 500 dolar tutarında kredi anlaşmasının 30 Haziran 2005 tarihinde Societe Generale Bank Paris ile İsdemir arasında imzalandığı bildirildi. 
     Açıklamada, kredinin 3 yıl geri ödemesiz olmak üzere toplam 11 yıl vadeli olduğu belirtilerek, Erdemir'in kredi anlaşmasında garantör sıfatıyla yer aldığı kaydedildi. 
     Açıklamada, Erdemir ve İsdemir'in gerçekleştirmekte olduğu yatırım projelerine alternatif kredi sağlanması amacıyla Akbank Malta şubesi ile 200 milyon dolar Erdemir 100 milyon dolar, İsdemir 100 milyon dolar tutarında kredi anlaşmasının da 30 Haziran 2005 tarihinde imzalandığı ifade edilerek, kredinin 2 yıl geri ödemesiz olmak üzere toplam 9 yıl vadeli olduğu belirtildi. 
     
</TEXT>
</DOC>
