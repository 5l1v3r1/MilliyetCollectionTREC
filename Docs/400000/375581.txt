<DOC>
<DOCNO> 375581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur11.html </URL>
<DATE> 2005/09/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bahçelievler'de trafik kazası 4 yaralı 
</HEADLINE>
<TEXT>

     Bahçelievler'de meydana gelen trafik kazasında 4 kişi yaralandı. 
     Merter'den Atatürk Havalimanı yönüne giden Turgut Kaya'nın kullandığı 34 YZ 0939 plakalı otomobil, gece saatlerinde E-5 Karayolu'nda kontrolden çıkarak, önünde seyreden 34 VK 2687 ve 34 TC 3834 plakalı otomobillere çarptı. 
     Kaya'nın kullandığı otomobil, daha sonra orta refüjdeki bariyerleri aşarak karşı yöne geçti ve Salih Şen'in kullandığı 34 UF 4770 plakalı bir otomobilin üzerine düşerek takla attı. 
     Yolun diğer tarafındaki bariyerlere çarparak duran otomobilin sürücüsü Turgut Kaya ve yanındaki Murat Şehirlioğlu ile 34 UF 4770 plakalı araçtaki Salih Şen ve kardeşi Ender Şen yaralandı. 
     Yaralılar Salih Şen, Ender Şen ve Murat Şehirlioğlu İstanbul Üniversitesi İÜ İstanbul Tıp Fakültesi, Turgut Kaya da İÜ Cerrahpaşa Tıp Fakültesi Hastaneleri'ne kaldırıldılar. 
     Yaralıların sağlık durumlarının iyi olduğu bildirildi. 
     
     KAZADAN SONRA ALEV ALDI 
     Bahçelievler E-5 Karayolu'ndaki diğer kazada da, sürücüsü henüz belirlenemeyen 34 T 6413 plakalı bir otomobil, önünde giden 34 BH 4350 plakalı panelvana çarptı. 
     Kazanın ardından 34 T 6413 plakalı otomobilde bulunanların aracı terk etmesinden sonra araç yanmaya başladı. Kısa sürede tamamen alevler arasında kalan otomobildeki yangın. itfaiye ekiplerince söndürüldü. Yangın sonucu otomobil kullanılamaz hale geldi. 
     Her iki kaza nedeniyle uzun süre trafiğe kapanan E-5 Karayolu, araçların yoldan çekilmesinden sonra yeniden ulaşıma açıldı. 
     Bu arada, kazalar sırasında sağlık görevlilerinin olay yerine gelmesini sağlamaya çalışan polis ekipleri, meraklı sürücüler ile çevrede toplanan vatandaşları megafonla uyararak güçlükle olay yerinden uzaklaştırdılar. 
     
</TEXT>
</DOC>
