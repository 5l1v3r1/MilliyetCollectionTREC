<DOC>
<DOCNO> 354963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/siyaset/siy03.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katsayı zulmü var' 
</HEADLINE>
<TEXT>


YÖK Genel Kurulu'nun son kararlarını eleştiren Erdoğan, "Öğrencilerimizin önüne böyle bir katsayı zulmünü koymak çok büyük bir adaletsizliktir" dedi 

ANKARA Milliyet, GAZİANTEP DHA 


Başbakan Recep Tayyip Erdoğan, YÖK 'ün, düz liselerle meslek liseleri arasında ayırımcılık yaptığını savunarak, "Türkiye üniversiteleri, dünyada ilk 500 içinde yer alamamış. Önce bunu halledin. Sen buralarda başarılı olamıyorsun, gelip yavrularımızın önünü kesiyorsun" dedi. 
Erdoğan, dün Gaziantep'e giderken Esenboğa Havalimanı'nda gazetecilerin sorularını yanıtladı. YÖK Başkanı Prof. Dr. Erdoğan Teziç'in önceki gün yapılan Genel Kurul sonrası katsayılarda değişiklik yapılmayacağını açıklamasıyla ilgili sorular üzerine Erdoğan, şunları kaydetti 
"Kanaatimiz bellidir. Bu adil bir yaklaşım değil. Nitekim muhalefet edenlerin durumuyla da ortada. Ben kanaatim olarak bunu açık ve net olarak söylüyorum. Bir defa üniversiteye girecek olan yavrularımızın, öğrencilerimizin önüne böyle bir katsayı zulmünü koymak çok büyük bir adaletsizliktir. Bir imtihan yapıyorsunuz, o zaman 'Bu imtihanı niçin yapıyorsunuz ' sorusunu sorarlar. Eğer bir meslek lisesi mezunu da diyelim, bu imtihana giriyor ve bu imtihanı başarıyorsa yola devam eder. Önünü kesemezsiniz. Dünyanın hiçbir yerinde böyle bir şey yoktur. Bunu kendi ailemde de yaşadım." 

'Konsensüs oluşmalı' 
"Bu süreci maalesef icat edenler sadece meslek liseleri noktasından olaya bakmadılar" diyen Erdoğan, olaya niyet okuyucu olarak bakanlar nedeniyle sürecin halen "zulme dayalı olarak" sürdüğünü dile getirdi. Başbakan Erdoğan, Nizip'te halka hitaben yaptığı konuşmada da "katsayı" konusuna değinerek, sorunları kurumların kendi içinde halletmesini beklediklerini söyledi. Erdoğan şöyle konuştu "Kendi içinde halledilmediği zaman bizler yasama organı olarak yapılması gerekeni yaparız. Ancak iş yasama organıyla bitmiyor. Orada da bir konsensüse ne yazık ki ihtiyaç var. Bunu başarmak durumundayız." 

10 SORU 10 CEVAP 
İşte ÖSS'nin yeni sistemi 

BAHAR ATAKAN Ankara 

Milli Eğitim Bakanlığı ve sivil toplum kuruluşları tarafından "ya öğrettiğiniz gibi sorun ya da sorduğunuz gibi öğretin" şeklinde eleştirilen ÖSS sistemi, tüm lise müfredatını kapsayacak. Bir öğrenci lise eğitimi boyunca gördüğü tüm derslerden ÖSS'de soruyla karşılaşacak. ÖSYM Başkanı Ünal Yarımağan'ın verdiği bilgiye göre, sistem şu şekilde işleyecek 
1 Yeni sistem ne zaman uygulanmaya başlayacak 
- YÖK Genel Kurulu'nun oyçokluğuyla aldığı karara göre, yeni sistem gelecek yıl uygulanacak. Sistem, bundan sonraki yıllar için de geçerli olacak. 
2 Sorular tek kitapçıkta mı yer alacak 
- Geçmiş yıllarda da uygulanan sistemdeki gibi sorular tek kitapçık olarak öğrencilere dağıtılacak. 
3 Soru sayısında artış olacak mı 
- Soru kitapçığında toplam 240 soru yer alacak. Bu sorulardan 120'si ortak soru niteliğinde olacak. Kitapçığın ikinci bölümündeki 120 soruysa Türkçe -Edebiyat, Sosyal Bilimler, Fen ve Türkçe - Matematik alanlarına göre 30'ar olarak ayrılacak. 
4 Soru içeriklerinde değişiklik olacak mı 
- Kitapçığın birinci bölümündeki 120 soru lise 1. sınıfı kapsayacak şekilde hazırlanacak. Bu soruları tüm adaylar yanıtlayacak. İkinci bölümde adaylar alanlarına göre 60 soru daha yanıtlayacak. Örneğin, fen alanındaki öğrenci matematik ve fen testini cevaplayacak. Bu öğrenci puanının artması için sosyal testinden de soru çözerse alanı dışına çıkacağı için puanı düşük katsayıyla çarpılacak. 
5 Bir öğrenci kaç soru cevaplayabilecek 
- Öğrencinin sınavını tamamlamış sayılabilmesi için ortak olan 120 soruluk bölümü tamamlamış olması gerekecek. 
6 Soru biçimi nasıl olacak 
- Sınavda öğrencilere yöneltilen soruların 3'te 2'si yeteneğe bağlı ya da kavram üzerine, 3'te 1'i de bilgiye dayalı olacak. 
7 Müfredatın hangi bölümlerinden soru çıkacak 
- Öğrenciler lisenin tüm müfredatından sorumlu olacak. Mevcut sistemde lise 1. sınıf konularından sorularla karşılaşan öğrenciler, lise 2 - 3. sınıf ve önümüzdeki yıllardan itibaren de 4. sınıf ders programlarından sorumlu tutulacak. Öğrenciler sınav konuları artacağı için daha geniş kapsamlı hazırlanmak zorunda kalacak. 
8 Sınav süresi değişecek mi 
- Bir öğrencinin yanıtlaması gereken soru sayısı 180 olacağı için sınav süresinde herhangi bir değişikliğe gidilmeyecek. Sınav süresi 180 dakika olarak korunacak. Sınav yine tek oturumda yapılacak. Öğrenciler iki cevap k ğıdı kullanacak. Birinci bölümün sonunda ikinci cevap k ğıtları dağıtılacak. 
9 Katsayılarda değişiklik var mı 
- Hayır. Öğrenci kendi alanının devamı olan yükseköğretim programını tercih ederse ortaöğretim başarı puanı 0.8 ile, alanı dışında seçim yapması halinde puanı 0.3 ile çarpılacak. 
10 İmam hatip ve mesleki teknik eğitim alan öğrencilerin yükseköğretim programlarına girişlerini kolaylaştıracak düzenleme var mı Geçmiş yıllarda mezun olanların durumu ne olacak 
- Katsayılar aynen kalacağı ve korunacağı için bu öğrenciler mevcut sistemdeki gibi yükseköğretim programlarına yerleşecek. İmam hatip lisesi öğrencisi hukuk fakültesini tercih ederse, ortaöğretim başarı puanı düşük katsayıyla çarpılacak. Eğitim yapılmayan alandan soru yöneltilmeyeceği ve soru içerikleri müfredatla sınırlı olacağı için geçmiş yıllarda mezun olan adaylar da yeni sisteme göre sınava girecek. 


</TEXT>
</DOC>
