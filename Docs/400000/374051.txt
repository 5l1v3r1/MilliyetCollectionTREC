<DOC>
<DOCNO> 374051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun13.html </URL>
<DATE> 2005/08/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsrail, El Halil'deki bir yerleşimi boşaltıyor 
</HEADLINE>
<TEXT>

     İsrail, Gazze Şeridi ve Batı Şeria'daki 25 yerleşimi boşaltmasının ardından, ilk kez Geri Çekilme Planı dışındaki küçük bir Batı Şeria yerleşimini de boşaltmaya hazırlanıyor. 
     Jerusalem Post gazetesinin haberine göre, İsrail Savunma Bakanı Şaul Mofaz, Batı Şeria'daki El Halil'de, Eski Kent'in tam merkezindeki 11 haneli Rinat Şalhevet yerleşiminin de boşaltılması talimatını verdi. 
     Gazetenin askeri kaynaklara dayandırdığı haberinde, boşaltma talimatının birkaç ay önce verildiği, ancak boşaltmanın İsrail ordusunun değerlendirmeleri doğrultusunda yapılacağı belirtildi. 
     Boşaltmanın Aralık ayından önce yapılması bekleniyor. 
     Kentin Yahudiler için kutsal ikinci kent olduğunu belirten El Halil'deki Yahudi toplumu liderleri ise kararı tepkiyle karşıladı. 
     1994 yılına kadar Filistinlilerin toptancı hali olarak kullandığı, boşaltılacak bölgede halen 11 Yahudi aile yaşıyor. 
     El Halil'de yaklaşık 450 Yahudi yerleşimci yoğun askeri güvenlik önlemleri altında, 130 bin Filistinli nüfus arasında yaşıyor. 
     Şehir, Filistin ve İsrail kontrolü altında bölümlere ayrılmış durumda ve her iki kesimin aşırı dindarlarının yaşadığı bir kent olarak biliniyor. Yahudi yerleşimciler arasında ise İsrail'de yasaklanmış bulunan ve İsrail'den tüm Arapların kovulmasını amaçlayan Kach hareketinin bazı eski üyelerinin de bulunduğu belirtiliyor. 
     
</TEXT>
</DOC>
