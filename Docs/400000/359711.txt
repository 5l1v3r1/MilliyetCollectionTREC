<DOC>
<DOCNO> 359711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonyas08.html </URL>
<DATE> 2005/07/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Daily Telegraph’tan Türkiye’nin güney sahillerine övgü 
</HEADLINE>
<TEXT>

     
     Hilal YILMAZ LONDRA, DHA 
     
İNGİLTERE’nin önde gelen gazetelerinden Daily Telegraph, tatil ekinin 3 sayfasını Türkiye’ye ayırdı. Akdeniz kıyılarına övgü yağdıran gazete, "Türkiye’nin Likya kıyıları gerçekten muhteşem. Kendinizi turkuaz sulara bırakıp tatilin tadına doyabilirsiniz" dedi. 
     İngiltere’nin en gözde tatil eki olan Telegraph Travel, bu haftaki sayısında tam 3 sayfasını Akdeniz bölgesindeki tatil yörelerine ayırdı. Kaş, Göcek, Ölüdeniz-Fethiye, Kalkan, Turunç-Bozburun ve Dalyan’a övgüler yağdıran gazete, ’cennet’ olarak nitelendirdiği bu bölgelerden bazılarının resmini de yayınladı. Gazete, buradaki etkinliklerden konaklanacak otellere ve ulaşım imkanlarına kadar her türlü bilgiyi kuyucuların hizmetine sundu. Haberde Türkiye ve Akdeniz bölgesinin haritaları da yer aldı. 
     Telegraph, Akdeniz’in plajlarından ve masmavi denizinden övgüyle söz ederken, Türkiye’nin sadece deniz ve güneşiyle değil aynı zamanda kültürel mirasıyla da ’muhteşem’ bir ülke olduğunu yazdı. Homerus’un İlyada Destanı’nda Likya’nın güzelliğinden bahsettiğini hatırlatan Telegraph, "Akdeniz bölgesini gezerken tarihin kokusu hissedecek, Türkiye’nin güzelliklerini keşfedeksiniz" dedi. Gazete, M.Ö 300 yılından kalma Dalyan’daki Likya uygarlığına ait kalıntıların büyük bir fotoğrafını da yayınladı. 
     
     İNGİLİZCE İMAM BAYILDI 
     Telegraph Travel, Akdeniz yöresindeki pazarların turistlerin gözdesi olduğuna da değindi. Kalkan’ın İngilizler tarafından en çok tercih edilen tatil yöresi olduğunu belirten gazete, "Buradaki pazarlar büyüleci" dedi. Türk mutfağının lezzetinden bahseden Telegraph, imambayıldı, cacık ve sigara böreğiyle, Türk mezelerinin olağanüstü olduğunu yazdı. Gazete, imambayıldı sözcüğünü doğrudan ’the priest fainted’ şeklinde İngilizce’ye çevirerek kelimenin ilginçliğine dikkat çekti. 
     Türkiye’nin bakir doğasıyla turistlere rahat ve dinlendirici bir tatil sunduğunu ifade eden Telegraph, Kaş yöresindeki bir masaj merkezinin resmini de yayınladı. 
     
</TEXT>
</DOC>
