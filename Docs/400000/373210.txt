<DOC>
<DOCNO> 373210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur60.html </URL>
<DATE> 2005/08/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Yeşil kart çıkarmak için başvurdu, bir çok suçtan arandığını öğrendi 
</HEADLINE>
<TEXT>

     Mersin’de yaklaşık 11 yıl önce ehliyetini kaybeden bir kişi, yeşil kart çıkarmak için başvuruda bulununca, adına şirket kurulduğunu, çok sayıda karşılıksız çek vermek ve dolandırıcılık suçundan arandığını öğrendi. 
     Mersin’de yaşayan bir çocuk babası Ahmet Edip Ünalcı 39 , 1994 yılında ehliyetini kaybetti. Ünalcı, kaybolan ehliyetinin yerine yenisini çıkararak hayatına devam etti. 
     TEDAŞ’a taşeron hizmet veren bir şirkette çalışırken işten çıkarılan Ünalcı, geçen yıl hamile eşi Zeynep Ünalcı 25 ve kendisi için yeşil kart işlemi yaptırmak için başvuruda bulununca hayatı alt üst oldu. 
     Yeşil kart için verilen evrakı Mersin Defterdarlığı’na imzalatmaya gittiğinde kendisine, şirket sahibi olduğu bildirilen Ünalcı, görevlinin tavsiyesi üzerine Cumhuriyet Savcılığı’na başvurarak kendi adını kullanarak şirket açan kişi ya da kişilerin yakalanmasını istedi. 
     Ünalcı’nın kaybettiği ehliyetini bulan bir kişinin Denizli’de adına Ünalcı Medikal Reklamcılık, Metal, Nakliye ve Kimyevi Maddeler Şirketi’ni kurup borçlandığı ve karşılıksız çek verdiği belirtildi. 
     Savcılığa suç duyurusunda bulunmasından yaklaşık bir ay geçtikten sonra, Ünalcı adına davalar açıldı. Açılan davalardan haberi olmayan Ünalcı’nın, duruşmalara katılmadığı ve mal beyanında bulunmadığı için hakkında gıyabi tutuklama kararı çıkarıldı. Ünalcı, "Karşılıksız çek vermek ve dolandırıcılık" suçlarından hakkındaki gıyabi tutuklama kararı vicahiye çevrilerek, 13 Şubat 2005 tarihinde önce Mersin Cezaevi, daha sonra da Erdemli İlçesi’ndeki cezaevine konularak 5 ay 17 gün hapis yattı. 
     
     50 DAVANIN 20’SİNDEN BERAAT ETTİ 
     Ünalcı, İstanbul Fatih Nüfus Müdürlüğü’nden alındığı belirlenen kimlikteki fotoğrafın kendisine ait olmaması, çeklerdeki imzaların birbirini tutmaması ve banka kayıtlarındaki anne kızlık soyadının farklı olması nedeniyle hakkında açılan yaklaşık 50 davanın 20’sinden beraat etti. 
     5 ay 17 gün hapis yattıktan sonra şartlı tahliye edildiğini 
     söyleyen Ünalcı, adının dolandırıcıya çıktığını ve kimsenin kendisine iş vermediğini söyledi. Ehliyetini kaybettiği için haksız yere hapis yattığını ve ailesinin mağdur olduğunu ifade eden Ünalcı, "Adımı kullanarak beni ve ailemi mağdur eden kişi ya da kişilerin bulunup, cezalandırılmasını istiyorum. Şu an hayatımda her şey altüst oldu. Sabıkalı göründüğüm için iş bulamıyorum. Tedirgin bir şekilde yaşıyorum. Her an polisin kapımı çalarak götürmesinden endişe ediyorum" dedi. 
     
     "YENİ DAVALARDAN KORKUYORUM" 
     Adli tatilin bitmesiyle birlikte yeni davalarla karşı karşıya kalmaktan korktuğunu anlatan Ünalcı, şunları kaydetti 
     "Daha hakkımda süren davalar var. Araya adli tatil girdiği için bunlar beklemede. Ayrıca, yeni davalarla karşı karşıya kalmaktan korkuyorum. Adıma şirket kuran kişi, ayrıca, 3 sene boyunca sigortamı da yatırmış. Ben bunu da kabul etmiyorum. Avukat tutacak param yok. 
     Ama her şeye rağmen hakkımı arayarak, hangi şehirde dava açılırsa açılsın suçsuz olduğumu ispat edeceğim. Tek isteğim, gerçek suçluların yakalanarak, suçsuzluğumun ispat edilmesidir. Gerekirse Adalet Bakanlığı’na gideceğim. Oradan da bir sonuç çıkmazsa Avrupa İnsan Hakları Mahkemesi’ne başvurmayı düşünüyorum." 
     
</TEXT>
</DOC>
