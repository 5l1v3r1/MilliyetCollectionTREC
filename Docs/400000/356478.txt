<DOC>
<DOCNO> 356478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/aspo.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ALEX için komplo teorisi 
</HEADLINE>
<TEXT>


Brezilya'nın Globe Gazetesi, yıldız oyuncunun ayağındaki sakatlık nedeniyle Türkiye'ye gidişini ertelediğini iddia etti. Alex'in özel bir klinikte kontrolden geçeceği, Real Madrid'e transferinin de yeniden gündeme geldiği ileri sürüldü 

MEHMET ÇİFTÇİ 


30 Haziran'da İstanbul'da olacağını ve yeni sezon hazırlıklarına katılacağını açıklayan ancak daha sonra dişlerindeki problem nedeniyle bir hafta geç geleceğini bildiren Fenerbahçeli yıldız Alex de Souza için Brezilyalı basınında dün yine ilginç iddialar ortaya atıldı. 
Globe gazetesinde çıkan haberde, yıldız futbolcunun bu hafta özel bir kliniğe yatarak geniş kapsamlı bir kontrolden geçeceği ve sakatlığının ciddiyetini koruduğu ileri sürüldü. Gazete, Alex'in sahalara dönmesinin beklenenden uzun sürebileceğini yazarken, Fenerbahçe Kulübü'nün tüm gelişmelerden haberdar olduğunu belirtti. 

Real yine devrede 
Globe, Alex'in yeniden Real Madrid'in transfer gündemine oturduğunu da iddia etti. Gazete, İspanyol Kulübü'nün Brezilyalı genç yıldız Robinho için Santos Kulübü'nün istediği 30 milyon Euro'yu fazla bulduğunu ve transferi dondurduğunu ifade etti. Santos'un indirime gitmemesi halinde hem Alex, hem de Robinho'nun menajerliğini yapan Figer'in, Fenerbahçe'nin yıldızı için şimdiden İspanyol devi Real Madrid ile pazarlıklara başladığı ileri sürüldü. 
Real Madrid'in önümüzdeki hafta İspanyol vatandaşı olacak Roberto Carlos'tan boşalacak yabancı kontenjanını bu isimden biriyle dolduracağını yazan Globe Gazetesi, son gelişmelerden sonra Alex'in ağır bastığını belirtti. 


</TEXT>
</DOC>
