<DOC>
<DOCNO> 393940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/axgun01.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'İtirafçı' yine ortada yok 
</HEADLINE>
<TEXT>


Birtan Altınbaş davasında, suçu üstlenen Polis memuru Sinkil, dünkü duruşmaya da gelmedi. Sinkil'in 23 Aralık'ta dinlenmesi kararlaştırıldı 

ANKARA Milliyet 

Hacettepe Üniversitesi öğrencisi Birtan Altınbaş'ın 1991'de gözaltında işkenceyle öldürülmesiyle ilgili davada, tüm aramalara karşın adresinde bulunamamasına rağmen, mahkemeye suçu üstlendiğine dair dilekçe gönderen sanık polislerden Süleyman Sinkil'in tutuklanması yönündeki talep reddedildi. 
Ankara 2. Ağır Ceza Mahkemesi'nde dün yapılan duruşmaya, sanıklardan İbrahim Dedeoğlu, Hasan Cavit Orhan ve avukatları ile Altınbaş ailesinin avukatı Oya Aydın Göktaş katıldı. 
H kim Ziya Ünal, sanıklardan Ahmet Baştan ile Sinkil'in suçu üstlendiklerine dair dilekçe göndermesi üzerine, avukatlarının soruşturmanın genişletilmesini talep ettiklerini bildirdi. 
Göktaş da, "İki sanığın vicdan azabı çekerek suçu üstlendiklerine dair dilekçenin, akla ve mantığa uygun olmadığını düşünüyorum. Sanıkların davranışları, mahkemeyi yanıltmaya, yargılamayı uzatmaya ve diğer sanık arkadaşlarını korumaya yöneliktir" diye konuştu. 

Yargıtay kararı bekleniyor 
Sanık avukatları, Baştan'la ilgili, ayrılan dosyanın birleştirilmesini talep etti. 
Baştan'la ilgili Yargıtay'ın vereceği kararın gelmesinin ardından dosyanın birleştirilmesine, Sinkil'in de duruşmada dinlenmesine karar veren Ünal, davayı 23 Aralık'a erteledi. 
Mahkemenin tutuklanması talebini reddettiği Sinkil, 23 Aralık'taki duruşmaya gelmezse hakkında yakalama kararı çıkarılabilecek. 

Karar bozulmuştu 
Mahkeme, ilk yargılamada Dedeoğlu, Sadi Çaylı, Sinkil ve Orhan'ı, Altınbaş'ı faili belli olmayacak şekilde öldürdükleri gerekçesiyle 4 yıl 5 ay 10'ar gün ağır hapis cezasına mahk m etmiş, ancak Yargıtay kararı sanıklar aleyhine bozmuştu. 
Mahkeme, bulunamadıkları için ayrı baktığı dosyada ise Naip Kılıç'ın beraatına karar vermiş, Ahmet Baştan'ı da 4 yıl 5 ay 10 gün hapis cezasına çarptırmıştı. Baştan'ın dosyası, kararın temyiz edilmesi nedeniyle Yargıtay 1. Ceza Dairesi'nde bulunuyor. 



</TEXT>
</DOC>
