<DOC>
<DOCNO> 392185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko08.html </URL>
<DATE> 2005/11/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şirketlerin ortalama ömrü 12 yıl sürüyor 
</HEADLINE>
<TEXT>

     Ankara Ticaret Odası ATO ’nın kayıtlı 125 üyesi üzerinde yaptığı incelemede, şirketlerin ortalama 12 yıl yaşadığı belirlendi. 
     ATO, 1923 yılından bu yana üyesi olan şirketleri, sektörler, şirket şekli ve ömürlerine göre inceledi. "1923- 2005 Cumhuriyet’ten Günümüze Şirket İstatistikleri" isimli 
     çalışmaya göre, ATO’ya 1923 yılından 2005 yılı Eylül ayına kadar toplam 166 bin 436 şirket kaydoldu. Bu şirketlerin 40 bin 755’i kapandı, 125 bin 861’i hala faaliyet gösteriyor. 
     
     KOLLEKTİF ŞİRKETLER UZUN YAŞIYOR 
     ATO’nun incelemeleri, şirketlerin ortalama ömrünün 12 yıl olduğunu belirlerken, en uzun ömürlü şirketlerin ortalama 20 yıl ile kollektif şirketler, en kısa ömürnlü şirketlerin de 4 yılla müesseselerin olduğunu ortaya koydu. 
     İncelemeye göre, "kooperatifler" ortalama 17 yıl, "komandit şirketler" 16 yıl, "anonim şirketler" ve "şahıs firmaları" 13 yıl, "limited şirketler" 10 yıl yaşıyor. 
     "Yabancı şirketler"in ortalama ömrü ise 9 yılda kalıyor. 
     
     EN ÇOK LİMİTED ŞİRKET AÇILDI 
     ATO’ya kuruluşundan bu yana kayıt olan 166 bin 436 şirketin yüzde .3’ü limited şirket statüsünde kuruldu. 
     Kuruluş işlemleri diğerlerine göre, daha kolay olan limited şirketleri, yüzde 37.5’lik payla şahıs firmaları, yüzde 8.1’lik payla anonim şirketler takip etti. Kooperatiflerin 
     toplam içindeki oranı yüzde 6’da kalırken, kollektif şirketlerin oranı binde 9, komandit ve yabancı şirketlerin oranı binde 8, müesseselerin oranı ise binde 1 olarak gerçekleşti. 
     
     ŞAHSA AİT ŞİRKETLERDE KAPANMA ORANI DAHA YÜKSEK 
     ATO üyesi şirketlerin kapanma oranlarına bakıldığında, ilk sırayı yüzde 47.9 ile şahıs firmalarının aldığı görülüyor. Gayrimenkul ve nakdinin fazla olmaması, buna bağlı olarak borçlanma durumunun diğer şirket türlerine göre daha zor olması ve kredi maliyetlerinin yüksekliği, şahıs şirketlerinin kapanma nedenlerinin başında yer alıyor. 
     Profesyonel yönetiminin olmadığı şahıs şirketlerinde, gelişen ekonomik yapıya ve değişen yönetim trendlerine uyum sağlayamama da bu şirketlerin yoğun biçimde kapanmalarına neden oluyor. Şahıs şirketlerini yüzde 41.3 ile limited şirketler, yüzde 10 ile anonim şirketler, yüzde 3 ile kooperatifler takip ediyor. 
     
     ATO’DA ÜYE LİDERLİĞİ İNŞAATÇILARDA 
     ATO’nun çalışmasında, üye şirketler meslek grupları bazında da incelendi. Buna göre, sayıca en büyük bölümü "inşaat müteahhitleri" oluşturuyor. Mayıs 1923-Eylül 2005 döneminde ATO’ya 24 bin 704 inşaat müteahhidi kaydoldu. 
     Bunlardan 8 bin 35’i faaliyetini sonlandırdı, 16 bin 669’u ise halen faaliyetlerine devam ediyor. Bu rakamın toplam içindeki oranı yüzde 14.9 olarak belirlendi. İnşaat müteahhitleri meslek grubundaki şirketlerin ortalama ömrü ise 13 yıl olarak hesaplandı. İnşaat müteahhitlerini, yüzde 4.9’luk oranla "gıda ve ihtiyaç maddeleri perakendecileri" 
     izliyor. Kuruluşundan bu yana ATO’ya, 8 bin 218 adet şirket gıda ve ihtiyaç maddeleri perakendecileri meslek grubundan kayıt olurken, bunlardan bin 357’si faaliyetine son verdi, 6 bin 861’i ise halen faaliyetini sürdürüyor ve şirketlerin ortalama 10 yıl ömrü oluyor. 
     
</TEXT>
</DOC>
