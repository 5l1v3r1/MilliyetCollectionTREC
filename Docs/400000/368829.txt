<DOC>
<DOCNO> 368829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/axspo03.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler İtalya'da 
</HEADLINE>
<TEXT>


Galatasaray, Kily Gonzales transferinde artık son aşamaya geldi. Teknik Direktör Mancini'nin kadroya almadığı yıldız futbolcu için son pazarlıklar yapılıyor 

ERHAN TELLİ 


Sarı - Kırmızılı yönetim, bir süredir transferini bitirebilmek için uğraştığı İnter'in Arjantinli yıldızı Kily Gonzales için bugün verilecek müjdeyi bekliyor. 
İnter'in dün gece Shakhtar Donetsk ile oynadığı maç için 22 kişilik kadroya alınmayarak Ukrayna'ya götürülmeyen Gonzalez'i, Teknik Direktör Mancini'nin de gözden çıkardığı öğrenildi. Bu gelişme sonrasında İnter, Galatasaray'a yeşil ışık yaktı. 
Pires'in transferini veto etmesinin ardından üç gün önce Kily Gonzalez için İtalyan kulübünün kapısını çalan Sarı - Kırmızılılar'ın önce "Satılık oyuncumuz yok" yanıtını aldıkları, ancak daha sonra İtalyan kulübünün düşünmek için süre istediği bildirildi. 
Şampiyonlar Ligi ön eleme maçından sonra görüşmek için randevu veren İnter'in, Kily Gonzalez'in de Galatasaray'a gelmek istemesi üzerine geri adım attığı ve bu transferin gerçekleşme olasılığının arttığı belirtildi. 
Başkan Özhan Canaydın'ın transfer harekatını bizzat yönettiği öğrenilirken, Sportif Direktör Bülent Tulun'un bugün İtalya'ya gidip, pazarlık masasına oturacağı ileri sürüldü. 

Mondi korkuttu 

Süper Lig'e Konyaspor galibiyetiyle start alan Galatasaray'da Ankaragücü maçı hazırlıkları keyifsiz başladı. Sarı - Kırmızılı takımın dün sabah yapılan çalışmasında Kolombiyalı eldiven Mondragon sakatlanarak çalışmayı yarıda bıraktı. Belinde ağrı hisseden yıldız oyuncu saha içinde yapılan ilk müdahalenin ardından tedbir olarak antrenmana devam etmedi. Mondragon'un bugun bir kez daha kontrolden geçirileceği öğrenildi. Bu arada, belindeki siyatik ağrıları nükseden Ergün de çalışmayı erken bıraktı. Antrenmana UNIVERSIAD'da mücadele eden Hasan Kabze ile sakatlığı süren Ayhan katılmadı. 
Teknik Direktör Eric Gerets, taktik çalışması sırasında futbolcularını önce uyardı ardından da istediklerinin yapılması üzerine övgüler yağdırdı. Hasan Şaş antrenman sırasında yaptığı şakalarla arkadaşlarını kahkahaya boğdu. 

Muhalefet buluştu 

CÜNEYT KARAKAYA 

Galatasaray'da eski başkanlar Faruk Süren, Mehmet Cansun ve 'Herşey Galatasaray İçin Platform'u üyeleri Akmerkez'deki Papermoon Restoran'da bir araya geldi. Yaklaşık 2,5 saat süren görüşmede üyelerin Süren ve Cansun'dan yönetime yeniden girmeleri konusunda istekte bulunduğu iddia edildi. Yemeğin planlı olmadığı, ancak üyelerin mart ayında yapılacak olan Genel Kurul'a kadar her hafta bir araya gelinmesini istedikleri bildirildi. 

Ayhan dönüyor 

Geçtiğimiz sezonun son haftasında sakatlandıktan sonra Almanya'da ameliyat olan Ayhan Akman, pazartesi günü Türkiye'ye döneceğini açıkladı. Operasyon sonrasında Bayern Münih doktoru Wolfart gözetiminde çalışan yıldız futbolcu, "Doktorlar iki yada üç hafta içinde yeniden oynayabileceğimi söylediler. Bir an önce arkadaşlarıma katılmak istiyorum" dedi. 


</TEXT>
</DOC>
