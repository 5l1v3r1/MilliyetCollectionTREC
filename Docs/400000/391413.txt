<DOC>
<DOCNO> 391413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko42.html </URL>
<DATE> 2005/11/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
DHL'nin bölge kadrosuna iki Türk kadın yönetici... 
</HEADLINE>
<TEXT>

     DHL Türkiye'nin Satış Geliştirme Müdürü Nil Keskin ve Kurumsal İletişim Müdürü Selda Susal, DHL'nin Doğu Akdeniz ve Kuzey Afrika Bölgesi'nde yeni görevlere atandılar. 
     DHL Türkiye'den yapılan açıklamaya göre, Nil Keskin ve Selda Susal, hızlı taşımacılık ve lojistik sektöründe faaliyet gösteren DHL'nin Türkiye, Yunanistan, Kıbrıs, Malta ve Kuzey Afrika ülkelerini birleştiren Doğu Akdeniz ve Kuzey Afrika bölgesinde bugün itibarı ile görevlerine başladılar. 
     Selda Susal, 11 ülkeden oluşan bu bölgede, Bölge Kurumsal İletişim Müdürü, Nil Keskin Bölge Satış Müdürü olarak görev yürütecek. 
     Selda Susal profesyonel iş hayatına 1995 yılında Turkcell İletişim Hizmetleri'nde başladı. Daha sonra Telsim Mobil Telekomünikasyon Hizmetleri'nde görev yaptı. Her iki şirkette de halkla ilişkiler konusunda görev alan Susal, aynı zamanda İstanbul Üniversitesi İletişim Fakültesi'nde ''Kitle İletişim'' dersleri verdi. 
     Susal, 2001 yılında DHL Türkiye'nin kadrosuna Halkla İlişkiler Müdürü olarak girdi. 2004 yılında DHL Türkiye Kurumsal İletişim Müdürü görevine atanan Selda Susal, İstanbul Üniversitesi Alman Dili ve Edebiyatı Fakültesi mezunu. 
     Nil Keskin ise iş hayatına 1998 yılında Dünya Ticaret Merkezi'nde Proje Müdürü olarak başladı. 1999 yılında Uluslararası Satış Koordinatörü olarak atanan Keskin, 2000 yılında DHL Türkiye'ye Saha Satış Müdürü olarak girdi. 2001 yılında Özel Müşteriler Müdürü olan Nil Keskin, Türkiye Satış Geliştirme Müdürlüğü'ne 2003 yılında atandı. 
     Keskin, Boğaziçi Üniversitesi Tarih ve Uluslararası İlişkiler Bölümü'nden mezun oldu ve Kaliforniya U.C. Berkeley Üniversitesi'nde Pazarlama üzerine yüksek lisans yaptı. 
     
</TEXT>
</DOC>
