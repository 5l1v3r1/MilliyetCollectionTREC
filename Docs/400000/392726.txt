<DOC>
<DOCNO> 392726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun18.html </URL>
<DATE> 2005/11/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Le Figaro Yeni rapor en iyimser raporlardan biri 
</HEADLINE>
<TEXT>

     Avrupa Komisyonu’nun Türkiye hakkında bu hafta açıklayacağı İlerleme Raporu’nun 1998 yılından beri hazırlanan en iyimser raporlardan biri olduğu belirtildi. Le Figaro gazetesi, "Yazarlara açılan davaların ve yurtlardaki kötü muamele olaylarının damgasını vurduğu pek parlak olmayan bir yıla rağmen, Komisyon, son ayların olumlu bir bilançosunu çiziyor" diye yazdı. 
     Fransa’nın önde gelen gazetelerinden Le Figaro, Avrupa Komisyonunca Çarşamba günü yayınlanacak olan İlerleme Raporu’nu değerlendirdi. Türkiye’nin AB yolunda sağladığı ilerlemeye ilişkin raporun Komisyon’un 1998 yılından beri ele aldığı "en iyimser" raporlardan biri olduğunu öne süren gazete, şunları yazdı 
     "Yazarlara açılan geçmişte sanki ’büyücülere’ açılanlara benzer davaların, yaşlı ve çocuk yurtlarındaki kötü muamele olaylarının damgasını vurduğu pek parlak olmayan bir yıla rağmen, Komisyon, genel olarak son ayların olumlu bir bilançosunu çiziyor. Yapılan ekonomik reformlardan duyduğu memnuniyeti dile getiren Brüksel, Ankara’ya mümkün olduğunda piyasa ekonomisi statüsünü vermeye bile düşünüyor. Gerçeğin bu iyimser vizyonu, siyasi bir mantığın ürünüdür 40 yılık bir beklemenin ve son dakikadaki belirsizliklerin ardından Türkiye, geçen 3 Ekim’de üyelik müzakerelerinı başlattı." Bu tarihi ortamda Komisyon’un Türkiye konusunda çok sert bir tutum takınamayacağını savunan gazete, raporda kadınlara yönelik şiddet ve işkence olayları üzerinde pek durulmadığını, vurgunun ifade özgürlüğüne yapıldığını kaydetti. 
     Le Figaro, raporda Orhan Pamuk hakkında açılan davaya ilişkin çok detay verildiğini belirtirken de "Diğer bir çağın bu davası, başta Brüksel olmak üzere, Avrupa başkentlerinde dikkatle izlenecek" diye yazdı. 
     Komisyon’un raporunda 2005 yılında beş aydının daha millete hakaretten dolayı mahkum olduğunu kaydettiğine dikkat çeken gazete, TCK’nın eski 312’nci maddeyle kısmen benzeyen, düşünce özgürlüğüyle ilgili yeni 301’inci maddesinin bazı yargıçlarca yapılan yorumunun Avrupa İnsan Hakları Sözleşmesi’nin 10’uncu maddesi ile uyumlu olmadığı belirtildiğini yazdı. 
     
</TEXT>
</DOC>
