<DOC>
<DOCNO> 355603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun06.html </URL>
<DATE> 2005/06/26/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bulgaristan... Stanişev Başbakan olmaya hazırım 
</HEADLINE>
<TEXT>

     Bulgaristan’da bugün yapılan seçimlerde resmi olmayan ilk sonuçlara göre en fazla oyu alarak birinci parti olan Bulgaristan Sosyalist Partisi’nin BSP Genel Başkanı Sergey Stanişev, BSP’nin büyük bir başarı elde ettiğini belirterek, "Başbakan olmaya hazırım" dedi. 
     Stanişev, seçimlerin resmi olmayan sonuçlarının açıklanmasından sonra Ulusal Kültür Merkezi’nde bir basın toplantısı düzenleyerek, şu ana kadar olan seçim sonuçlarını değerlendirdi. 
     İlk sonuçlara göre BSP’nin 1 milyon 100 bin oy aldığını, iktidar partisi "2. Simeon Ulusal Hareketi"nin NDSV ise yaptığı tüm numaralara rağmen 700 bin oyda kaldığını ifade eden Stanişev, "Biz birinci parti çıktık. ATAKA dışında tüm demokratik partilerle işbirliğine ve görüşmeye hazırız" diye konuştu. 
     Seçimlerde sürpriz yaparak yüzde 9 oranında oy alan ATAKA ittifakının Bulgaristan için çok tehlikeli bir örgüt olduğunu kaydeden Stanişev, sözlerini şöyle sürdürdü 
     "ATAKA nefret üzerine kurulu bir örgüttür ve bizim onlarla bir koalisyona girmemiz mümkün değildir. ATAKA kabul edilemez derecede soykırımı savunan ve nefret kusan faşist görünümlü bir yapıya sahiptir." 
     
     "HÖH ETNİK BİR PARTİDİR" 
     Resmi olmayan ilk sonuçlara göre, Bulgaristan’ın yeni parlamentosuna en az 20 milletvekili göndermeyi garanti altına alan ırkçı ve aşırı milliyetçi ATAKA ittifakının başkan yardımcılarından Peter Peron ise "Biz Bulgar taraftarı olduğumuz için seçmenler bizi tercih etti" dedi. 
     Peron, ATAKA’nın 3 aylık bir örgüt olduğunu belirterek, bu kadar kısa süre içerisinde hazırlanmalarına rağmen seçmenlerden büyük ilgi gördüklerini bunun da politikalarının doğru olduğunu kanıtladığını öne sürdü. 
     Parlamentoda grup kurmaya hak kazanan tüm siyasi partilerle işbirliği yapabileceklerini ifade eden Peron, şunları söyledi 
     "Sadece Hak ve Özgürlükler Hareketi HÖH ile kesinlikle koalisyon yapmayız, çünkü bu anayasaya aykırı olur. HÖH, etnik bir partidir ve Bulgaristan anayasasına aykırıdır." 
     
</TEXT>
</DOC>
