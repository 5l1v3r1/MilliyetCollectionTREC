<DOC>
<DOCNO> 386625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun38.html </URL>
<DATE> 2005/10/14/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Vatikan'dan kardeşlik mesajı "Kardeşçe yaşayabileceğimizi gösterelim" 
</HEADLINE>
<TEXT>

     Vatikan'a bağlı kurumlardan biri olan Papalık Dinlerarası Diyalog Konseyi PDDK , Ramazan ayı münasabetiyle bu yıl da Müslümanlara hitaben bir mesaj yayımladı. 
     Papalık Dinlerarası Diyalog Konseyi Başkanı Başpiskopos Michael L. Fitzgerald'ın imzasıyla, ''Diyalog yolunda ilerlemeye devam'' başlığıyla bugün yayımlanan mesajda, ''Hıristiyanlar ve Müslümanlar olarak, hep birlikte kardeşçe yaşayabileceğimizi gösterelim'' denildi. 
     Başpiskopos Fitzgerald, müteveffa Papa İkinci Jean Paul'ün birinci Körfez savaşı sırasında 1991'de yayımladığı bir mesajda, ''Katolik inananlar ile Müslüman inananlar arasındaki samimi ve derinlikli bir diyalog, karşılıklı tanışıklığı ve güveni de beraberinde getirebilir'' dediğini anımsatarak, Polonyalı Papa'nın ölümünün, Müslümanlar tarafından da büyük bir üzüntüyle karşılandığına işaret etti. 
     Fitzgerald, 16. Benediktus'un da papalığı üstlendiği andan itibaren dinlerarası diyaloğu sürdürme konusunda selefi İkinci Jean Paul'ün izinden gitme arzusunda olduğunu gösterdiğini belirtti. 
     Papa 16. Benediktus'un ''Müslümanlar ile Hıristiyanlar arasındaki diyaloğun yerel ve uluslararası düzeyde artmasını taktirle karşıladığını'' ve bu çerçevede ''Barış için çalışmak, dinsel geleneklere mensup olduğunu belirten herkesin görevidir'' dediğini anımsatan Fitzgerald, şöyle devam etti 
     ''Papa'nın bu sözlerinden cesaret alarak, farklı dinlere mensup insanlar arasında iyi ilişkiler tesis etmek, kültürel diyaloğu teşvik etmek, daha fazla adalet ve sürekli bir barış için birlikte çalışmak da bize düşüyor.'' Vatikan'ın dinlerarası diyalog çalışmalarıyla yükümlü kurumu PDDK, 1960'lı yılların ortalarından bu yana, geleneksel olarak her yıl Ramazan ayında Müslümanlara hitaben mesajlar yayımlıyor. 
     Oruç kavramının Hıristiyanlık ile İslam arasında bir nokta olduğundan hareket eden PDDK, her yıl yayımladığı bu mesajları, bir yandan bayram nedeniyle Müslümanlara iyi dileklerini iletme, diğer yandan da belirli konulardaki görüşlerini dile getirme aracı olarak kullanıyor. 
     Genelde uzun mektup niteliğindeki mesajlar, sadece Ramazan vesilesiyle yayımlanıyor. 
     Katolik Kilisesi, kurban kavramını ise iki din arasında ortak bir nokta olarak değerlendirmediği için, Kurban Bayramı'nda Müslümanlara hitap eden herhangi bir mesaj yayımlamamaya da özen gösteriyor. 
     
</TEXT>
</DOC>
