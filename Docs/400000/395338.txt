<DOC>
<DOCNO> 395338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/spo08.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde ağır fatura çıktı 
</HEADLINE>
<TEXT>


Katar'daki savunma yeterli bulunmadı, Türk halterine 31 Mayıs 2006'ya kadar yasak konuldu. Ayrıca 100 bin dolar ceza kesildi. Başkan Akkuş istifayı cebine koydu 

CEMAL ERSEN DOHA 


Uluslararası Halter Federasyonu, ağustos ayında milli takım kampında meydana gelen doping skandalını affetmedi ve Türk halterini 31 Mayıs 2006 tarihine kadar tüm uluslararası müsabakalardan men etti. 
WADA temsilcisi Serap Yücel'in milli haltercilerin kontrolden kaçıp yerlerine dublör sokmaları, milli takım antrenörlerinin bu olaya yardımcı olmaları ve kendisinin raporun ağır olmaması yolunda tehdit edildiği şeklindeki bilgilerini değerlendiren IWF, 7 saate yakın süren toplantıda ayrıca 100 bin dolar da ceza kesti. 

IWF'den uyarı 
Uluslararası Halter Federasyonu, doping konusunda yapılacak tüm çalışmaların da takip edilmesini kararlaştırdı. WADA kontrolünden kaçan sporculara verilecek cezaların en kısa sürede kendilerine iletilmesi, skandala adı karışan antrenörlerin ise bir daha kesinlikle görev almaması uyarısı da yapıldı. 
Bu arada Halter Federasyonu Başkanı Hasan Akkuş'un Türkiye dönüşü istifa edeceği öğrenildi. Dopingli yakalanan Halil Mutlu ve kontrolden kaçan Sedat Artunç'un cezalarında indirim umudu da azaldı. 


</TEXT>
</DOC>
