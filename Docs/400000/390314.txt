<DOC>
<DOCNO> 390314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/magazin/axmag02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirkol'un çıplak fotoğrafları çekildi 
</HEADLINE>
<TEXT>


ELVAN EZBER İstanbul 

Manken Gamze Özçelik'in tecavüzle suçladığı Gökhan Demirkol'un, mahkeme kararıyla, vücudunun çeşitli bölgeleri ile yüz detaylarının fotoğrafları çekildi. 
Kadıköy Cumhuriyet Savcılığı'nın talimatıyla önceki gün gözaltına alınan Demirkol, fotoğraflarının çekimi için Asayiş Şubesi'ne getirilmişti. Ancak, avukatı Ömer Yeşilyurt'un yaptığı itiraz üzerine çekim gerçekleştirilemedi. Mahkeme, yaptığı değerlendirmede fotoğraf çekiminin herhangi bir sakıncasının olmadığına karar verince Demirkol dün yeniden gözaltına alındı. 

Polisle arbede 
Gayrettepe'deki Asayiş Şube Müdürlüğü'ne getirilen Demirkol, Parmak İzi ve Olay Yeri İnceleme Şube Müdürlüğü binasında, zanlıların fotoğraflarının çekildiği odaya alındı. Demirkol'un avukatı Cihan Aydın, stüdyoya girmek isteyince polisle aralarında arbede yaşandı. Daha sonra Demirkol'un yüz, göbek, göbek altı, bacak, kol ve ellerinin fotoğrafı çekildi. Fotoğraflar, önce savcılığa, ardından İstanbul Adli Tıp Kurumu'na ve Emniyet Genel Müdürlüğü Kriminal Daire Başkanlığı'na gönderilecek. Burada tecavüz görüntüleri ile 27 kat büyütülecek olan çıplak fotoğraflar karşılaştırılacak. 



</TEXT>
</DOC>
