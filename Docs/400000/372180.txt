<DOC>
<DOCNO> 372180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy01.html </URL>
<DATE> 2005/08/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Memurlar yüzde beşi kabul etmedi 
</HEADLINE>
<TEXT>

     CNNTÜRK 

      Hükümet, memurlara 2006 yılı için yaklaşık yüzde 5 zam önerdi. Seyyanen zam konusunda ise ''her şey bunun içinde'' dedi. Memur konfederasyon başkanları öneriye sert tepki gösterdi. 
     Enflasyonun üzerinde oransal artış ve yüzelli 200 milyon liraya varan seynanen zam bekleyen memurlar "bizimle alay ediliyor" dedi. 
     2005 yılında hükümet personel ödeneği için 33 milyar Yeni Türk Lirası ayırdı. 2006 yılında hiç zam verilmese bile terfi, kıdem tazminatı gibi zorunlu ödemeler için 1.4 milyar YTL ayrılması gerekiyor. ve hükümet 2006'da artış için "toplam 1.3 milyar ytl verebilirim" diyor. 
     Böylece personel ödeneğinde bir önceki yıla göre toplam 2,7 milyar Yeni Türk Lirası ayıran hükümet, personel ödeneğindeki toplam artışın yüzde 8 olduğunu savunuyor. 
     Memurlar teklife sert tepki gösterse de, hükümetin çarşamba günü yapılacak toplantıya kadar teklifini değiştireceğini ümit ediyorlar. 
     Hükümetin geçen yılki vaadlerini içeren 50 maddelik listeden sadece 32'sinin yerine getirildiğini savunan sendikalar arasında görüş ayrılığı da ortaya çıktı. 
     Memur - sen bu konuda hazırlanan tutanağa imza atarken KESK ve Kamu - Sen kabul etmedi ve Memur - Sen'e 'siz gelecek sene karşı tarafta oturursunuz' diye tepki gösterdi. 
     Üçüncü tur görüşmelere 24 Ağustos Çarşamba günü saat 10.00'da devam edilecek. 
     
     15 günde sonuçlanmak zorunda 
     Toplu görüşme süreci kamuda çalışan yaklaşık 2 milyon memuru ilgilendiriyor. Toplu görüşmelerde, hükümeti Devlet Bakanı Mehmet Ali Şahin, çalışan kesimi ise sendikalar temsil ediyor. 
     Yasaya göre, görüşmelerin 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve dört öğretim görevlisinden oluşan Uzlaştırma Kurulu devreye girecek. Kurulun beş gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. 
     Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     Geçtiğimiz üç yılda maaş artışı konusunda taraflar uzlaşmaya varamamış, artış oranları Bakanlar Kurulu tarafından belirlemişti. 
     
</TEXT>
</DOC>
