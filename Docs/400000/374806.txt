<DOC>
<DOCNO> 374806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo32.html </URL>
<DATE> 2005/09/01/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Jardel gecikince, Ankaragücü'ne transfer olamadı 
</HEADLINE>
<TEXT>

     Ankaragücü, transferin son gününde 5 futbolcuyla daha sözleşme imzaladı. 
     Cemal Aydın Spor Kompleksi'nde, kulüp başkanı Cemal Aydın, asbaşkan Kemal Ünsal ve yöneticilerden Serhat Arıkan'ın hazır bulunduğu imza töreninde, Brezilyalı futbolcular Heverton Duares Alves 20-forvet , Robson Silva De Assis 17-orta alan , Paolo Batista Jaen 24-sol kanat ile Ankaraspor'dan Evren Erdeniz 22 orta alan ve Galatasaray'dan İbrahim Yavuz savunma ile sözleşme imzalandı. 
     
     JARDEL GECİKİNCE TRANSFER GERÇEKLEŞMEDİ 

     Transferin son gününde başkent ekibinde Galatasaray'ın eski golcü futbolcusu Brezilyalı Mario Jardel ile ilgili ilginç bir gelişme de yaşandı. 
     Geçen cumartesi günü Jardel'in menajeriyle temasa geçen başkent kulübü yöneticileri, konuyu teknik heyetle görüştüler. Pazartesi günü Jardel'i transfer kararı alan yönetim, salı günü görüşmeler için Brezilyalı futbolcu ile menajerini Ankara'ya davet etti. Ancak, 2 gün boyunca 31 yaşındaki golcü futbolcu ve menajerinden haber alamayan yöneticiler, bugün transferin tamamlanmasına saatler kala 2 Brezilyalı oyuncuyla sözleşme yaparak, yabancı oyuncu kontenjanını doldurdu. 
     Brezilyalı oyuncularla yapılan anlaşmadan hemen sonra, Jardel'in 16.30'da İstanbul Atatürk Havaalanı'na geldiği öğrenildi. 
     Kulüp ikinci başkanı Kemal Ünsal, geçen hafta sonundan beri, kariyeri belli olan Jardel'e Ankaragücü forması giydirmek için uğraştıklarını, ancak kendisinden ses çıkmayınca, bugün 2 Brezilyalı oyuncuyu daha transfer ederek, kontenjanlarını doldurduklarını söyledi. 
     Ünsal, ''Jardel geç kaldı. Transfer sezonunun kapanmasına yarım saat kala İstanbul'a gelen Jardel ile hiçbir görüşme şansımız kalmadı. Hukuki ve maddi konuları halletmeye zamanımız yoktu'' diye konuştu. 
     Jardel ise havaalanında basın mensuplarına yaptığı açıklamada, yeniden Türkiye'ye dönmekten mutlu olduğunu ve Ankaragücü'nde forma giyeceğini açıklamıştı. 
     FC Porto ve Sporting Lizbon'un ardından 2000-2001 sezonunda Galatasaray forması altında birçok başarıya imza atan 31 yaşındaki Jardel, sarı-kırmızılı takımdan ayrıldıktan sonra İngiltere'de Bolton Wanderers, İtalya'da Ancona ve Arjantin'de forma giymiş, ancak bir türlü başarılı olamamıştı. Jardel, geçen sezon İspanya İkinci Ligi'nde yer alan Alaves ile anlaşmış, ancak bu macerası da çok kısa sürmüştü. 
     Mario Jardel, Galatasaray'ın 2000 yılında Real Madrid ile yaptığı Avrupa Süper Kupası maçında attığı galibiyet golüyle sarı-kırmızılılara tarihinin ilk Avrupa Süper Kupa'sını kazandıran isim olmuştu. 
     
</TEXT>
</DOC>
