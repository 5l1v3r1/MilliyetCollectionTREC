<DOC>
<DOCNO> 368811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/magazin/amag.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündüz deniz keyfi gece mehtap turu 
</HEADLINE>
<TEXT>


Bodrum'da tatil yapan Prens Türki El Faysal'ın kızları, gündüz bol bol denize girip yüzdü, akşam saatlerinde de ABD'li müzik grubu ve bir kadın şarkıcının parçaları eşliğinde yatla mehtap turuna çıktı 

YAŞAR ANTER Bodrum DHA 

Üç kızı, oğlu, Arap müzisyenler, danışmanları ve güvenlik ordusuyla Türkiye'ye gelen Suudi Arabistan Prensi Türki El Faysal, önceki gün Rixos Otel'de kendisine tahsis edilen havuzlu villadan gün boyu dışarı çıkmadı. Kızları ise otelin plajından denize girdi, voleybol oynadı. Kraliyet ailesine tahsis edilen 45 metre uzunluğundaki motor yatın güvertesine, önceki akşam orkestra için sahne kuruldu. Önce ABD'li 'Phoenix' adlı müzik grubu, ardından Prens'in üç kızı ve 2 yardımcısı 'Moon Star' adlı yata geldi. 

Şarkıcı Beyonce değilmiş 
Saat 20.30'da gelen sürpriz konuk da gözlerden kaçmadı. Yeşil elbisesi, uzun saçlarıyla dikkatleri toplayan ve şarkıcı olduğu öğrenilen konukla Prens'in kızları ve teknede bulunanlar yakından ilgilendi. Konuğun Beyonce olduğu iddiası ise doğru çıkmadı. Şarkılar eşliğinde Torba Koyu'ndan ayrılan yat, Cennet, Göltürkbükü, Yalıkavak koylarını dolaştıktan sonra 01.00 sıralarında otelin iskelesine döndü. 
Prens'in isteği üzerine, Antalya'dan kerevit ve ıstakoz, Milas'tan da elma, kiraz, kavun ve karpuz getirten otel yönetimi, dün güvenlik konusundaki önlemlerini artırdı. Gazetecilerin fotoğraf çektiği karayolu kenarına üç otobüs yerleştirilerek, baraj kuruldu. 

Mavi tura çıktılar 
Önceki gün teknede müzik keyfi yapan Faysal'ın kızları dün de mavi yolculuğa çıktı. Otelin ahçılarının hazırladığı salata, meze, pastalar ve deniz ürünleri yata taşındı. Prensin kızları, otelin iskelesinden 'Dragos 24' adlı lüks motor yata bindi. Prensin 3 kızına 2 kadın ve 6 erkek güvenlik görevlisi eşlik etti. Prensin kızlarının bugün ise Kleopatra Adası'na gidecekleri öğrenildi. 



</TEXT>
</DOC>
