<DOC>
<DOCNO> 356565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun42.html </URL>
<DATE> 2005/06/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Türkiye, İslam dünyasına reform tasarısı sundu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Yemen Cumhurbaşkanı Ali Abdullah Salih ve Yemen Başbakanı Abdülkadir Becemal tarafından kabul edildi. 
     Yemen Cumhurbaşkanı, Gül'e jest yaparak, restore ettikleri Osmanlı Kışlası'ndaki makamında ağırladı. 
     Görüşmeye ilişkin bilgi veren kaynaklar, Gül'ün, Başbakan Recep Tayyip Erdoğan'ın Yemen'de bir Türk Şehitliği inşa edilmesi yönündeki talimatını Salih'e ilettiğini belirttiler. 
     Gül, görüşmede, yakında Yemen'i ziyaret etmesi planlanan Başbakan Erdoğan'ın gelişinden önce şehitliğin bitirilebilmesi beklentisini dile getirdi. 
     Türkiye'nin BM Güvenlik Konseyi geçici üyeliği konusunda destek isteyen Gül'e, Yemen Cumhurbaşkanı, ''Bu desteği zaten size veriyoruz. Böyle bir destek bizim için şereftir'' yanıtını verdi. 
     Salih, İstanbul'u çok sevdiğini belirterek, oğlunun da şu an bazı görüşmeler yapmak üzere İstanbul'da bulunduğunu söyledi. 
     Yemen Cumhurbaşkanı, Gül'e, ikili ilişkileri geliştirme bağlamında, Aden'i, çevre ülkeleri ve Afrika Boynuzu'na geçişte bir üs olarak görmesi arzusunu aktardı. Salih, Başbakan'ın ziyaretinin uzun olması temennisini de söyledi. 
     Gül'ün, Yemen Başbakanı ile görüşmesinde de, Türk yatırımcıların Yemen'deki faaliyetlerine değinildi. 
     
     TÜRKİYE'NİN REFORM TASARISI 
     Türkiye'nin İKÖ toplantısında, İslam dünyasındaki reformla ilgili bir karar tasarısı verdiğini belirten kaynaklar, tasarının, sahip olduğu önem nedeniyle reform gündemiyle yıl sonunda toplanacak Mekke zirvesinde ele alınacağını kaydettiler. 
     Edinilen bilgiye göre, Katar ve Malezya, Türkiye'nin, ''Demokratikleşme ve Modernleşme'' tasarısına ilişkin söz alarak, teşekkür ettiler ve tasarının çok zamanlı olduğunu, Türkiye'nin buna öncülük etmesinin çok önemi bulunduğunu belirttiler. 
     Kaynaklar, Mekke'deki zirvenin reform konusunda toplanacağına dikkati çekerek, tasarının orada kabul edilmesinin çok daha anlamlı olacağına işaret ettiler. 
     Pakistan'da geçen ay sonu toplanan Akil Adamlar Komitesi'nin hazırladığı reform paketininse kabul edildiği öğrenildi. 
     
     GÜL'E AFRİKA ÜLKELERİNDEN YOĞUN İLGİ 
     Bu arada, özellikle Afrika ülkelerinin temsilcilerinin Gül'e büyük ilgi gösterdiğini ve konuşmasındaki Afrika'ya yardıma ilişkin sözlerinden çok memnuniyet duydukları belirtildi. 
     Kaynaklar, Nijer, Somali ve Burkina Faso temsilcilerinin Gül ile görüşme talebinde bulunduğunu, Nijerli bakanın, Gül'den ülkesindeki kıtlık konusunda destek istediğini kaydettiler. 
     Diplomatik kaynaklar, Türkiye'nin son dönem dış politikası sayesinde İKÖ içinde daha büyük bir ağırlığının ortaya çıktığını, bunu hissedebildiklerini ifade ettiler. 
     Oturumlara ilişkin de bilgi veren kaynaklar, Filistin dışişleri bakanının İslam ülkelerinin Filistin davasına daha fazla destek vermesini istediğini, Güneydoğu Asya ülkeleri temsilcilerinin tsunami yardımlarına öncelik verdiğini söylediler. 
     Kaynaklar, toplantıda, Batı'ya karşı ''karşı koyucu'' confrontational bir tutumun olmadığını da aktardılar. 
     Bu arada kaynaklar, Türkiye'nin, Batı Trakya Türklerine ilişkin bir karar tasarısı sunduğunu, tasarını geçen yılki tasarıya göre değişiklik içermediğini belirttiler. 
     Öte yandan, Türkiye, BM Güvenlik Konseyi geçici üyeliğine destek bulma girişimleri çerçevesinde, bir kitapçık hazırlayarak toplantının katılımcılarına dağıttı. 
     Gül'ün önsözünü yazdığı kitapçıkta, Türkiye'nin BM ve uluslararası kurumlardaki faaliyetlerinden bahsediliyor. 
     Dışişleri Bakanı ve Başbakan Yardımcısı Abdullah Gül, bu akşam da İKÖ toplantısı kapsamında düzenlenen Keşmir toplantısına başkanlık edecek. 
     
</TEXT>
</DOC>
