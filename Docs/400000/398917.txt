<DOC>
<DOCNO> 398917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun39.html </URL>
<DATE> 2005/11/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye, Eurofighter uçaklarıyla ilgilenmeye devam ediyor 
</HEADLINE>
<TEXT>

     Türkiye, dünyanın en çok satan gelecek nesil savaş uçağı Eurofighter ve İtalyan savunma sanayii ürünleriyle ilgilenmeye devam ediyor. 
     Savunma Sanayii Müsteşarı Murad Bayar'ın bugün Roma'da İtalya Savunma Bakan Yardımcısı Filippo Berselli ile yaptığı görüşmede bu iki konunun gündeme geldiği öğrenildi. 
     İtalyan haber ajansı ANSA'nın bildirdiğine göre, Roma'daki görüşme sırasında, politik ve stratejik nitelikli konular da ele alındı. 
     İngiltere, Almanya, İspanya ve İtalya'nın ortak projesi olan Eurofighter konsorsiyumunun ürettiği uçaklara Türkiye'nin ilgi gösterdiği, İtalya Savunma Bakanlığı'nda silahlanmadan sorumlu Bakan Yardımcısı Berselli tarafından da doğrulandı. Berselli, Türk Hava Kuvvetleri'nin İtalyan Hava Kuvvetleri tarafından da kullanılmakta olan Eurofighter uçaklarıyla yoğun biçimde ilgilendiğini söyledi. 
     Berselli, Bayar ile yaptığı görüşmeden sonra yaptığı açıklamada, İtalyan şirketlerinden Alenia Aeronautica'nın Eurofighter uçaklarını pazarlayabilmek için Ankara'da büro da açtığını hatırlatarak, ''Türk Hava Kuvvetleri, Eurofighter'a, ayrıca Eurofighter konsorsiyumunun Türkiye'deki ticari temsilcisi olarak bu uçağı ihraç için yaklaşık bir yıl önce Ankara'da büro açmış durumdaki Alenia Aeronautica'ya büyük bir ilgi göstermektedir'' dedi. 
     Türk hükümetinin konuya önem verdiğini belirten Berselli, sözlerini şöyle sürdürdü 
     ''İlermiş teknolojiyi esas alan milli savunma sanayiinin geliştirilmesi Türkiye'nin öncelikleri arasındadır. Türk hükümeti bu konuya önem vermektedir. Konu, silahlı kuvvetlere desteğin yanı sıra ülke açısından da bir büyüme faktörü niteliğindedir.'' Berselli, ikili ilişkilerde giderek güçlenmekte olan ticari ve ekonomik ilişkilerin savunma sanayiine de yansıyacağına inandığını kaydetti. 
     Türkiye ile İtalya arasındaki mevcut ilişkileri ise Berselli şu sözlerle özetledi 
     ''Türkiye ile İtalya arasında son derece iyi ilişkiler mevcut. İtalya, Türkiye'nin AB üyeliği konusunda Ankara'nın en önemli destekçileri arasındaydı. AB üyeliği konusunda verilen bu destek, Türkiye'nin ülkemizle ikili ilişkilerini güçlendirmesini ve yeni yatırımlara zemin hazırlanmasını beraberinde getirmiştir. İki ülke arasında halihazırdaki ticaret hacmi 11 milyar dolara ulaşmış vaziyettedir. İtalya halihazırda Almanya'nın hemen ardından, Türkiye'nin ikinci önemli ticari ortağı konumundadır.'' 
     
</TEXT>
</DOC>
