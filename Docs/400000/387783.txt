<DOC>
<DOCNO> 387783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas18.html </URL>
<DATE> 2005/10/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Beckham çifti 'mutsuz evlilik sürdürdükleri' haberlerine karşı savaş açtı 
</HEADLINE>
<TEXT>

     Magazin dünyasının renkli simalarından David-Victoria Beckham çifti, basında yer alan ''mutsuz bir evlilik sürdürdükleri'' yönündeki haberlerden sıkıldı. 
     Real Madrid'in dünyaca ünlü İngiliz futbolcusu David Beckham ve eski Spice Girls grubunun üyelerinden olan eşi Victoria Beckham, magazin basınında yer alan özel hayatlarıyla ilgili onur kırıcı ve gerçeği yansıtmayan haberlere karşı savaş açtı. 
     Son olarak İngiltere'de yayınlanan News of the World gazetesinde, Beckham çiftinin evliliklerinin iyi gitmediğine dair çıkan bir haber, çiftin sabrını taşırdı. Ünlü çift, mali çıkarlarını korumak için mutlu gibi görünen ancak gerçekte son derece mutsuz olan bir evliliği sürdüklerini ima eden gazeteye karşı dava açtı. 
     News of the World gazetesinin yayın koordinatörü Richard Spearman, konuyla ilgili yaptığı açıklamada, söz konusu makalede, Beckham çiftinin servetinin, halk arasındaki popülaritelerine bağlı olduğundan ve çiftin mali çıkarları için ikiyüzlü davranarak, halkı, nasıl mutlu bir evlilik sürdürdüklerine inandırmalarından bahsedildiğini söyledi. 
     Spearman, iddalarının doğruluğu yönünde kendilerini savunacaklarını ifade ederek, ''Bu mutlu bir evlilik mi değil mi Asıl soru bu. Biz mutsuz bir evlilik olduğunu söylüyoruz'' dedi. 
     Öte yandan çiftin avukatı Hugh Tomlinson, çiftin mutlu göründüğünü çünkü gerçekte de öyle olduklarını savundu. 
     Yaptıkları her hareketle magazin basınına konu olan çiftin, aralık ayında başlayacak olan davaları, bir süre daha ünlü çifti gündemde tutacak gibi görünüyor. 
     
</TEXT>
</DOC>
