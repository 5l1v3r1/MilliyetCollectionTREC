<DOC>
<DOCNO> 353005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo37.html </URL>
<DATE> 2005/06/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Trabzonspor taraftarlarından Orduspor'a destek... 
</HEADLINE>
<TEXT>

     Trabzonspor Taraftarlar Derneği, Samsun'da oynanacak olan Orduspor-Eskişehirspor maçına otobüs kaldıracak. 
     Taraftarlar Derneği Başkanı Özgür Özal, yaptığı açıklamada, amaçlarının Karadeniz Bölgesi'ndeki takımlar arasında birliktelik oluşturmak olduğunu ifade ederek, ''Taraftarlar olarak Orduspor'a destek vereceğiz. Tavanın yapamadığını taban yapacak. Böylelikle kardeş kulüpler arasında dayanışma ve birliktelik üst düzeye çıkacak'' dedi. 
     Taraftarlar derneği tarafından Orduspor-Eskişehirspor maçına 2-3 otobüs kaldırılacağı bildirildi. 
     Futbol Federasyonu Yönetim Kurulu, Ordu'da 15 Mayıs'ta oynanan ve can güvenliği olmadığını gerekçe gösteren Eskişehirspor'un ikinci yarıya çıkmadığı maçta, Eskişehirspor'u 3-0 hükmen yenik ilan etmişti. 
     Tahkim Kurulu, itiraz üzerine hükmen yenilgi kararını kaldırmıştı. 
     Federasyon, bunun üzerine maçın 18 Haziran'da Samsun'da yeniden oynanmasını kararlaştırmıştı. 
     
</TEXT>
</DOC>
