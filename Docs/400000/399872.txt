<DOC>
<DOCNO> 399872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/gunes.html </URL>
<DATE> 2005/12/02/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dış ticarette yorulma gözleniyor 
</HEADLINE>
<TEXT>


İhracatı güçlü olmayıp da kalkınmış bir ülke var mı Nadir. Kalkınmanın yolu dünya ekonomisi içinde rekabet gücüne kavuşmak. Bunu yapanlar güçlü ekonomik yapıya sahip oluyor. İkinci Dünya Savaşı sonrası son derece hızlı biçimde kalkınan Almanya bugün 110 milyar dolarlık dış ticaret fazlası yaratıyor. Japonya ise 165 milyar dolar. Dünyada çok güçlü olup da dış açık veren tek ülke ABD Tam 750 milyar dolar açık veriyor 
Yine İkinci Dünya Savaşı sonrası hızla kalkınan Japonya'nın ve son yıllarda atağa geçen Çin'in cari işlemler fazlası milli gelirleri içinde yüzde 4'ü aşıyor. Türkiye'nin cari işlemler açığı ise milli geliri içinde yüzde 6'yı buluyor. Yani, yanlış istikametteyiz. Üstelik bize turizmden ve yurtdışındaki işçilerden ciddi miktarda döviz geliyor. Oysa Çin'in de, Japonya'nın da dış ticaret dengesi cari işlemlerdeki artıktan fazla. 

Avantajlar bitti 
Önceki akşam açıklanan dış ticaret rakamları bu gerçeği tekrar gösteriyor. Türkiye ihracatla kalkınma yolunda değil. Ekim ayında ihracat geçen yıla göre sadece yüzde 9 artmış. İthalat ise yüzde 22. Petrol fiyatlarının etkisini ayıklarsak, ithalattaki artış ihracatla başa baş hale geliyor. Bu da çok olumsuz. Çünkü ihracatın yüzde olarak artışı sürekli ithalattan yüksek olmalı ki belli bir vadede ihracat ithalatı geçebilsin. 
Son altı ayda geçen yıla göre ihracat ortalama yüzde 12 artmış. İthalat ise ortalama yüzde 21. 2004 yılında ihracat yüzde 34, ithalat ise yüzde 41 oranında artmıştı. Yani açıkça bir dış ticaret yorulması gözleniyor. 
Olası nedenleri sıralayalım 
1 2003 ve 2004 yıllarında birikmiş bir ithalat ve yatırım talebi vardı. 2004'te gerçekleşen bu yatırımların gerektirdiği ithalat gerçekleşti. 
2 2003 ve 2004 yılındaki ihracat performansı belki kur tarafından desteklenmiyordu ama, euro olumlu yönde değer kazanıyor ve ihracatçıyı destekliyordu. 
3 Yine aynı yıllarda verimlilik artışları kurdan dolayı doğan dezavantajı telafi ediyordu. 
4 Kriz boyunca elde edilen reel ücretlerdeki düşüş bir süre daha avantaj sağlamaya devam ediyordu. 
5 Kur, kur, kur Bu kur düzeyiyle ihracatın teklememesi mümkün değil. Olsa olsa ithalata dayalı bir ihracat biçimi yerleşir. 
2005 yılı sonunda 46 milyar dolarlık dış ticaret açığı bekliyoruz. Cari işlemler dengesi ise 23 milyar doları aşacak görünüyor. Yani bırakın hızlı kalkınıp küresel rekabet gücüne kavuşmayı, giderek daha borçlu bir ülke haline geliyoruz. 
Ne yapılması gerektiğine gelince... Kuşkusuz kurun reel düzeyi değişmeli. Bunun da temel araçlarından biri faiz. Ülkemizde enflasyonu hızlı indireceğiz diye ödediğimiz bedellerden biri daha yavaş büyüme, diğeri de ihracatın momentumunu yitirmesi. 
Bir diğeri de öteden beri belirttiğimiz gibi, yeni bir büyüme tasarımı yapmak Daha istihdam sever, daha ihracat ağırlıklı bir tasarım. Ancak tabii bunun için vizyon gerek. Ve bu hükümette de o yok. 



</TEXT>
</DOC>
