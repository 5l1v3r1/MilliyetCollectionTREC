<DOC>
<DOCNO> 381772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/aspo.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yıldızları 
</HEADLINE>
<TEXT>


Peru'daki Dünya Şampiyonası'nın tozunu atan Ay-Yıldızlı ekibimiz, 4. maçını da kazanarak yarı finale adını yazdırdı. Tevfik 2 , Caner 2 ve Nuri'nin golleriyle şov yapan gençlerimiz final için Brezilya-K.Kore sınavının galibi ile mücadele edecek 


Avrupa Şampiyonu U-17 Milli Takımımız, Dünya Şampiyonası'nda Çin'i 5-1 yenerek yarı finale yükseldi. 
Grup maçlarındaki 3 maçını da kazanan ekibimiz fırtına gibi başladığı karşılaşmanın 10. dakikasında Tevfik ile öne geçti. 33. dakikada Caner farkı ikiye çıkardı. 54. dakikada orta sahanın beyni Nuri sahne aldı, ağları üçüncü kez sarstı. 57. dakikada Gu Jinjin'in golüne 88. dakikada Tevfik ikinci golüyle yanıt verdi. Sahının yıldızlarından Caner 90 1'de skoru ilan etti. 
25 bine yakın seyircinin izlediği karşılaşma sonrası büyük sevinç yaşayan millilerimiz, yarı final maçı için Trujillo kentine gidecek ve Brezilya-K.Kore randevusunun galibini beklemeye geçecek. 

Maçın karnesi 
HAKEMLER Marco Rodriguez Meksika , Leal Leonel Kosta Rika , Luis Camargo Meksika 
TÜRKİYE Volkan 8 - Mehmet Yılmaz 8 , Serdar 8 , Ferhat 8 , Erkan 8 - Harun 8 , Deniz 8 Dk.80 Ergün 6 , Caner 9 , Nuri Şahin 9 Dk.89 Murat - Özgürcan 8 Dk.63 Aydın 6 , Tevfik 9 
ÇİN Dalei 4 - Naixin 5 , Cao 4 , Gu Jinjin 5 , Yifan 4 Dk.46 Yang Jian 4 - Zhuangfei 5 Dk.76 Yaohui , Xuanhong 4 Dk.59 Yu Dabao 4 , Zhuoxiang 5 , Yang Xu 5 - Huang Jie 5 , Weilong 4 
GOLLER Tevfik Dk.10 ve 88 , Caner Dk.33 ve 90 1 , Jingin Dk.57 , Nuri Şahin Dk.54 
SARI KARTLAR Serdar Türkiye , Jingin, Gu Cao Çin 

Peru çıkarması 

Futbol Federasyonu Başkanı Levent Bıçakcı, Başkanvekili Hasan Doğan, yönetim kurulu üyeleri Asım Atmaz ve Erdal Atalay ile Milli Takımlar Teknik Direktörü Fatih Terim, Ay - Yıldızlı gençlere destek için bugün Peru'ya gidecek. 

' 100 kapasite' 

17 Yaşaltı Milli Takımımız'ın Teknik Direktörü Abdullah Avcı farklı Çin zaferi sonrası iddialı konuştu. Avcı, "Takım olarak 100 kapasite ile oynadık ve çok üst düzey bir performans ortaya koyduk. Oynadığımız futboldan dolayı çok mutluyum. İzleyenlere eğlenceli anlar yaşattık. Onlar da bizi destekleyerek futbolumuzun karşılığını verdiler. Perulu seyircileri selamlamak istiyorum" dedi. Genç çalıştırıcı, bir sonraki rakiplerinin kim olacağı konusunda herhangi bir endişeleri bulunmadığını belirtip, "Yarı finalde karşımıza kimin çıkacağı ile ilgilenmiyoruz. Amacımız rakiplerimizi devirip, yola devam etmek" diye konuştu. 

Kaş yapayım derken... 

Dünya Gençler Şampiyonası'nda çeyrek finale çıkan Ay-Yıldızlı ekibimizi yere göğe sığdıramayan FIFA'nın resmi internet sitesi www.fifa.com büyük bir gafa imza attı. Türkiye'nin, Çin'e göre çok güçlü ve baskın bir takım olduğunu belirten FIFA, ekibimizi "Ottomans" Osmanlılar ismiyle niteledi. Türkiye'nin, 25 bin seyirciye fantastik bir futbol zevki yaşattığı belirtilen haberde "Türkiye başlama düdüğünden itibaren çok daha iyi ve klas bir takım olduğunu gösterdi" ifadeleri kullanıldı. 

TV'ler uyuyor mu 

Gençlerin maçlarının ekrana naklen yansımaması tepkilere neden oldu. Eurosport'un, gece yayınları 02.00'de kesmesi nedeniyle 03.00'teki Çin maçını veremediği, yarı final karşılaşmasının da aynı saatte bulunması yüzünden naklen yayın yapılamayacağı bildirildi. Ancak servisimizi arayan çok sayıda okur televizyonları protesto etti. 


</TEXT>
</DOC>
