<DOC>
<DOCNO> 352960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy12.html </URL>
<DATE> 2005/06/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şahin AB ülkeleri samimiyet sınavından geçiyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Fransa Başbakanı'nın 'AB'nin genişlemesine' dönük açıklamalarını değerlendirirken, ''aslında şu süreçte sınavdan geçen Türkiye değil, samimiyet sınavından geçen AB ülkeleridir'' dedi. 
     Şahin, Türkiye-Endonezya 5. dönem Karma Ekonomik Komisyon KEK toplantısına ilişkin mutabakat zaptı imza töreninin ardından, gazetecilerin sorularını yanıtladı. 
     Şahin, gazetecilerin, Fransa Başbakanı'nın ''Romanya ve Bulgaristan'ın üyeliğinin ardından, AB genişlemesinin tartışılması gerektiği'' yönündeki sözlerini hatırlatarak, ''bu, bir anlamda Türkiye'nin önüne set çekmek oluyor. Bunu nasıl değerlendiriyorsunuz'' şeklindeki sorusu üzerine, ''aslında şu süreçte sınavdan geçen Türkiye değildir, samimiyet sınavından geçen AB ülkeleridir. AB'nin önde gelen ülkeleri, ciddi bir samimiyet sınavından geçiyor'' dedi. 
     Kopenhag ve Maastrich kriterlerini yerine getirdiği takdirde, Türkiye'nin karşısına başka ülkeler için öngörülmeyen birtakım engeller çıkarılmasının Türkiye'yi değil, AB'yi sıkıntıya sokacağını vurgulayan Şahin, şöyle devam etti 
     ''Biz çok samimi olarak, AB tarafından ortaya konulmuş olan görevleri, ev ödevlerini yerine getiriyoruz. Bu konuda bir eksiklik varsa, onu ortaya koysunlar yerine getirelim. Ama bunu tartışalım. 
     Türkiye ile birlikte 28 ülke. Bu ülkelerin içerisinde Türkiye ile ilgilenmek, konuşmalarda, değerlendirmelerde sadece Türkiye'yi ön plana çıkarmak, biraz dostluğa yakışmıyor gibi geliyor. Savundukları ve yerine getirmemizi istedikleri kriterlere bizden daha çok, bizden önce AB'ye üye olmuş ülkelerin uyması gerekir.'' 
     
     ''YAPILAN, İÇ POLİTİKAYA YÖNELİK DEĞERLENDİRMELER'' 
     Şahin, yapılanın Fransa Başbakanı'nın söylemi , daha çok ''seçimlere ve iç politikaya'' yönelik değerlendirmeler olduğunu düşündüğünü belirtirken, ''sanırım Avrupa kamuoyu, bazı konularda hassas. Bu hassasiyetin temelinin, sağlıklı bir temel olduğu kanaatinde değilim. Daha fazla oy alabilmek için, ileride içinde yer aldığınız veya almayı düşündüğünüz ülkelerle yüzyüze bakamayacak söz ve davranışlarda kimse bulunmamalıdır'' şeklinde konuştu. 
     
     HALTERCİ HALİL MUTLU 
     Gazetecilerin, halterci Halil Mutlu'nun B numunesinin de pozitif çıktığını hatırlatarak, ''Türk sporunda elde edilen başarılar çerçevesinde konuyu nasıl değerlendirdiğini'' sorması üzerine Şahin, sporculara asla ''doping etkisi yapacak şeyler kullanmayın'' çağrısında bulundu, ''mutlaka yakalanırsınız'' dedi. 
     Şahin, sporcunun yediğine, içtiğine dikkat etmesi gerektiğini ifade ederken, ''eğer kendisinin böyle bir iradesi yoksa bile, bir şekilde almış olduğu gıdalar dahi, doping sonucu doğuracak bir sonuçla kendisini karşı karşıya bırakacaktır'' şeklinde konuştu. 
     ''Ben, Halil Mutlu'nun Avrupa şampiyonasında böyle bir madde kullanmaya asla ihtiyaç duymaması gerektiğini düşünenlerdenim'' diyen Şahin, Mutlu'nun bilerek, isteyerek, böyle bir madde kullandığı inancı, kanaatinde olmadığını söyledi. 
     Bakan Şahin, ''ama ne varki alınan numunede doping çıkmıştır. Tabii arka planında ne var bilemiyorum. Ama bu bir sonuç'' diye konuştu. 
     Bu konuda, Mutlu için de uluslararası kuralların işleyeceğini bildiren Şahin, Mutlu'nun halter dünyasında son derece iyi ve ahlaklı olarak tanındığını söyledi. 
     Bakan Şahin, ''temenni ediyorum ki bu konuda öngörülen cezanın en alt sınırıyla, bir hak mahrumiyetiyle karşılaşsın ve 2008 Pekin Olimpiyatları'na katılmayı başararak, 4. kez olimpiyat şampiyonluğunu elde ederek, bir rekor kırsın'' dedi. 
     Şahin, Mutlu'ya moralini bozmaması ve sonucu beklemesi önerisinde de bulundu. 
     
</TEXT>
</DOC>
