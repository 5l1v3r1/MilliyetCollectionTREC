<DOC>
<DOCNO> 397970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy13.html </URL>
<DATE> 2005/11/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kretschmer Azınlık tanımı üzerine tartışmak istemiyorum 
</HEADLINE>
<TEXT>

     AB Komisyonu Türkiye Delegasyonu Başkanı Büyükelçi Hansjörg Kretschmer, Şemdinli’de meydana gelen olaylara ilişkin, "Hükümet, suçluların bulunması için taahhütte bulundu ve bunu gerçekleştireceğine inanıyorum" dedi. 
     Kretschmer, Dedeman Oteli’nde düzenlenen "Küreselleşme ve Kurumsal Sosyal Sorumluluk" konulu konferansın ardından basın mensuplarının sorularını cevaplandırdı. 
     Şemdinli’de meydana gelen olaylara ilişkin düşüncesi sorulan Kretschmer, şöyle konuştu 
     "Hükümet kararlı şekilde soruşturmayı devam ettiriyor ve bunu yapabilecek yetkinlikte. Hükümetin bu anlamda karar alması iyi bir sonuç. Hükümet, suçluların bulunması için taahhütte bulundu ve bunu gerçekleştireceğine inanıyorum. Bu soruşturmayı sonuna kadar götürüp olayı tüm boyutlarıyla ortaya çıkaracaklar. Aynı zamanda soruşturmayı yürüten emniyet ve jandarma, savcıların önderliğinde soruşturmayı çok iyi şekilde yürütüyor. Bu olaya eğer yetkililer karıştıysa, kabul edilemez bir durumdur. Ama hükümet, konunun üzerine gideceğini taahhüt etti. Çok olumlu bir davranış. 
     Bu aşamada Türkiye’de soruşturmanın herkese uygulanan hukuk bazında yapıldığına eminiz. Hukukun üstünlüğünün Türkiye’de hakim olduğuna eminiz." Kretschmer, bir gazetede yer alan azınlıklarla ilgili sözlerinin hatırlatılması üzerine de Türkiye’nin AB’ye üyelikte, Avrupa’nın tüm koşullarına uyum sağlaması gerektiğini belirterek, "Türkiye’de azınlık tanımı üzerinde tartışma yapmak istemiyorum. Siyasi kriterler açık ve nettir. Türkiye’nin bunlara uyması gerekir. Buna Türkiye’nin AB standartlarına uyması için gereken her türlü hukuki değişiklik de dahildir" dedi. 
     Kretschmer, önümüzdeki yıl orduda üst kademede değişiklik olacağının hatırlatılarak, "Bunun Türkiye-AB ilişkilerini nasıl etkileyeceği"nin sorulması üzerine de, "AB üyeliği için ilgili tüm kurumların doğru bir gündemde çalışması gerektiğinden başka bir şey söylemeyeceğim" diye konuştu. 
     
</TEXT>
</DOC>
