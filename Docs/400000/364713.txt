<DOC>
<DOCNO> 364713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko44.html </URL>
<DATE> 2005/07/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Boeing, 2. çeyrekte yüzde 15 büyüdü... 
</HEADLINE>
<TEXT>

     Havacılık ve uzay şirketi Boeing, 2005 yılının 2. çeyreğinde yüzde 15 büyüdü. 
     Boeing'den yapılan açıklamaya göre, şirketin yılın 2. çeyreğindeki satışları, geçen yılın aynı dönemine oranla yüzde 15 artarak 15 milyar dolara yükseldi, karı ise 566 milyon dolar oldu. 
     Boeing'in Üst Yöneticisi CEO Jim McNerney, ikinci çeyrekte ticari uçaklarda 376 yeni sipariş alarak, 2005 yılının ilk yarısında kesinleştirdikleri siparişleri 417'ye yükselttiklerini bildirdi. 
     Jim McNerney, ikinci çeyrekte yakaladıkları büyüme oranlarının, şirketlerinin iş planlarını kararlı bir şekilde hayata geçirmesiyle mümkün olduğunu belirterek, şunları kaydetti 
     ''Ticari uçaklarda yüksek satış rakamlarına ulaşmamızın yanı sıra 787'nin konfigürasyonunu tamamladık. Uzay ve Savunma Sistemleri bölümümüz ise gelirlerini 7.7 milyar dolara yükseltti. Yeni geliştirilen ürün programlarında önemli aşamalar kaydetti. Boeing genelinde, siparişi verilmiş ve üretimi bekleyen ürünlerin toplam değeri 127.7 milyar dolara ulaştı.'' Boeing'in açıkladığı rakamlara göre, şirketin Ticari Uçaklar bölümünde gerçekleştirdiği teslimatlar, geçen yılın aynı dönemine oranla yüzde 13 artarak 85'e ulaştı. Boeing, güncellediği tahminlerine göre 2005 yılı sonunda 58 milyar dolarlık ciroya ulaşmayı ve 320 uçak teslim etmeyi planlıyor. 
     
</TEXT>
</DOC>
