<DOC>
<DOCNO> 367835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko12.html </URL>
<DATE> 2005/08/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Şener 'Memur maaşı ne olacaktır ' sorusunun şu anda net cevabı yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, '' Memur maaş artış ayarlamaları ne olacaktır Miktar olarak hangi düzeyi ifade edecektir sorusunun şu an için net cevabı yoktur'' dedi. 
     Çeşitli gezi ve incelemelerde bulunmak üzere Sivas'a gelen Şener, belediye tarafından TOKİ ile birlikte yaptırılan Belediye Sosyal Konutları ile İşhan mevkiinde yapımı tamamlanan toplu konutlarda incelemelerde bulundu. 
     Sosyal konutların 1 yıl içinde tamamlandığını belirten Şener, yapılan bu çalışmaların kent için güzel bir girişim olduğunu belirterek, ''Sosyal konutlarla ilgili değişiklikleri birlikte izliyoruz. Henüz 1 yıl olmadı, Sayın Başbakan ile birlikte sosyal konutların temeli atılmıştı. 384 konut inşaatı tamamlanmış durumdadır. Bu Sivas'ımız da çok güzel bir girişimdir'' dedi. 
     
     2 MİLYAR LİRA PEŞİNATLA KONUT SAHİBİ OLMAK 

     Bu çalışmadan dolayı beraberinde bulunan Belediye Başkanı Sami Aydın'ı kutlayan Şener, şunları söyledi 
     ''2 milyar lira peşinatla konut sahibi olmak dünyanın her yerinde mümkün değildir. Ama şimdi Sivas'ta 2 milyar lirayı bitmiş bir konuta peşinat olarak veren ilgili kişiler, bu konutlara sahip olacaklardır. Sadece 75 metrekare konutun sahibi olmayacaklar aynı zaman da camisiyle, okuluyla, yeşil alanlarıyla tamamlanmış bir mekanın sahibi olacaklar. Otururken ödeyecekleri miktar, ödeyecekleri kira kadar olacağına göre 2 milyar liraya bitmiş bir konutun içine girmek suretiyle eve sahip olacaklardır.'' 
     
     MEMUR MAAŞLARI 

     Burada bir gazetecinin memur maaş artışıyla ilgili sorusu üzerine, konunun kamu personelini bünyesinde barındıran sendikaların takip ettiği bir alan olduğu gibi aynı zamanda vatandaşların da yakından izlediği bir konu olduğunu belirten Şener, ''Her bütçe hazırlıkları başladığında kamu da çalışan personelin ücretlerinin ne olacağı konusu, herkesin ilgi duyduğu, takip ettiği bir alandır'' dedi. 
     Şener, şöyle devam etti 
     ''Bu konu bütçe disiplinini izleyen, buna göre ekonomik yorumlarını yapan bilim adamları, uzmanların, köşe yazarlarının da takip ettiği bir alandır. Çünkü kamu personeline ne verilecek sorusu bütçe dengelerinin ne olacağı sorusunu da, cevabını da birlikte getirmektedir. Tüm bu hassasiyetler dikkate alınmak suretiyle biz 2006 yılı bütçe büyüklüklerini belirlerken, aynı şekilde kamu personeline bütçe imkanları çerçevesinde ekonomik gelişmeler dikkate alınarak, bir ücret ayarlaması yapacağımızı belirttik. Daha önce konuyla ilgili bakanımızın yaptığı açıklamada, seyyanen zam verileceği şeklinde bir açıklama yapmıştı. Bunun anlamı şudur. Belli bir miktar zammı tüm memura verdiğiniz zaman bu alt gelir grupları açısından düşük maaş alan memur açısından daha yüksek bir zam ifade etmektedir.'' Daha önceki açıklamanın bu çerçeve içinde görülebileceğini ifade eden Şener, '' Memur maaş artış ayarlamaları ne olacaktır miktar olarak hangi düzeyi ifade edecektir sorusunun şu an için net cevabı yoktur. Neden Çünkü henüz belirlenmiş değildir. Bakanlar Kurulu'nda görüşülüp nokta konmuş değildir'' diye konuştu. 
     
     TERÖR 

     Şener, bir gazetecinin, ''AB'ye giriş sürecinde yasalarla birlikte emniyet teşkilatı mensuplarına kısıtlama geldi. Asayiş olaylarında artış olduğu gözleniyor. Asayiş olaylarındaki artış giderilecek mi Polis Elimiz kolumuz bağlı bir şey yapamıyorum demekten kurtarılacak mı '' sorusuna da, terör olaylarında gözlenen gelişmelerin, güvenlik ile ilgili konuları gündemin ön sıralarına çektiğini ifade etti. 
     Güvenlik konularının dünyanın her yerinde, her zaman öncelikli olarak değerlendirilerek, ele alındığını ifade eden Şener, şöyle devam etti 
     ''Zaman zaman dünyanın değişik bölgelerinde ortaya çıkan terör hadiseleri de o ülkelerdeki hükümetleri, devlet başkanlarını ve güvenlik birimlerini her zaman harekete geçirmiştir. Terör ile ortak mücadele konusunda dünyanın hangi köşesinde bir olay meydana gelirse, ortak mücadele anlayışı dile getirilmektedir. Türkiye'de de son zamanlarda meydana gelen bazı terör hadiseleri nedeniyle konu hükümetimizin gündemindedir. Güvenlik birimlerimizin, güvenlikle ilgili kurumlarımızın takip etmiş olduğu bir konudur. Terörle mücadele, sadece güvenlik birimlerinin yaptığı bir mücadele değildir. Onun ötesinde ekonomik, sosyal, çok yönlü ve boyutlu değerlendirilmesi gereken bir konudur. Uluslararası düzlemde meydana gelen gelişmeleri, değişmeleri yakından takip etmeyi gereken bir konudur. Devletimiz terör konusunda, üzerine kararlı bir şekilde gitme konusunda kararlıdır. Gereken neyse onlar zaten yapılmaktadır.'' Sivas Belediyesi tarafından yeniden düzenlenen Paşabahçe Piknik Alanı'nda da incelemelerde bulunan Şener, burada piknik yapan vatandaşlarla sohbet etti. Sivasspor ile ilgili gazetelerde çıkan haberleri değerlendiren Şener, Malatyaspor karşısında alınan 1-1'lik sonucu iyi bulduğunu belirtti. 
     Şener, daha sonra önümüzdeki ay açılışı yapılacak olan Belediye Altyapı Elamanları Tesisi'nde de incelemelerde bulundu. 

     
</TEXT>
</DOC>
