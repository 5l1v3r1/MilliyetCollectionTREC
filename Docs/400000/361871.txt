<DOC>
<DOCNO> 361871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun14.html </URL>
<DATE> 2005/07/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Saddam'a ilk suçlama yapıldı... 
</HEADLINE>
<TEXT>

     Irak'ta, Saddam Hüseyin ile onun yönetiminde görev yapan yetkililerin yargılanacağı özel mahkemede, devrik devlet başkanı hakkındaki ilk suçlama yapıldı. 
     Yargıç Raed Cevhi, düzenlediği basın toplantısında, Saddam ile 3 sanığın, 1982 yılında, Bağdat'ın kuzeyindeki Dujail kasabasında Şiilerin öldürülmesiyle ilgili olarak suçlandıklarını söyledi. 
     Cevhi, Saddam ve diğerleri hakkındaki mahkeme sürecinin birkaç gün içinde başlayacağını belirtti. 
     Irak'ın adalet sistemine göre, davanın, suçlamanın yapılmasından en geç 45 gün sonra mahkemede görülmeye başlanması gerekiyor. 
     Bağdat'taki diplomatik kaynaklar, Cevhi'nin, ''Süreç birkaç gün içinde başlayacak'' diyerek, büyük ihtimalle davaya değil, mahkeme öncesi işlemlere işaret etmek istediği yönünde görüş bildirdiler. 
     Saddam'la birlikte suçlanan kişilerin kimlikleri, Irak istihbarat servisinin eski şefi Barzan El Tikriti, eski başbakan yardımcısı Taha Yasin Ramazan ve Devrim Mahkemesi Başkanı Avad Hamid El Bander olarak açıklandı. 
     
     DUJAİL KASABASININ HİKAYESİ 
     Irak'ta 23 yıl önce hurma ağaçlarının arasından çıkan 17 kişi kalaşnikoflarıyla bir konvoyu yaylım ateşine tuttu. Başkent Bağdat'ın 56 kilometre kuzeyindeki saldırıda birkaç kişi öldü, ama asıl hedef Saddam Hüseyin kurtuldu. 
     8 Temmuz 1982'deki saldırının düzenlendiği, çoğunluğunu Şiilerin oluşturduğu zengin Dujail kasabası, bu tarihten sonra Saddam'ın gazabından kurtulamadı. Kasabada yaşayan yaklaşık 1500 kişi tutuklandı. Çocuklar ve yaşlılardan oluşan 375 kişi, ayrı bir bölümde 1986'ya kadar tutuldu. 
     Genç kadınlara, kardeşleri ya da babalarının saldırıyı düzenleyen İslamcı El Dava partisinin üyesi olup olmadığını söylemeleri için işkence edildi. 
     Saldırıyı yapan 17 kişiden bir bölümü saldırı sırasında çıkan çatışmada ölürken, diğerleri kaçtı. İran'a kaçan bir eylemci ise yaklaşık 2 hafta önce kasabasına geri döndü. 
     Saddam'ın adamları ise 247 dönümden fazla hurma ve meyve bahçesini yıkarak, kasabanın ana gelir kaynağını kuruttu. Saddam'ın devrilmesinden sonra kasabanın istihbarat merkezinde bulunan belgelerden biri, 147 Dujaillinin asılarak idamını emreden bir başkanlık emriydi. Saddam rejiminin devrilmesinden sonra kasaba ve çevresinde birçok toplu mezar bulundu. 
     
</TEXT>
</DOC>
