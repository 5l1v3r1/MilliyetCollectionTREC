<DOC>
<DOCNO> 351610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur31.html </URL>
<DATE> 2005/06/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Trenin üzerindeki kaçak yolcuyu elektrik çarptı 
</HEADLINE>
<TEXT>

     Kocaeli’nin Gebze İlçesi’nde banliyö treninin üzerine kaçak bindiği belirlenen genç, elektrik çarpması sonucu yaralandı. 
     Fatih İstasyonu’ndan Gebze yönüne gitmek isteyen Y.Y. 19 , gişe memuruna parası olmadığını ve jeton alamayacağını söyledi. Memurdan olumsuz yanıt alan genç, bunun üzerine korkulukların üzerinden hareket etmeye başlayan trenin vagonunun üzerine çıktı. 
     Osmangazi İstasyonu’na kadar gelen Y.Y, trenin istasyonda durmak için fren yaptığı sırada düşmemek için metal bir parçaya tutununca elektrik akımına kapıldı. 
     Yaralı olarak trenden düşen Y.Y, istasyondaki görevlilerin ihbarı üzerine olay yerine gelen ambulansla Gebze Fatih Devlet Hastanesi’ne kaldırıldı. 
     Vücudunun çeşitli yerlerinde ikinci derece yanık tespit edilen Y.Y, buradan da Kocaeli Üniversitesi Tıp Fakültesi Hastanesi’ne kaldırıldı. 
     Hayati tehlikesi bulunmadığı öğrenilen Y.Y’nin Tuzla’da bir tersanede çalıştığı bildirildi. 
     
</TEXT>
</DOC>
