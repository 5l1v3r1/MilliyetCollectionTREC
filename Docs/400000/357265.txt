<DOC>
<DOCNO> 357265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun02.html </URL>
<DATE> 2005/07/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kökten dinci Yahudiler eşcinsel yürüyüşüne saldırdı 3 yaralı 
</HEADLINE>
<TEXT>

     CNNTÜRK 

      Kudüs'te, kökten dinci Yahudiler, eşcinsellerin düzenlediği yürüyüşe katılanlara saldırarak üç kişiyi bıçakla yaraladı. 
     Uzun süredir yapılıp yapılmayacağı tartışılan ve Kudüs Belediye Başkanı'nın izin vermemesine rağmen bölge mahkemesinin kararıyla düzenlenen Dördüncü Kudüs Yürüyüşü dün akşam yapıldı. 
     Kent merkezindeki Siyon Meydanı'na açılan Ben Yehuda Caddesi'nde toplanan grup, ellerinde gökkuşağı renginde bayrakları ve flamalarıyla King George Caddesi'nden yürüyüşe geçtiği sırada, radikal dinci Yahudilerin saldırısına uğradı. 
     Sokak köşelerinde toplanan kökten dinci Yahudiler, gruplar halinde yürüyüşe katılanlara sloganlarla saldırarak, üç kişiyi bıçakla yaraladı. Yol kenarlarında bekleyenler ise yürüyüşe katılanlara, Tevrat'tan yüksek sesle okudukları dualarla tepki gösterdi. 
     Eşcinsellerin yürüyüşü için geniş güvenlik önlemleri alan polis, gruba saldıranlardan 13 kişiyi tutukladı. 
     
     "Filistinliyim, gururluyum" 
     Yürüyüş sırasında radikal Yahudilerin karşısında 'Gay olmaktan korkma' şeklinde sloganlar atan grup, Özgürlük Çanı Parkı'nda toplanarak gösterilerini sürdürdü. Yürüyüşe, "Filistinliyim, gururluyum" yazılı pankartlarla birkaç Filistinli eşcinsel de katıldı. 
     Kudüs'te bu yıl yapılması planlanan uluslararası eşcinsel yürüyüşü, kentin kutsallığı nedeniyle Yahudi, Müslüman ve Hıristiyan din adamlarının tepkisine neden olmuştu. Organizatörler, ağustos ortasında yapılacak Gazze'den çekilme uygulamasını gerekçe göstererek yürüyüşü iptal etmiş, Kudüs'teki yerel klüpler ise buna direnmişti. 
     Bölge Mahkemesi, yürüyüşe izin verirken Kudüs Belediye Başkanı Uri Lupolianski'yi de yürüyüşe engel olmaktan para cezasına mahkum etmişti. 
     
</TEXT>
</DOC>
