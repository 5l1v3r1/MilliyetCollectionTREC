<DOC>
<DOCNO> 374199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur46.html </URL>
<DATE> 2005/08/30/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Genelkurmay Başkanı Orgeneral Özkök Gazi Orduevi'nde resepsiyon verdi 
</HEADLINE>
<TEXT>

     Genelkurmay Başkanı Orgeneral Hilmi Özkök, 30 Ağustos Zafer Bayramı ve Türk Silahlı Kuvvetleri Günü dolayısıyla Gazi Orduevi’nde resepsiyon verdi. 
     Resepsiyona, Cumhurbaşkanı Ahmet Necdet Sezer ve eşi Semra Sezer, TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Tülay Tuğcu, anamuhalefet partisi CHP’nin Genel Başkanı Deniz Baykal, Dışişleri Bakanı ve Başbakan Yardımcısı Abdullah Gül, Devlet Bakanı Kürşat Tüzmen, Milli Savunma Bakanı Vecdi Gönül, İçişleri Bakanı Abdülkadir Aksu, Milli Eğitim Bakanı Hüseyin Çelik, Sanayi ve Ticaret Bakanı Ali Coşkun, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri, Genelkurmay 2. Başkanı Orgeneral Işık Koşaner, Başbakanlık Müsteşarı Ömer Dinçer, yüksek yargı organlarının temsilcileri, askeri yetkililer, yabancı misyon şefleri, uluslararası örgütlerin temsilcileri, emekli generaller, Ankara’da görevli üst düzey askeri personel, askeri okul öğrencileri, bazı basın kuruluşlarının temsilcileri katıldı. 
     Cumhurbaşkanı Sezer, resepsiyona gelişinde Genelkurmay Başkanı Orgeneral Özkök tarafından kapıda karşılandı. 
     Orgeneral Özkök ve eşi Özenç Özkök, Cumhurbaşkanı Sezer ve eşi Semra Sezer, TBMM Başkanı Arınç, Başbakan Erdoğan, Anayasa Mahkemesi Başkanı Tuğcu ile CHP Genel Başkanı Baykal’ı, orduevinin bahçesindeki kamelyada ağırladı. 
     Bu arada Gül ile Baykal uzun süre sohbet etti. Tuğcu ile de Cumhurbaşkanı Sezer’in eşi Semra Sezer sohbet etti. 
     Foto muhabirleri ve kameramanlar da resepsiyondan kısa bir süre görüntü aldı. 
     TSK Armoni Mızıkası’nın klasik müzik konseriyle renk kattığı resepsiyonda Başbakan Erdoğan, yaklaşık 50 dakika kaldı. 
     Orduevi bahçesine kurulan 3 adet dev ekrandan konser dışarıya da yansıtıldı. Klasik, caz ve hafif Türk müziği şarkılarının seslendirildiği gecede, Orgeneral Büyükanıt ile Orgeneral Türkeri, konseri oturarak yakından izlediler. 
     Sezer, resepsiyonda yaklaşık bir saat kaldıktan sonra Orgeneral Özkök tarafından uğurlandı. 
     Türk Bayrağı ve Atatürk siluetleri de orduevi binasına yansıtıldı. 
     Öte yandan, Etiler Astsubay Orduevi’nde verilen ayrı bir resepsiyona, Orgeneral Özkök, kuvvet komutanları ile Jandarma Genel Komutanı Orgeneral Türkeri kısa süreyle katıldı. Resepsiyonda, Deniz Kuvvetleri Komutanlığı Bandosu bir konser verdi. 
     
</TEXT>
</DOC>
