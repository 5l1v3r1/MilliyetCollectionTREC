<DOC>
<DOCNO> 392714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun06.html </URL>
<DATE> 2005/11/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fransa'da isyan sürüyor .. 10 polis daha yaralandı 
</HEADLINE>
<TEXT>

     
     Saadet ORUÇ PARİS, DHA 
     
FRANSA'nın başkenti Paris'in güneyinde bulunan Grigny'de toplanan ve giderek artan protestocu bir grup, polis araçlarının camlarını kırdı. Polis göstericileri dağıtmak için çok sayıda gözyaşartıcı bomba kullanırken, 2'si ağır 10 polis yaralandı. 
     İçişleri Bakanlığı'ndan yapılan açıklamaya göre, Essonne Bölgesi'nin Grigny Kesimi'nde polisle göstericiler arasında çatışma çıktı. Polisin çatışmalarda çok sayıda gözyaşartıcı bomba kullandığı açıklanırken, 2'si ağır 10 polisin yaralandığı belirtildi. LCI Televizyonu çatışmalarda silah sesi de duyulduğunu bildirirken, bu akşam meydana gelen olaylarla birlikte yaralı polis sayısı 34'e yükseldi. Grigny'de bulunan polis merkezinde çıkan çatışmadan hemen sonra olay yerine giden DHA muhabiri, polis araçlarının camlarının kırıldığını gördü. Görgü tanıkları protestonunu küçük bir grupla başladığını ve giderek kalabalıklaştığını söyledi. Artan kalabalığı dağıtmak için polisin gözyaşartıcı bomba kullandığını anlatan görgü tanıkları, göstericilerin de taş ve sopalarla polise saldırdığını belirtti. 
     Öte yandan Fransa İçişleri Bakanı Nicolas Sarkozy, üst düzey güvenlik yetkililerini Paris'in kuzey banliyölerinden Bobigny'de bulunan polis merkezinde gece saat 23.00 sıralarında ziyaret etti. Sarkozy'nin polis merkezine gelmesinden kısa bir süre önce Grigny'de çıkan olaylarda 2 polis memurunun yaralandığı bilgisi gazeteciler arasında dolaşırken, yetkililer bu haberi doğrulamadı. Yaralanan polisler olduğunu doğrulayan Sarkosy ise hastanede yatan polisleri ziyaret edeceğini söyledi. Güvenlik güçlerini özverili çalışmalarından dolayı kutlayan Sarkozy, Eğer biz güvenliği sağlayamazsak, mafya ve çete düzeni hakim olur'' dedi. Fransız halkının suçluların yakalanması konusunda güvenlik güçlerine yardımcı olduğunu kaydeden Sarkozy, olaylara karışan ve kısa sürede yakalanan kişilerin adalete teslim edildiğini belirtti. Sarkozy polis merkezinden ayrılırken bir gazetecinin yaralanan polisleri hatırlatarak, Gerilla savaşı mı başlıyor '' şeklindeki sorusuna ise cevap vermedi. 
     Sarkozy'nin polis merkezinden ayrılmasından sonra DHA'nın sorularını yanıtlayan Polis Sendikası Genel Sekreteri Marc Gautron, daha fazla gencin tutuklanması gerektiğini söyledi, Ne kadar fazla göstericiyi yakalayıp adalete teslim edersek, güvenliği sağlama imkanımız da o kadar çok olur'' diyen Gautron, yaralanan ve durumu ağır olan 2 polisin hastanedeki tedavisinin devam ettiğini belirtti. Gautron, asayişin sağlanması için alınan tedbirlerin devam edeceğini sözlerine ekledi. 
     
</TEXT>
</DOC>
