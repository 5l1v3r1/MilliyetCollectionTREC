<DOC>
<DOCNO> 389479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko12.html </URL>
<DATE> 2005/10/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
IMF, FED için Bernanke'nin aday gösterilmesinden memnun 
</HEADLINE>
<TEXT>

     Uluslararası Para Fonu IMF , Alan Greenspan'den gelecek yıl başlarında boşalacak olan ABD Merkez Bankası başkanlığına Merkez Bankası'nın eski idare kurulu üyelerinden Ben Bernanke'nin aday gösterilmesinden memnuniyet duyduğunu bildirdi. 
     IMF Başkanı Rodrigo de Rato, yayımladığı yazılı açıklamada, ''ABD Federal Merkez Bankası başkanlığına Ben Bernanke'nin aday gösterilmesini memnuniyetle karşılıyorum. Önde gelen bir ekonomist ve para politikaları uzmanı olan Bernanke'nin, ABD Merkez Bankası ve Başkan'ın Ekonomik Danışmanlar Kurulu'nda gerçekleştirdiği güçlü bir kamu hizmeti geçmişi bulunuyor'' dedi. 
     Başkan George W. Bush tarafından Federal Merkez Bankası başkanlığına dün aday gösterilen Bernanke'nin görevinin, ABD Kongresi'nin üst kanadı olan Senato tarafından onaylanması gerekiyor. 
     
</TEXT>
</DOC>
