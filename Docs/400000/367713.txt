<DOC>
<DOCNO> 367713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/ekonomi/eko01.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar bu yıl 262 ABD'li şirketi satın aldı 
</HEADLINE>
<TEXT>


Avrupalı şirketler, bu yılın başından beri 262 ABD'li şirketi 47.2 milyar dolara alarak bu alanda son dört yılın en yüksek rakamına ulaştı. 2001'de ise toplam rakam 50 milyar doları bulmuştu 

EKONOMİ SERVİSİ 

Avrupa Birliği AB üyesi ülkelerin denizaşırı ülkelerden özellikle de ABD'den satın aldığı firma sayısı son dört yılın en yüksek seviyesine ulaştı. Avrupalı firmalar sadece bu yıl içinde 262 ABD'li rakibini 47.2 milyar dolar harcayarak kendi bünyesine dahil etti. 
İngiliz BBC'nin internet sitesinde yayınlanan ve finansal kaynaklara dayandırılan araştırmaya göre farklı sektörlerdeki küçük ya da orta ölçekli firmalar ile uluslararası unvana sahip olan firmalar, ABD'de kendi alanında rakip olan toplam 262 firmayı satın alarak geçen yıllara oranla büyük bir rekora imza attı. Bundan önce Avrupalılar tarafından satın alınan ABD'li firmaların sayısının arttığı dönem 2001 yılına denk gelmişti. 2001 yılında AB'li rakipleri tarafından satın alınan ABD'li firmaların bedeli 50 milyar doları bulmuştu. 

'Avrupa'ya güven arttı' 
Konuyla ilgili Merrill Lynch'ten yapılan açıklamada ise Avrupalı iş çevresinde son yıllarda güvenin artmasının yeni satın almaları tetikleyeceği bildirildi. Merrill Lynch'in Küresel Piyasalar ve Avrupa, Ortadoğu ve Afrika'dan Sorumlu Genel Müdür Yardımcısı Andrea Orcel, şöyle konuştu 
"Avrupalı işadamlarına olan güven son yıllarda hızla artıyor. Piyasaların şu andaki güçlü konumu da bu alımları tetikliyor. Harcamaların düşük olmasının yanında piyasaların şu anda denizaşırı anlaşmalar yapmaya başlaması AB'li iş çevresine güveni daha da artırıyor." 
Orcel, ayrıca Avrupalı şirketlerin son yıllarda büyüme oranlarının da hızlı bir şekilde gerçekleştiğini belirterek şirketlerin iç pazardaki hızlı büyümelerinin firmaları dışarıda daha çok alım yapmaya iteceğini de kaydetti. 

Adidas Reebok'ı, HSBC Meris'i aldı Sadece geçtiğimiz hafta içinde Avrupalı iki büyük firma ABD'li rakiplerini bünyesine kattı. Alman spor devi Adidas, ABD'li rakibi Reebok'ı 3.8 milyar dolar karşılığında satın aldı. İngiliz bankacılık devi HSBC ise ABD'li kredi kartı şirketlerinden Meris'i 1.6 milyar dolara satın alarak ABD'li şirket satın alan Avrupa şirketler kervanına katıldı. 
Bunun yanında Avrupalı şirketler tarafından gerçekleştirilen satın almaların en büyüğü savunma sanayii alanında oldu. İngiltere'nin en büyük savunma sanayii şirketlerinden BAE, ABD'li rakibi United Defence Industries'i UDI 4 milyar dolar karşılığında satın aldı. Fransa'da ise Schneider Electrict SA 562 milyon dolar karşılığında San Francisco merkezli rakibi BEI Technologies Inc.'i kendi grubu içine dahil etti. 


</TEXT>
</DOC>
