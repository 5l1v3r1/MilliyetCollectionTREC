<DOC>
<DOCNO> 385938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun05.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuk ve hindi eti satışı yüzde 40 düştü 
</HEADLINE>
<TEXT>


BÜLENT YARDIMCI 

BEYAZ Et Toptancıları Derneği Beyaz - Der Başkanı Demir Kunter, İstanbul'da hindi ve tavuk eti satışlarının yüzde 40 gerilediğini söyledi. 
"Salı günü satışa çıkan arabalar, götürdükleri malın yarısına yakınını geri getirdiler" diye konuşan Kunter, şunları kaydetti 
"İstanbul'da tavuk ve hindi eti satışlarında gerileme yüzde 40 dolayında. Kuş gribi canlı kanatlıdan canlıya geçiyor. Pişmiş tavuk ya da hindi etinden insana geçmesi mümkün değil. Bunun yanı sıra büyük işletmelerin kapalı kümeslerinde kuş gribi dahil hiçbir hastalık yok. Hastalık tek bir köyde açıkta dolaşan hindilerde görüldü. Buna rağmen tüketici korktuğu için satışlar geriledi." 
Tavuk etinde hormon bulunduğu iddiaları nedeniyle bir süre önce satışlar düştüğü için üreticilerin güç durumunda kaldığını söyleyen Kunter, şöyle konuştu "Hormon iddiaları nedeniyle düşen satışlar tam normale dönmüştü ki şimdi de kuş gribi başladı. Tüketiciye bu hastalığın pişmiş etten insana geçmeyeceğini anlatarak satışları normalleştiremezsek sektör ciddi yara alır. Önce fiyatlar düşer, daha sonra da bazı tavuk ve hindi üreticileri bu krizi atlatamayarak batar." 

'Aşı üretebiliriz' 

ANKARA Milliyet 
TARIM Orman - Sen Genel Başkanı Ahmet Demirci, tavuklar için kuş gribi aşısı da üretebilecek kapasitedeki Manisa Tavuk Aşıları Üretim ve Tavuk Hastalıkları Araştırma Enstitüsü Müdürlüğü'nün kapatıldığını kaydetti. Demirci, enstitüye ticari yaklaşılmaması gerektiğini vurgulayarak, "Tarım ve Köyişleri Bakanı Sayın Mehdi Eker'e sesleniyoruz. Bu kurumu yeniden açınız" dedi. 


</TEXT>
</DOC>
