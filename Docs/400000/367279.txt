<DOC>
<DOCNO> 367279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun09.html </URL>
<DATE> 2005/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta anayasa toplantısı pazar gününe ertelendi 
</HEADLINE>
<TEXT>

     Irak'ta siyasi liderlerin, Irak anayasasının yazılması sürecindeki görüş ayrılıklarını ortadan kaldırmak amacıyla bugün yapmaları öngörülen toplantının pazar gününe ertelendiği bildirildi. 
     Irak Devlet Başkanlığından yapılan açıklamada, ''Toplantı, parlamento dışındaki siyasi grupların daha geniş katılımının sağlanması için pazar gününe ertelenmiştir'' denildi. 
     Öte yandan, Irak Başbakanı İbrahim El Caferi, Şii lider Ayetullah Ali El Sistani ile görüştü. 
     Sistani'nin Necef'teki evinde, sıkı güvenlik önlemleri altında yapılan görüşmede, yeni anayasa çalışmaları ele alındı. 
     Caferi'nin, siyasi liderlerle bir araya gelmeden önce görüştüğü Sistani ile anayasa taslağı üzerindeki görüş ayrılıkları üzerine fikir alışverişinde bulunduğu tahmin ediliyor. 
     Anayasanın 10 gün içinde tamamlanması bekleniyor. 
     
</TEXT>
</DOC>
