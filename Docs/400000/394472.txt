<DOC>
<DOCNO> 394472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/ydemirkol.html </URL>
<DATE> 2005/11/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Teknik yetersizlik 
</HEADLINE>
<TEXT>



Terim, Galatasaray'ı çalıştırırken 2-0'dan 2-2'ye getirdikleri bir derbiden sonra söylemişti "Devre arasının gelmesini hiç bu kadar istememiştim". Sanırım dün de hissettikleri de farklı değildi. Korkunç bir baskı altındaydık. İsviçre'nin basit ama iyi işleyen 4-4-2'si karşısında, 4-5-1 4-3-3 varyasyonumuz hiç oyun kuramıyordu. Cabanas ve Vogel'le sorunlu savunma kanatlarımızın arkasına atıyorlardı topu ve güldür güldür geliyorlardı. Faul ve kornerlerle kesebildik onları. Kaptıklarımızı ise asla oyuna sokamadık. Müthiş bir yetesizlikti. Derdimiz yapmamak değil, yapamamaktı. Pas ve hamle hataları, adam ve alan kaybetmelerÖ Emre ve Yıldıray'ın yokluğunda bariz bir şekilde teknik yetersizlik yaşıyor, teknik açıdan İsviçre'nin gerisinde kalıyorduk. Selçuk'tan, Serkan'a, Hüseyin'e, Toraman'a hatta ne inanılmaz ki - Tümer'e kimse topla istediğini yapamıyordu. Söyler misiniz bir milli takımın neredeyse tamamı topa hükmedemiyorsa bu ülkenin insanları "bizim tekniğimiz" iyi diyebilir mi 

Mucize lazım 
Dün ilk yarıdaki oyun sonunda fark yemeden soyunma odasına gittiğimizde Frei'a bir teşkkür borçluyduk. Çok etkili olmayan oyunundan dolayı değil. İrlanda karşısında kaçırdığı son dakika golü nedeniyle. Eğer onu atsa, muhtemelen dün akşam bu oyunla, Stade de Suisse'de değil, Stade de France'da Fransa karşısında olacaktık çünkü. Tanrı korusun 
İkinci yarıya aynı sistem içinde Nihat Okan değişikliği ile başladı ve rakip alana yığıldık. İsviçre'nin bundan çok rahatsız olduğunu söyleyemeyiz. 'Kontr'a yattılar ve hızlı çıkışlarla poziyonlar da buldular. Savunma kanatları müthüş iniyordu şans bulduklarında. Ve biz en bastırdığımzı anda kale arkasına bir orta yapıyor ya da baskı altında topu kaybediyorduk. 
İşin ilginç tarafı Terim'in iki değişikliği sonrası takımın tamamen sahadan silinmesi oldu. Bu seviyede asla yenmeyecek bir golle kapadık deplasman defterini. Kuşkusuz defterin tamamı kapanmış değil. Ama 2-0, bu korkunç oyun ve teknik yetersizlikle iş zor. Düşünün ki 2-0 kaybediyorsunuz ve en performanslı oyuncunuz kaleciniz. Emre ve Yıldıray'a daha iyi şartlar sunabilmeliydik. Şimdi mucize lazım. 



</TEXT>
</DOC>
