<DOC>
<DOCNO> 385625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/dunya/adun.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkel dönemi 
</HEADLINE>
<TEXT>


Almanya'da 'büyük koalisyon'da uzlaşmaya varıldı. Merkel başbakan oluyor. Schröder'in kabine dışında kalması karşılığında Sosyal Demokratlar 14 sandalyeli kabinede 8 bakanlık aldı 

DIŞ HABERLER SERVİSİ 


18 Eylül'de yapılan erken genel seçimi kıl payı önde bitiren Hıristiyan Demokrat Parti'nin CDU lideri Angela Merkel 51 , Almanya'nın ilk kadın başbakanı olmayı garantiledi. Merkel, 3 haftadan beri süren koalisyon arayışları çerçevesinde önceki gün ve dün Başbakan Gerhard Schröder'in 61 üyesi olduğu Sosyal Demokrat Parti SPD yetkilileriyle yaptığı görüşmelerde, Schröder'in 7 yıldan beri oturduğu başbakanlık koltuğunu bırakmasını ve Hıristiyan Birlik partileri CDU CSU ile SPD arasındaki büyük koalisyon hükümetinin kendi başkanlığında kurulmasını kabul ettirdi. 

İlk Doğu Alman 
Ancak Merkel, başbakanlık karşılığında SPD'ye bedel ödedi. İki parti arasında varılan anlaşmaya göre, 614 sandalyeli mecliste 226 milletvekiline sahip büyük ortak CDU CSU, 6 bakanlık alacak, buna karşılık koalisyonun küçük ortağı konumundaki 222 milletvekilli SPD'ye 8 bakanlık verilecek. Koalisyon ortaklarının toplam milletvekili sayısı 448'i buluyor. Almanya'nın ilk kadın başbakanı olacak Angela Merkel, aynı zamanda, eski Doğu Almanya kökenli ilk başbakan unvanını da kazanacak. 

Dışişleri SPD'ye 
İki partinin liderler komitesince onaylanan ortaklık anlaşmasına göre, SPD dışişleri, maliye, çalışma, adalet, sağlık, ulaştırma, çevre ve kalkınma bakanlıklarını alacak. Merkel'in CDU CSU ittifakı ise savunma, içişleri, tarım, aile ve eğitim bakanlıkları ile ekonomi bakanlığını üstlenecek. Yeni ekonomi bakanının Hıristiyan Sosyal Birlik CSU lideri Edmund Stoiber'in olmasına kesin gözüyle bakılıyor. Yeni meclis ilk oturumunu 18 Ekim'de yapacak. 
Gözlemciler Merkel hükümetinin karşı karşıya bulunduğu en önemli sorunların Almanya'daki yüksek işsizlik oranı, ekonomik durgunluk, yavaş büyüme ve Türkiye'nin AB üyeliği olduğunu vurguluyorlar. Merkel, ekonomiyi canlandırmak için işgücü piyasasında bazı radikal değişimlere gitmek isterken işçi sendikalarının desteklediği SPD'nin buna refah devleti ve işçi haklarını dengeleyecek yönde bir etki yapacağı söyleniyor. 
Türkiye'nin AB üyeliği de koalisyon ortakları için pürüzlü bir konu. SPD Türkiye'nin tam üyeliğini desteklerken Merkel, Türkiye'ye imtiyazlı ortaklık verilmesinden yana. Fakat dışişleri bakanlığının Sosyal Demokrat Parti'ye gitmesi imtiyazlı ortaklık konusunun uzun bir süre gündem dışında kalmasını sağlayacak, Türkiye lehine bir gelişme olarak görülüyor. 

Türkiye'ye soğuk 
Merkel, Berlin'de koalisyon görüşmeleri hakkında düzenlediği basın toplantısında, Türkiye'yle ilgili bir soru üzerine şunları söyledi 
"Türkiye ile müzakereler uzun sürecek. Sonucun ne olabileceği konusundaki görüşlerimizi biliyorsunuz. AB'nin yeni üye alma yeteneğinin de dikkate alınması gereğinin müzakere çerçevesine alınmasını önemli buluyorum. Müzakerelerin nasıl gelişeceğini bekleyip görelim." 

PORTRE 
Gösterişsiz ama sağlam 

DIŞ HABERLER SERVİSİ 

Angela Merkel 51 , Hamburg'da doğup din adamı olan babasının görevi nedeniyle gittiği Berlin'in eski Doğu Almanya kesiminde yetiştiği için Alman politik elitinin kendisini bir tür "taşralı" olarak görmesine rağmen, disiplini, çalışkanlığı ve hepsinden önemlisi azmi ve kararlılığı sayesinde siyasette hızla yükseldi. Kısa sayılacak 15 yıllık siyasi yaşamında önce ülkenin en köklü partilerinden birinin liderliğine tırmandı, şimdi de Almanya'nın ilk kadın başbakanı olmaya hazırlanıyor. 
Kararlı kişiliği ona, İngiltere'nin eski başbakanı Margaret Thatcher'a benzetilerek "Alman Demir Leydisi" denilmesine yol açtı. Gösterişsiz hali, giyim kuşamına fazla özen göstermeyişi nedeniyle sıradan bir Alman kadını görüntüsü çizen Merkel, Schröder'le tartışmak için televizyona çıkarken, ancak "image maker"ların ısrarları sonucu yüksek topuklu ayakkabı giydi, saçını yaptırdı. Bir de Alman halkına en acı reçeteleri önerirken bile, tavsiyelere uyarak yüzünden tebessümü eksik etmedi. 


</TEXT>
</DOC>
