<DOC>
<DOCNO> 378320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun34.html </URL>
<DATE> 2005/09/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kıyıya vuran balina, patlayıcıyla öldürüldü 
</HEADLINE>
<TEXT>

     Güney Afrika'nın Cape Town kentinde kıyıya vuran ''Southern Right'' balinasını denize döndürme çabaları boşa çıkınca, balina patlayıcıyla öldürüldü. 
     10 metre uzunluğunda 11 ton ağırlığındaki balinanın dün Cape Town'un tanınmış Mnandi plajında sığ sulara yüzmesi üzerine, bölge halkı ve kurtarma görevlilerinin balinayı derin sulara döndürmek için gece boyunca yaptıkları çabalar sonuç vermedi. 
     Yetkililer, şafakla birlikte yükselen suların balinayı plajın iç kısımlarına sürüklediğini ve kuma saplanan balinanın acı çekmeye başladığını söylediler. 
     Ulusal Deniz Kurtarma Enstitüsü sözcüsü Craig Lambinon, ''Neticede onu acılarından kurtarmaktan başka yapılabilecek hiçbir şey yoktu'' dedi. Çevre Sorunları ve Turizm İdaresi sözcüsü Carol Esmosas da, bu tür durumlarda patlayıcı kullanmanın Uluslararası Balina Komisyonu'nca tavsiye edildiğini söyledi. 
     Tüfek kullanmanın ya da ilaç enjekte etmenin riskli ve hayvan için daha fazla acı verici olduğunun düşünüldüğünü belirten Esmosas, ''Patlayıcı balinanın boynunun altına yerleştirildi ve hayvan anında öldü. Bu acı vermeyen en insani yoldu'' dedi. 
     Yetkililer, bölge halkına, köpekbalıklarının balinanın denize akan kanına gelme riski bulunması nedeniyle leş taşınıncaya kadar bölgeden uzak durmaları çağrısında bulundu. 
     Balinanın hasta olduğu için mi ya da sadece yanlışlıkla mı kıyıya vurduğu bilinmiyor. 
     Southern Right balinalarının, Eylül ayında Güney Kutbu'nun soğuk sularından sıcak sulara doğru göçü Cape Town kentinin güney kıyıları boyunca izleniyor. 
     
</TEXT>
</DOC>
