<DOC>
<DOCNO> 379512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/dunya/axdun02.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da 36 yıllık hasret bitti 
</HEADLINE>
<TEXT>


1969'dan bu yana yapılan ilk parlamento seçimine katılım yüksek oldu. Taliban'ın seçimi engellemek için düzenlediği saldırılar etkili olmazken, Devlet başkanı Karzai, 'Tarih yazdık' dedi 

DIŞ HABERLER SERVİSİ 


Afganistan'da 36 yıllık bir aradan sonra dün parlamento seçimi yapıldı. 12.4 milyon kayıtlı seçmen 249 sandalyeli Wolesi Jirga adlı parlamentonun alt kanadı ile 34 yerel yönetim konseyi için oy kullandı. Parlamento alt kanadında 68 koltuk kadınlara ayrıldı. Uluslararası ajanslar, kesin bir oran belirtmemekle birlikte seçime katılımın "yüksek olduğunu" haber verdiler. 
Afganistan için tarihi önemdeki seçim, ABD öncülüğündeki güçlerin Taliban yönetimini devirmesinden 4 yıl, Hamit Karzai'nin devlet başkanlığı seçimini kazanmasından bir yıl sonra yapıldı. Taliban'ın sabote edeceğini açıkladığı seçimlerde toplam 100 bin kişilik güvenlik gücü görev yaptı. Kadın ve erkek seçmen, harem selamlık olarak ayrılan sandıklarda oy kullandı. Seçmenin büyük bölümü okuma yazma bilmediği için aday fotoğraflarının da yer aldığı oy pusulaları bir kitapçık şeklinde basıldı. 

Saldırılarda 11 ölü 
Seçimi engellemek için sandıklara saldırılar düzenleyeceğini ilan eden Taliban'ın tehditleri ise etkili olmadı. Alınan yoğun güvenlik önlemleri sayesinde Taliban seçimi aksatacak çapta eylemler düzenleyemezken, dünkü saldırılarda toplam 11 kişi öldü. Ülkenin güneyinde, araçları yola yerleştirilen mayına çarpan Fransız özel birliklerine mensup bir komando öldü, bir asker de yaralandı. Host'ta bir kontrol noktasına Taliban militanlarının düzenlediği saldırı sonucu çıkan çatışmada da 3 militan ve 2 polis öldü, 2 Amerikan askeri yaralandı. Başkent K bil'de, BM'ye ait bir depoya 2 roket atıldı, bir görevli yaralandı. 
Devlet Başkanı Hamit Karzai, "30 yıldır süren savaşlar, müdahaleler, işgaller ve ıstıraptan sonra bugün tarih yazıyoruz" dedi. Karzai, bu günün, Afgan halkının "kendi kaderini tayin günü olduğunu" belirtti. 


</TEXT>
</DOC>
