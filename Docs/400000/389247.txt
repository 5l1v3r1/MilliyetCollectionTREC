<DOC>
<DOCNO> 389247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy13.html </URL>
<DATE> 2005/10/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Eski DEP'liler İstiklal Marşı'nı okumadı 
</HEADLINE>
<TEXT>

     Demokratik Toplum Hareketi DTH , partileşme sürecinin son toplantısını Kocatepe Kültür Merkezi’nde 480 Kurucular Kurulu üyesinin katılımıyla gerçekleştirdi. Selim Sadak, "DTH’nin yüklendiği misyon HEP’ten DEHAP’a kadar uzanan onurlu, şerefli ve kararlı bir anlayışın misyonudur" dedi. Toplantının bugünkü bölümünde, program, tüzük, isim ve amblem belirlenecek. 
     DTH Kurucular Kurulu toplantısı Kocatepe Kültür Merkezi’nde yapıldı. 
     
     480 KURUCU 
     Toplantıda 480 kişilik Kurucular Kurulu üyeleri yer aldı. Toplantıya, Leyla Zana ve Orhan Doğan gecikmeli geldi. 
     Zana ve Doğan, salona girerken, alkışlarla karşılandı. 
     Toplantıda, ayrıca DEP milletvekilleri Orhan Doğan, Selim Sadak, yeni partinin Genel Başkanı olması öngörülen Ahmet Türk, Özgür Toplum Partisi’nin önceki başkanı Ahmet Turan Demir, eski milletvekili Sırrı Sakık katıldı. Partinin Hazırlık Komisyonunda yer alan DEHAP’ın Genel Başkanı Tuncer Bakırhan da toplantıda yer aldı. 
     Salonda, "Halk adına değil, halkla birlikte siyaset", "Demokratik toplum gençliğin demokratik sosyalist mücadelesiyle gerçekleşecektir", "Özgür bir yaşam, Demokratik bir toplum, Onurlu bir barış için DTH" yazılı pankartlar asıldı. Türk bayrağının asılmamasının dikkat çektiği salonda, Kültür Merkezi’nin platform dekorunda Atatürk’ün resmi yer aldı. 
     Toplantının ilk açış konuşmasını DEHAP’ın eski Genel Başkanı ve 2003 seçimlerinde "evrakta sahtecilik" suçlamasıyla cezaevine giren Mehmet Abbasoğlu yaptı. Siyasi yasaklı olan Abbasoğlu hareketin kurucular kurulunda yer almıştı. Abbasoğlu, konuşmasında uzun bir yolculuktan sonra parti kuruluşunun son toplantısında biraraya gelmenin mutluluğunu yaşadığını belirtirken, "Bu parti halkın kurduğu bir parti" dedi. Abbasoğlu, önlerine bir çok zorluk çıktığını ancak bunları aşmayı başardıklarını kaydederken, bundan sonra da partinin eksiklikleri tamamlamak için çabalayacağını ifade etti. 
     
     DİVAN BAŞKANI ÖCALAN’IN AVUKATI OLDU 
     Abbasoğlu’nun konuşmasının ardından Divan oluşturuldu. 
     Divan için tek liste sunuldu. Selim Sadak başkanlığında hazırlanan liste oy çokluğu ile kabul edildi. Bunun üzerine, 5 kişilik Divan Başkanlığına Doğan Erbaş seçildi. Erbaş, 
     uzun süre Abdullah Öcalan’ın da avukatlığını yapmıştı. 
     
     İSTİKLAL MARŞI YOK 
     Divan seçiminin ardından, katılımcılar "özgürlük ve demokrasi mücadelesi şehitleri için" bir dakikalık saygı duruşunda bulundu. İstiklal Marşı’nın okunmaması dikkat çekti. 
     
     AÇIŞ KONUŞMASI SADAK’IN 
     Toplantının ikinci açış konuşmasını ise 60 kişilik Hazırlık Komisyonu adına Selim Sadak yaptı. Sadak, DTH’nın kurulma aşamasına geldiğini belirtirken, çalışmaya katkı sunan herkesi kutladı. DTH’nın demokratik özü itibariyle Türkiye’de örneği olmayan bir siyasi parti olarak yaşamına bugünden itibaren başladığını kaydeden Sadak, "Son derece demokratik ve halkımızın insiyatifinde olan DTH’nın bu ülkede çok ciddi işler başaracağına yürekten inanıyorum. DTH vizyonu olan birikimi olan bütün bireylere kucak açmıştır. 
     DTH gücünü halktan, halkın demokratik iradesinden almıştır" diye konuştu. 
     
     KADIN KOTASI YÜZDE 40 
     Kadın özgürlüğü, cinsiyet eşitsizliğinin giderilerek, kadının toplumsal yaşamın her alanında ve siyasette eşit temsilinin sağlanmasının DTH’nın en önemli hedifleri arasında olduğunu belirten Sadak, bu kapsamda yüzde 40 cinsiyet kotasının kararlı bir şekilde uygulanacağını bildirdi. 
     
     HEP’TEN DEHAP’A 
     Sadak, "DTH’nın yüklendiği misyon HEP’ten DEHAP’a kadar uzanan onurlu, şerefli ve kararlı bir anlayışın misyonudur. 
     Ancak bu onurlu mirasın başarıya ulaşması için, geçmiş partilerimizi yadsımadan, ama her alanda onları aşan bir çıkış yapıyoruz. DTH, bu yeni çıkışın adıdır. Bu onurlu ve şerefli misyonun mirasçısı olan DTH, oligarşik devlet yapısını demokratikleştirerek, Türkiye’deki değişim ve dönüşümün öncülüğünü yapacaktır" diye konuştu. 
     
     TOPLANTIDA NE OLACAK 
     DTH’nın Kurucular Kurulu toplantısı iki gün sürecek. 
     Bugünkü toplantıda, partinin tüzük, program, isim ve amblemi belirlenecek. Yarınki toplantıda ise yürütme organlarının seçimleri yapılacak. Bu yürütme organları, partinin 1’inci Olağan Genel Kurulu’na kadar geçirilecek sürede hazırlıklarını yapacak. 
     
</TEXT>
</DOC>
