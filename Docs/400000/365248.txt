<DOC>
<DOCNO> 365248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/siy04.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çoğu İHL'li 233 öğretmen müdür oldu 
</HEADLINE>
<TEXT>


Konya DHA 


Konya İl Milli Eğitim Müdürü Mehmet Özer, il genelindeki 980 ilköğretim okulundan 233'üne yıldırım hızıyla müdür atadı. Atamalarda 3 Türkçe, 7 fen ve tarih öğretmenine karşılık 31 imam hatip ve 20 din öğretmenin de müdür olması eğitimcileri şoke etti. 
Özer'in imzasını taşıyan 20 Temmuz tarihli atama kararnamesiyle ilk kez aynı anda bu kadar çok sayıda müdür atanması Konya İl Milli Eğitim Müdürlüğü'nde dini kadrolaşma söylentilerine neden oldu. 

Eğitim Sen'den atamalara tepki 
Vali Ahmet Kayhan'ın da onayladığı atamalara tepki gösteren Eğitim Sen Konya Şube Başkanı Veli Demir, müdürlerin haftada 2-6 saat derse girme zorunluluğu olduğuna dikkat çekerek, "İHL öğretmenleri hiç ilgisi olmayan okullara atandı. Bu öğretmenlerin atanması kadrolaşma çabası değil de nedir " dedi. 
Özer ise atamaların eleştirilecek bir yanı olmadığını savunarak, "Müdür olmak isteyen öğretmenler bize müracaat etti. Biz de şartlara uygun olanlar arasında ilk 5'e girenlerden birini seçtik" dedi. 
Özer, Haziran 2004'te de yine bir yıldırım atama ile 184 ilköğretim okulu müdürünün yerini değiştirmiş, ancak İdare Mahkemesi atamalara iptal kararı vermişti. 





</TEXT>
</DOC>
