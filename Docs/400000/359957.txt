<DOC>
<DOCNO> 359957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/axspo01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da panik 
</HEADLINE>
<TEXT>


Yabancı transferinin bir türlü gerçekleşememesi, Beşiktaş Yönetimi'ni sıkıntıya soktu. Rıza Çalımbay, "Kime el atsak bir engel çıkıyor" derken, Kıvanç Oktay ise bu hafta içinde işi bitireceklerini söyledi 

BİLAL MEŞE - ORHAN YILDIRIM 


Beşiktaş, yabancı transferini bir türlü gerçekleştiremediği için paniğe kapıldı. Yurtdışındaki ikinci etap çalışmalarına kadar yeni isimleri takıma kazandırmayı hedefleyen Beşiktaş Yönetimi, hesapta olmayan sorunlardan dolayı paniğe kapıldı. 
İşi aceleye getirip yanlış yapmak istemeyen Siyah - Beyazlılar, kılı kırk yararak transfer görüşmelerini bu şekilde yürütüyor. Bu konuda en fazla sıkıntısı olan da Teknik Direktör Rıza Çalımbay. Buna rağmen soğukkanlılığını kaybetmeyen Rıza hoca, çarşamba ya da perşembe gününe kadar transferin gerçekleşeceğini ifade etti. 
Çalımbay şunları söyledi 
"İstediğimiz gibi olmadı. Kime el atsak karşımıza engel çıkıyor. Zurawski için elbette üzüldük ama artık önümüze bakıyoruz. Soley, Gökhan Zan'ın orta saha versiyonu. Kanadalı Patrice ise Güven gibi. Pazarlıklar sürüyor. Pandiani iyi bir golcü ama ona da İngiltere'den talipler çıkmış." 
Futbol Şube Sorumlusu Kıvanç Oktay da forvet ve orta saha için alternatif isimlerin bulunduğunu vurgulayarak, "Hepsi de medyada yer alan oyuncular. Bu hafta içinde iki oyuncuyu kampa getireceğiz. Takıma katkısı büyük olan en iyi oyuncuları alarak lig ve Avrupa'da zirvede olacak kadroyu tamamlamış olacağız" diye konuştu. 

Beşiktaş ter attı 0-7 

Beşiktaş yeni sezon öncesi ilk hazırlık maçında Avusturya amatör takımlarından Schwaz'a gol yağdırdı. 
Zayıf rakibi karşısında sağnak yağmur ve kaygan bir sahada mücadele eden Siyah - Beyazlılar'da ilk yarı Sergen, maça ağırlığını koyarken, Ahmet Drusun ile Ali Tandoğan da kendisine ayak uyduran isimler oldu. Bu devrede iki gol birden atan Sergen tüm dikkatleri üzerinde toplarken, Ali Tandoğan da performansıyla takıma çabuk uyum gösterdiği kanıtladı. 
Kartal ilk yarıyı Sergen 2 , Ahmet, Gökhan ve Ali Tandoğan'ın golleriyle 5-0 önde kapattı. Beşiktaş ikinci 45 dakikada da oyunun kontrolünü elinden bırakmadı, rakibine tek şut şansı tanımadı. Siyah - Beyazlılar, Ali Tandoğan ve Veysel'in golleriyle sahadan 7-0 galip ayrıldı. 
Youla henüz hazır gözükmezken, yenilerden Adem ile Kürşat acemilik çekmediler. 

Maçın karnesi 
HAKEMLER Cemil Et, Adem Uzar, Yılmaz Et 
SCHWAZ Taurnbicher 4 - Kozanek 4 , Gruber 4 , Vitanoviç 4 -Steinlecaner 4 S.Reiter Dk. 46 4 , Aigner 4 Egger Dk 46 4 , Brem 4 , Reiter 5 , Kreiol 4 - Patrick 4 , Deutsch 4 
BEŞİKTAŞ Volkan 5 - Ali Güneş 5 , Kürşat 5 Mustafa Dk.46 4 , Gökhan 6 Çağdaş Dk.46 5 - Ali Tandoğan 7 İbrahim Dk. 56 5 , Tayfur 7 , Sergen 7 Sinan Dk. 46 5 , Ümit 5 , Adem 5 İbrahim Üzülmez Dk. 46 5 -Veysel 7 , Ahmet 5 Youla Dk. 46 5 
GOLLER Sergen Dk.10 ve 21 , Ahmet Dk. 12 , Gökhan Dk. 23 , Ali Tandoğan Dk. 34 ve 53 , Veysel Dk.56 

Ne iş olsa yaparım 

Golcü Veysel, "Denizli'de stoper oynadım. Orta alanda da görev yaptım" diyerek her yerin adamı olduğunu söyledi 

ORHAN YILDIRIM 

Beşiktaş'a geldiği ilk sezonda fazla şans bulamadı Veysel... Geçen sezon oynadığı 8 maçta ilk 11'de görev yaptı, 8 gol attı. Üstelik bulduğu sayıların çoğu da, Beşiktaş açısından kritik değerdeydi. Geçen yıla kayıp gözüyle bakan başarılı oyuncu, bu sezon Rıza Çalımbay'dan formayı kapmak için mücadele edecek. İşte Veysel'in ağzından dökülenler 
Anadolu kulübünden farklı olarak Beşiktaş'ta medya baskısı var. Bütün bunları kafa olarak aşmak zorundasınız. Burada her hafta kazanma zorunluluğu var. Bunları kaldırabilmek sadece yetenekle olmuyor. Temel atıp bir kat çıktım. Şimdi onun üstüne kat koymak daha kolay. Formayı almak kadar bırakmamak da önemli.Bir oyuncu kadroya girmediği zaman ne kadar da moralim bozulmuyor dese de, bozulur. Her futbolcu oynamak ister. İşi bırakırsanız zaten olay bitmiş demektir. Bir de hocanın size güvendiğini bilmek şanstır. Ama hoca güveniyor, forma verir diye beklemekte intihar olur. Benim oyun felsefemde bir santrforun görevi sadece gol atmak değildir. Sahada iyi mücadele etmek, arkadan gelen kişileri gol pozisyonuna sokmak, defansı yormak, boş alan yaratmak. Modern futbolda bu var. Benim sevdiğim olay komple bir takım oyuncusu olmak. Denizlispor'da görev yaparken 10'dan fazla maç stoper olarak görev yaptım. Bunun dışında orta alanda da oynadım. Bir şeyler elde etmek istiyorsanız acı çekmek zorundasınız. Kamp dönemi ağır ama çok iyi gidiyor. Ne kadar istemeseniz de, işler kötü gidince ailenizdeki huzur da olumsuz etkileniyor. Bu yıl bazı şeylerin mazereti yok. Tek çıkışımız başarılı olmak. 

Pandiani için süre azaldı 

İspanya'nın Deportivo Kulübü, Pandiani için Beşiktaş'ın bir an önce karar vermesini istedi. 
Uruguaylı futbolcuya İngiliz kulüplerinden de teklifler bulunduğunu ileri süren İspanyollar, Siyah - Beyazlılar'ın iki gün içinde olumlu veya olumsuz bir yanıt vermesini istedi. Buna karşın Deportivo'nun, bonservis bedeli için istediği 4 milyon Euro'da indirim yapmadığı ifade edildi. 
Beşiktaş Yönetimi'nin ise Deportivolu yetkililerden yarına kadar süre aldığı, kendilerinden haber gelinceye kadar oyuncuyu elde tutmalarını istedikleri belirtildi. 
Pandiani için İngiltere'den Birmingam City ile Fulham'ın devrede olduğu, Kartal'ın bu kulüplerle rekabette olduğu ileri sürüldü. 

Biscan'da ümit iyice tükeniyor 

Siyah - Beyazlılar'dan dört kez süre istemesine rağmen h l olumlu veya olumsuz bir yanıt vermeyen Igor Biscan'da ümitler iyice azaldı. 
Son kararını vermesi için 10 Temmuz'a kadar süre veren Hırvat futbolcunun, kendisine teklifte bulunan İngiliz ve İspanyol kulüplerden hala haber alamadığı, bu nedenle Beşiktaş ile flörtü uzattığı ileri sürüldü. 
Biscan'a sürekli ek süre tanıyan Siyah - Beyazlılar'ın da artık sabrının kalmadığı, futbolcuyla bugün son kez görüşerek bu işe nokta koyacakları ifade edildi. 

'Sorunlu değiliz' 

Rıza Çalımbay'ın kadro dışı bırakmasının ardından Fulya Tesisleri'nde, Antrenör Fikret Demirer nezaretinde çalışan Emre, Tayfun ve Berkant, profesyonelliğin gereğini yerine getirdiklerini söyledi. 
Berkant ve Tayfun, gelişmeler konusunda sessiz kalırken, tecrübeli futbolcu Emre Aşık ise konumlarından rahatsız olduklarını söyledi. Kendilerine sürgün denildiğini hatırlatan Siyah - Beyazlı futbolcu, "Takımla beraber olsak daha çabuk takım bulurduk. Sakatlık geçirmemiş olsaydım şimdi takımla birlikteydim. Bizler sorunlu insanlar değiliz. Fulya'da çalışınca talip olacak insanlar sorunlu gibi görüyor" dedi. 
Futbolu bırakacağı kulübün Beşiktaş olduğunu vurgulayan Emre, "Yunan AEK ile anlaşma aşamasındaydım. Adamlar çok istemelerine rağmen 'bir sezon oynamamışsın' dediler, olmadı. Yurtdışı olmazsa Kartal'dan ayrılmayacağım" ifadesini kullandı. 

Beşiktaş'ta eksik kalmadı 

Teknik Direktör Rıza Çalımbay'dan üç gün özel izin alan Ahmed Hassan da dün kampa katıldı. Böylece Siyah - Beyazlılar'da eksik futbolcu kalmadı. Mısırlı yıldız oyuncu, "Milli takım ile çok iyi bir dönem geçirdim. Buraya geç ama hazır geldim. Yeni sezonda her şey farklı olacak" diyerek iddialı olduğunu belirtti. 

Ver elini Almanya 

Beşiktaş, Avusturya kampını dün tamamladı. Sabah antrenmanını yağmur altında gerçekleştiren Siyah - Beyazlılar, kısa süren bir top çalışması yaptı. Antrenmana, sakatlığı süren Tümer katılmadı. Kartal, ikinci etap kamp çalışması için Almanya'ya geçti. 22 Temmuz'a kadar burada hazırlıklarını devam ettirecek olan Beşiktaş, 4 tane hazırlık maçı oynayacak. 
Kampa bir hafta geç katılan milli futbolcular Pancu, İbrahim Toraman, Koray, İbrahim Akın ve Okan ise dün ilk kez takımla birlikte idmanlara başladı. Bir hayli çekişmeli geçen ve dar alan da yapılan çift kale maçta forma giyen bu oyuncular, sabah saat 07.00'de kros yaptıkları için biraz tutuk göründü. 


</TEXT>
</DOC>
