<DOC>
<DOCNO> 357717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonyas05.html </URL>
<DATE> 2005/07/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Serdar Ortaç karakolluk oldu 
</HEADLINE>
<TEXT>

     Ahmet AKTAŞ ÇEŞME İzmir , DHA 

      İZMİR'in Çeşme İlçesi'ndeki Cece Bar'da sahneye çıkan Serdar Ortaç önce orkestrası ile tartıştı. Sabaha karşı gittiği çorbacıda bu kez programını eleştiren ikisi kadın dört kişiyle tartışan Ortaç karakolluk oldu. 
     Pop müziğin başarılı isimlerinden Serdar Ortaç, Çeşme sezonunu açtı. Gündüz Caliante Beach Club'ta kadın hayranları tarafından ablukaya alınan Serdar Ortaç, kendine gösterilen ilgi karşısında kayıtsız kalmadı. Gözlerden uzak köşelerde sohbet edip şakalaşan Ortaç, objektiflere yakalanmamak için çaba sarf etti. 
     Yaz mevsimi boyunca hafta sonları Çeşme Cece Bar'da sahneye çıkacak Ortaç, gündüz plajda hayranlarıyla yakınlaşması, gece de sahnedeki agrasif tavırlarıyla dikkat çekti. Serdar Ortaç, Cece'deki ilk gecesinde 700'e yakın izleyici topladı. 
     Çoğunluğu kadınlardan oluşan izleyici grubu iki saat boyuna sanatçının şarkılarına hep bir ağızdan eşlik etti. Ancak Ortaç istediği sesi alamadığı gerekçesiyle önce tonmaisteriyle, ardından yanlış çaldıkları iddasıyla orkestrasıyla tartıştı. 
     Ortaç saat 04.00 sıralarında sahneden inip ünlülerin tercih ettiği Ilıca'daki Dost Pide'ye geldi. Pide siparişi veren Ortaç'a bu sırada arka masada iki erkekle oturan iki kadın iddiaya göre laf attı, geceki programını beğenmediklerini söyledi. Eleştiriye sinirlenen Ortaç, Hanımefendi neden programamı beğenmediğinizi söyler misiniz '' diye sordu. Bu sırada araya girenler sanatçıyı yatıştırmaya çalıştı. Daha sonra sahneye çıktığı gece kulübünün yöneticileri gelip Ortaç'ı götürmeye çalıştı. 
     Büyüyen tartışmanın sonunda hakkında şikayet olan Ortaç, polis tarafından Ilıca Karakolu'na götürüldü. Alkollü olduğu belirtilen Ortaç ifade verdikten sonra karakoldan ayrıldı, herhangi bir açıklama yapmadı. Şikayetçilerin isimleri de polis tarafından açıklanmadı. 
     
</TEXT>
</DOC>
