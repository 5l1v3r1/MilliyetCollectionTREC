<DOC>
<DOCNO> 357151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas11.html </URL>
<DATE> 2005/06/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
UNESCO, Artvin'in Camili Köyü'nü koruyacak 
</HEADLINE>
<TEXT>

     BM Bilim, Eğitim ve Kültür Örgütü UNESCO , Artvin'in Camili köyünün, ''İnsan ve Biyosfer Programı'' koruma ağı alanı içine alınmasını kararlaştırdı. 
     UNESCO'da yapılan toplantılar sonucunda, Gürcistan sınırı yakınlarındaki Karçal dağı eteklerindeki Camili köyüyle birlikte, 17 ülkeden 22 site daha dünyadaki koruma altındaki biyosfer rezervi içeren bölge ilan edildi. 
     Dünyada şu ana kadar 102 ülkeden 482 site, UNESCO'nun biyosfer rezervi koruma alanı içinde bulunuyor. 
     Bitki örtüsü, hayvanları, doğal hayatı, ormanları ve çevre bilincine duyarlılığı nedeniyle tanınan Camili köyüyle, Türkiye'den de ilk defa bir bölge UNESCO'nun bu alandaki koruma siteleri içine girmiş oldu. 
     UNESCO, ''biyosfer rezervlerin ve biyolojik çeşitliliğin korunmasıyla, ekonomik kalkınma ve kültürel değerlerin devamlılığı arasındaki çatışmaların, sürdürülebilir bir şekilde çözülmesine dönük temel bir yaklaşım oluşturulmasını'' hedefliyor. 
     
     BİYOSFER REZERVİNE NEDEN İHTİYAÇ VAR 
     UNESCO uzmanları, biyosfer rezervine, ''biyolojik çeşitliliği korumak'', ''bozulmamış eko sistemlerin devamı sağlamak'', ''doğal sistemler ve bu sistemlerin zamana bağlı değişimlerini öğrenmek'', ''geleneksel arazi kullanım biçimleri hakkında bilgi sahibi olmak'', ''doğal kaynakların yönetiminde sürdürülebilir yöntemlerin kullanımına dönük bilgileri paylaşmak'' ve ''doğal kaynakların yönetimindeki sorunların çözümünde işbirliği yapmak'' için ihtiyaç olduğunu belirtiyor. 
     
</TEXT>
</DOC>
