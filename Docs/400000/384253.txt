<DOC>
<DOCNO> 384253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo19.html </URL>
<DATE> 2005/10/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Akbaşoğlu Gökdeniz, Trabzon'da çalışmalara başlayacak... 
</HEADLINE>
<TEXT>

     Trabzonspor Kulübü Yönetim Kurulu Üyesi Metin Akbaşoğlu, Profesyonel Futbol Disiplin Kurulu PFDK tarafından 10 ay ceza alan ve İstanbul’da bulunan Gökdeniz Karadeniz’in Trabzonspor’un futbolcusu olduğunu ve takımla birlikte çalışmalara başlayacağını söyledi. 
     Akbaşoğlu, AA muhabirine yaptığı açıklamada, teknik direktör konusunda Vahid Halilhodziç ile anlaştıklarını ve Boşnak hocanın yarın Trabzon’a geleceğini belirterek, "Gökdeniz de Trabzon’a gidip yeni hocamızla birlikte çalışmalara başlayacak" dedi. 
     Gökdeniz’in Trabzonspor’un futbolcusu olduğunu ve KKTC’de futbol oynaması gibi bir durumun söz konusu olmadığını ifade eden Akbaşoğlu, "Bunlar palavra. Gökdeniz’in aldığı ceza nedeniyle, FİFA kurallarının olmadığı bu tip yerler söz konusu ediliyor" diye konuştu. 
     Gökdeniz’in artık izin döneminin bittiğini ve gerekçeli kararının beklendiğini kaydeden Akbaşoğlu, "Gökdeniz de tahkim kuruluna başvuruda bulanacaktır. Tahkim kurulunun da bu futbolcu hakkında vereceği cezayı düşürmesini bekleyeceğiz. Gökdeniz’in ikinci yarıda takımdaki yerini alacağını düşünüyoruz" dedi. 
     
     GEREKÇELİ KARAR BEKLENİYOR 
     Trabzonspor Kulübü Genel Müdürü Burak Gürdal ise Gökdeniz Karadeniz’in aldığı ceza konusunda şu ana dek kulübe herhangi bir resmi yazı gelmediğini söyledi. 
     Gökdeniz’in aldığı cezayı basın toplantısı aracılığıyla öğrendiklerini ifade eden Gürdal, "Gerekçeli kararı bekliyoruz. Her an gelebilir. Yönetim kurulu da gerekçeli karara göre bir değerlendirme yapacaktır" diye konuştu. 
     
</TEXT>
</DOC>
