<DOC>
<DOCNO> 380669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur23.html </URL>
<DATE> 2005/09/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Oğlunu kurtardı, kendisi öldü 
</HEADLINE>
<TEXT>

     Adana’da sulama kanalına düşen çocuğunu kurtarırken çok miktarda su yutan baba, kaldırıldığı hastanede öldü. 
     Alınan bilgiye göre, Hasan Kılıç 55 , Şanlıurfa’dan yaklaşık 2 ay önce eşi, 10 çocuğu ve geliniyle birlikte tarım işçiliği yapmak üzere Adana’ya geldi. 
     Yüreğir İlçesi Çamlıbel Mahallesi 10. Sokak’ta bir eve yerleşen Hasan Kılıç, yeni aldığı otomobilini yıkamak üzere, oğulları Nevzat 6 ve Turan Kılıç’ı 8 da yanına alarak, PTT Evleri Mahallesi Mehmet Akif Ersoy Caddesi’ndeki DSİ sulama kanalının kenarına gitti. 
     Kılıç, otomobilinin temizliği ile uğraşırken ayağı kayan küçük oğlu Nevzat Kılıç, sulama kanalına düştü. Bunu gören baba Kılıç, oğlunu kurtarmak için suya atladı. Baba-oğul akıntının etkisiyle birlikte sürüklenirken, Hasan Kılıç, su üstünde tutmayı başardığı oğluyla birlikte vatandaşların da yardımıyla kanaldan çıkarıldı. 
     Baba-oğula ilk müdahale, 112 Acil Servis görevlilerince yapıldı. 
     Daha sonra hastaneye kaldırılan ve çok miktarda su yuttuğu belirlenen Hasan Kılıç, kurtarılamadı. 
     Babası tarafından kurtarılan Nevzat Kılıç’ın ise hayati tehlikesinin bulunmadığı bildirildi. 
     
</TEXT>
</DOC>
