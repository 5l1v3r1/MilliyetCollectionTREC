<DOC>
<DOCNO> 353909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/cemal.html </URL>
<DATE> 2005/06/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yazıları 1 
</HEADLINE>
<TEXT>
Sonunda AB olsa da, olmasa da 

Kimine göre Türkiye'nin Avrupa rüyası bitti Tarihinin en derin krizine yuvarlanmış Avrupa Birliği, Türkiye'ye de kapıyı gösterecekmiş... 
Öyle diyorlar. 
Sanmıyorum. 
Bugün için yok böyle bir ihtimal. 
AB'nin büyük bir kimlik krizine yuvarlandığı, bir süre kendi derdiyle uğraşacağı elbette doğru. Yakın geleceğinin belirsizliklerle dolu olduğu konusunda kuşku yok. 
AB'deki krizin nedenlerinden biri de Türkiye, bu da malum. Avrupa'da Türkiye'ye karşı olan güçlerin şu sıralar yükselişe geçtiğini de kimse yadsımıyor. 
Bu açıdan iki ülke öne çıkıyor 
Almanya'yla Fransa. 
İlkinde, Sosyal Demokratlar iniyor, Muhafazakarlar çıkıyor. Öbüründe, Chirac havlu atıyor, Sarkozy soyunuyor iktidara. Schröder - Chirac'ın yerini zamanla Merkel - Sarkozy ikilisinin alması yakın ihtimal. 
Bu ikili, Türkiye için üyelik değil, imtiyazlı ortaklık modelinden yana. Ama onlar istiyor diye, bugüne kadar AB'nin bizimle ilgili hiçbir resmi belgesinde yer almayan imtiyazlı ortaklık olacak değil. 
Şunu da unutmayın 
AB Konseyi'nde bu kararlar oy birliğini gerektiriyor. Türkiye'nin son tahlilde üyeliğini öngören karar da öyle. Değişebilmesi için de oybirliği şart. Bu da mümkün değil bugün için... 
Peki, Türkiye karşıtlarının eli güçlenmiyor mu 
Sır değil, güçleniyor. 
Ama bir kenara yazın 
Türkiye'nin Avrupa rüyası bitmiyor 
Herşeyden önce bu bir rüya değil, Türkiye'nin uygarlık hedefidir. Atatürk'ün önümüze koyduğu çağdaş uygarlık yoludur. Avrupa Birliği olsa da, olmasa da bu böyledir. 
İkincisi, Türkiye'ye kapı gösterilmiyor, gösterilemiyor. 3 Ekim tarihi geçen yıl 17 Aralık AB Zirvesi'nde oy birliğiyle alındı. Bozulması da oy birliğini gerektirir. Tarihinin en büyük kriziyle uğraşmakta olan AB'den böyle bir mutabakat çıkamaz. 
Nitekim, Türkiye'yle üyelik müzakerelerini öngören 3 Ekim kararına uyulacağını belirten genel bir ibare geçen haftaki zirve metninde de yer aldı. Ayrıca, hem Komisyon yetkilileri, hem de örneğin Chirac 3 Ekim konusunda herhangi bir değişikliğin söz konusu olmadığını belirttiler. 
Türkiye'yle ilgili olarak özellikle Fransız siyaset adamlarından kulaklara çarpan vozurdamalara gelince... 
Sürpriz değil hiçbiri. 
Şu dönemde daha yüksek sesle bağırmaları, iç politikada debelendikleri kendi çıkmazlarından kaynaklanıyor. 
Ancak buraya kadar yazdıklarım bir yanlış anlamaya meydan vermesin. Türkiye'nin AB yolu bundan böyle daha engebeli olacak. 
Ben de hayal kurmuyorum. 
Kimileri, 3 Ekim sonrasındaki müzakere sürecinde hayatımızı çekilmez hale getirmek için ellerinden geleni yapacaklar. Uluslararası bir toplantıda tanıştığım Güney Kıbrıslı bir Rum diplomatı anımsıyorum. "Çin işkencesine hazır olun " demişti... 
Ama şunu da bilin 
AB, bugünkü krizin içine yuvarlanmamış olsaydı bile, işimiz yine zor olacak, yıllar alacaktı. Şimdi biraz daha zorlaşacak, evet öyle. 
Avrupa'da bazı başkentler, bazı odaklar tarafından, bize "Böyle AB olmaz olsun, alın başınıza çalın " dedirtmek için yolumuza birçok tuzaklar kurulacak. 
Bunlara hazırlıklı olalım. 
Provokasyona gelmeyelim. 
Bu açıdan Ankara'da hükümet, Dışişleri neyin ne olacağı konusunda hayal kurmuyor. Gerçekçi bir hava var. 3 Ekim ve sonrası için sıkıntıların neler olabileceğini göz önünde tutan alternatif senaryolar oluşturuluyor. 
"Uyum protokolü imzalanmasın " gibisinden olmadık çıkışlarla puan toplayacağını sananlara itibar edileceğine dair herhangi bir belirti yok. 
Kısacası 
Pusula şaşmasın 
Türkiye'nin önünde bir yol haritası var. Bu yol haritası, Türkiye'nin uygarlık sınavıdır kalkınma sınavıdır tepeden tırnağa değişim sınavıdır. 
Ve Türkiye'nin bu sınavı, Avrupa Birliği projesi ile örtüşmektedir. 
Önemli olan da budur. 
On, on beş, yirmi yıl sonra AB nerede olur diye felaket senaryoları yazmak yerine, sonunda AB olsa da olmasa da, Türkiye'nin bu yol haritasındaki büyük yürüyüşünü devam ettirmesi, yani pusulasını şaşırmamasıdır tarihsel önceliği... 
Avrupa yazılarının ikincisi yarın. 



</TEXT>
</DOC>
