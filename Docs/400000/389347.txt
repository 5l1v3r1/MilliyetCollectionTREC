<DOC>
<DOCNO> 389347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/eko06.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Unilever, fonksiyonel gıda üretimi yapacak 
</HEADLINE>
<TEXT>



Dünyanın önde gelen gıda ve ev kişisel bakım ürünleri üreticisi Unilever, gelecek yıl Türkiye'de gıda üretimine dönük bir yatırım yapacağını açıkladı. 
Unilever Türkiye Genel Müdürü İzzet Karaca, yatırımın "fonksiyonel gıda" adı verilen kategoride olacağını söyledi. 
Karaca, "Probiyotik yoğurt, kolestrol önleyici margarin benzeri insan sağlığına ekstra faydaları bulunan ürünlerin pazarı tüm Avrupa'da olduğu gibi Türkiye'de de hızla büyüyor. Bununla birlikte Türkiye'de hala bir 'fonksiyonel gıda' yasası yok. Bu nedenle ürünlerin özellikleri kamuoyuna yeterince anlatılamıyor. Bu yasa çıkar çıkmaz, biz de yatırım için düğmeye basacağız" dedi. İzzet Karaca, bu yıl bir milyar dolarlık ciro hedeflerine ulaşacaklarını, 2005'de yüzde 20 büyüyerek, Unilever'in en hızlı büyüyen pazarı olacaklarını ifade etti. 
Karaca, perakende sektörüne yeni oyuncuların gireceğini de belirterek, "Wal-Mart gibi isimlerin yanısıra Avrupa'daki market zincirlerinin de Türkiye'ye geleceğini düşünüyorum" dedi. 
Unilever, Türkiye'de Lipton marka çayları ürettiği üç fabrikanın yanısıra bakım ürünlerini ürettiği Çorlu ve Gebze'deki ikişer fabrika ile toplam yedi fabrikada faaliyet gösteriyor. 


</TEXT>
</DOC>
