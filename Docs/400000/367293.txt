<DOC>
<DOCNO> 367293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun23.html </URL>
<DATE> 2005/08/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hatemi'den sabotaj iddiası 
</HEADLINE>
<TEXT>

     İran'ın yarın görevden ayrılacak Cumhurbaşkanı Muhammed Hatemi, İran'da ve ABD'deki bazı yetkililerin iki ülke arasındaki ilişkileri sabote ettiğini söyledi. 
     Hatemi, El Hayat'a yaptığı açıklamada, ''Baştan beri, gerek Amerikan gerekse İran tarafında ilişkileri geliştirmemek yönünde bir eğilim var. İran ve ABD tarafında bazıları ne zaman ilişkiler gelişmeye başlasa sabotaj politikası izlediler'' dedi. 
     Muhammed Hatemi, ''İran'da ABD konusunda kötümser olan insanlar var ve bunlar iyi ilişkilerin ulusal çıkarlara zarar vereceğine inanıyorlar. Bu, Amerikalıların İran konusundaki hatalı politikalarından kaynaklanıyor'' diye konuştu. 
     ABD'nin hatalarının ve karar verme mekanizmasındaki bazı Amerikalıların İran'a düşmanlıklarının, ülkesinde bu konuda kötümserliğe yol açtığını belirten Hatemi, bunun ilişkilerin gelişmesinin önünde engel oluşturduğunu kaydetti. 
     Hatemi, her iki tarafın da birbirine daha olumlu bakması, ancak politikalarını önemli ölçüde değiştirmek suretiyle ilk adımı ABD'nin atması gerektiğini söyledi. 
     Hatemi'nin eski yardımcısı Muhammed Ali Abhati, haziran ayında yaptığı bir açıklamada, Hatemi'nin ABD Başkanı Bill Clinton döneminde ABD ile ilişkileri geliştirmeyi umduğunu, ancak mollalar tarafından engellendiğini söylemişti. 
     
</TEXT>
</DOC>
