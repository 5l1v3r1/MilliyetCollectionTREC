<DOC>
<DOCNO> 363901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur04.html </URL>
<DATE> 2005/07/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ulaşılan sokak çocuklarının yüzde 8'i madde bağımlısı... 
</HEADLINE>
<TEXT>

     Devlet Bakanı Nimet Çubukçu, halen Türkiye genelinde hizmet veren 43 çocuk ve gençlik merkezi aracılığıyla toplam 41 bin 982 sokakta yaşayan ve çalışan çocuğa ulaşıldığını, bu çocuklardan yüzde 8’inin ise madde bağımlısı olduğunu bildirdi. 
     Nimet Çubukçu, DYP Hatay Milletvekili Mehmet Eraslan’ın "sokakta yaşayan ve madde bağımlısı olan çocuklara" ilişkin soru önergesini yanıtladı. Çubukçu, sokakta yaşayan ve çalışan çocuklara hizmet vermek amacıyla hizmete açılan "Çocuk ve Gençlik Merkezi" sayısının Türkiye genelinde 43 olduğunu dile getirirken, bu merkezler aracılığıyla bu yıl başına kadar ulaşılan toplam çocuk sayısının 41 bin 982 olduğunu kaydetti. Ulaşılan bu çocuklardan 3 bin 475’inin madde bağımlısı olduğunu kaydeden Çubukçu, çocuk ve gençlik merkezlerinde tespiti yapılan madde bağımlısı çocukların Sağlık Bakanlığı’na bağlı tedavi merkezlerine yönlendirildiğini vurguladı. 
     
     İSTANBUL BİRİNCİ SIRADA 
     Çubukçu’nun verdiği bilgiye göre ulaşılan madde bağımlısı çocuklar arasında birinci sırayı İstanbul aldı. İstanbul’da hizmet veren sekiz çocuk ve gençlik merkezinde toplam 2 bin 613 madde bağımlısı çocuk bulunuyor. İstanbul’u dört merkezdeki 266 madde bağımlısı çocuk ile İzmir izlerken, Antalya’daki üç merkezde bulunan 248 çocuk ile madde bağımlısı çocukların yoğunlaştığı illerde üçüncü sırayı Antalya alıyor. Ankara’daki üç merkezde ise toplam 76 madde bağımlısı çocuk bulunuyor. Sadece bir çocuk ve gençlik merkezi bulunan Mersin’de de 103 madde bağımlısı çocuk bu merkezden yardım alıyor. 

ANKA 
     
</TEXT>
</DOC>
