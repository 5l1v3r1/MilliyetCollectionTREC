<DOC>
<DOCNO> 379425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko12.html </URL>
<DATE> 2005/09/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Büyüme, plan dinlemiyor... 
</HEADLINE>
<TEXT>

     Hüseyin Tunçay 

Dokuzuncu Kalkınma Planı’nın hazırlıklarına başlayan Türkiye’de büyüme rakamları, planlardaki hedeflere pek de uyum göstermezken, son planlarda öngörü ile gerçekleşme arasındaki makas gittikçe açılıyor. 
     A.A muhabirinin Devlet Planlama Teşkilatı DPT verilerini baz alarak yaptığı hesaplamalara göre, ilk iki kalkınma planı döneminde yüzde 90’ların üzerinde olan öngörü gerçekleşme oranları, son planlarda yüzde 50’lere kadar geriledi. 
     Türkiye büyüme öngörüleri açısından beş yıllık planlar içinde en yüksek başarıyı yüzde 94.2’lik gerçekleşme ile 1. Beş Yıllık Kalkınma Planı döneminde elde etti. Bu dönemde yüzde 7 büyüme bekleyen Türkiye, yüzde 6.6 oranında büyüme kaydetti. 
     İkinci planda da büyüme hedefinin yüzde 90’ını gerçekleştiren Türkiye, 3. Plan döneminde hedeflediği büyümenin üçte ikisini gerçekleştirebildi. 
     Dördüncü planda ise büyüme neredeyse tahmin bile edilemedi. Bu dönemde yüzde 8 büyüme öngören Türkiye sadece yüzde 1.7’lik büyüme gösterebildi. 
     Beşinci planda büyüme hedefinin dörtte üçünü realize eden Türkiye, 6. planda sadece yarısını bulabildi. Yedinci planda ise hedefin yüzde 69’u oranında gerçekleşme sağlanabildi. 
     Geçiş dönemi yıllık planlarında ise yine tahmin güçlüğü yaşandı. Büyüme bazı yıllar hedefin beşte birinde kalırken, bazı yıllarda da yüzde 180’inin buldu. 
     
</TEXT>
</DOC>
