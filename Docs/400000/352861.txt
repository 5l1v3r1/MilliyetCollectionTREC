<DOC>
<DOCNO> 352861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun13.html </URL>
<DATE> 2005/06/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Merkel ile Schröder'in "Türkiye" düellosu .. 
</HEADLINE>
<TEXT>

     BERLİN, DHA 

      ALMANYA’da muhalefette bulunan Hıristiyan Demokrat Birlik CDU partisi Genel Başkanı Angela Merkel, Avrupa kamuoyunun Türkiye’nin AB üyeliğine karşı çıktığı iddiasından hareketle, birliğin Ankara ile tam üyelik müzakerelerine girmemesi gerektiğini öne sürdü. 
     Türkiye’ye ’tam üyelik’ yerine ’imtiyazlı ortaklık’ verilmesi gerektiğini savunan Merkel, Alman Federal Meclisi’nde Ermeni önergesinin oylanmasından önce yaptığı açıklamada, Türkiye’nin üyeliğiyle ilgili referandum yapmayı planlayan ülkelerde Türkiye lehine bir çoğunluk sağlanamayacağını ima ederek, "Bu nedenle, tam üyelik vaadinde bulunarak Ankara ile 10 yıl boyunca müzakereler yürütmek tamamen sorumsuzca bir politika olur" dedi. 
     
     SCHRÖDER İSTEYEN TARAF MÜZAKERELERİ BİTİREBİLİR 
     Türkiye’nin AB üyeliğini destekleyen Almanya Başbakanı Gerhard Schröder ise Merkel’in açıklamalarından önce yaptığı konuşmada, bir İslam ülkesini Avrupa’ya bağlamanın getireceği potansiyel faydaların, Türkiye ile üyelik müzakerelerinden doğabileceği iddia edilen riskler karşısında ağır basacağını belirtti. 
     Bu tür olası risklerin ’kontrol edilebilir’ nitelikte olduğunu söyleyen Schröder ayrıca, herhangi bir tarafın isteği üzerine müzakerelerin kesilebileceğini ve Almanya’daki istihdam pazarını istenmeyen göçten koruyacak önlemler bulunduğunu hatırlattı. 
     
</TEXT>
</DOC>
