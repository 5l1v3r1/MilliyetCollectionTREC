<DOC>
<DOCNO> 350932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo03.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'ten jest 
</HEADLINE>
<TEXT>


Galatasaray ile bir yılı opsiyonlu olmak üzere 3 senelik sözleşme imzalayan Belçikalı teknik direktör, mukavelesine hiçbir tazminat maddesi ekletmedi. Eric Gerets gönderilse bile kulüpten para almayacak 

ERHAN TELLİ 


Yeni sezonda Galatasaray'ın başında görev yapacak olan Belçikalı teknik adam Eric Gerets'in, Sarı - Kırmızılı yönetimin önerilerini kayıtsız şartsız kabul ettiği öğrenildi. Tecrübeli çalıştırıcının, sözleşmesine hiçbir tazminat maddesi eklettirmediği ve gönderilmesi durumunda bile herhangi bir hak talep etmek istemediği belirtildi. 
Gerets'in anlaşma konusunda bu kadar esnek davranmasının en önemli nedeninin avukat Dupont olduğu bildirildi. Galatasaray'ın UEFA'daki davalarını takip eden Dupont'un devreye girmesinin ardından, Gerets'in pazarlık bile yapmadan, kendisine önerilen şartları kabul ettiği açıklandı. 
Belçikalı çalıştırıcının bir tek lig şampiyonluğu ve UEFA Kupası'nda yarı finale kadar çıkılması durumunda özel prim alacağı iddia edildi. Bu uygulamanın yeni sezonda da devam edeceği ve Şampiyonlar Ligi'nde üst turlara çıkılması durumunda Gerets'e yine özel ödeme yapılacağı öğrenildi. 
Geçtiğimiz sezon Galatasaray'ı çalıştıran Hagi de sözleşmesine tazminat maddesi koydurmamıştı. Rumen çalıştırıcı, teknik direktör arayışlarının başlaması üzerine görevden alınmadan önce istifasını yönetime vermişti. 

Hakan Yakın uçtu 

İsviçre gazeteleri, yıldız futbolcunun, Young Boys Bern ile 3 yıllık imza attığını iddia etti 

Hagi yönetimindeki Galatasaray'da forma şansı bulamayan Hakan Yakın'ın, İsviçre'ye geri döndüğü bildirildi. Türkiye'den ayrılmadan önce Sarı - Kırmızılı takımda kalabileceğini bildiren yıldız futbolcunun, Young Boys Bern takımı ile 3 yıllık sözleşme imzaladığı iddia edildi. 
Tages - Anzeiger Gazetesi, İsviçre Kulübü'nün, yıldız futbolcunun bonservisini 1.5 milyon Euro karşılığında Stuttgart'tan aldığını yazdı. Haberde, Stuttgart'tan sonra Galatasaray'dan da erken kopan Hakan Yakın'ın, eski günlerini mumla arattığı hatırlatıldı. 

Gündem Galatasaray 

Sarı - Kırmızılı kulübün eski yöneticilerinden Ali Dürüst, Celal Gürcan, Burak Elmas ve Aziz Üstel dün Kalyon Otel'de öğle yemeğinde bir araya geldi. 2006'daki seçimlerde başkanlığa aday olacağı kulaktan kulağa dolaşan Ali Dürüst'ün, henüz net bir karar vermediği öğrenildi. Adaylık konusunda acele etmeyen Dürüst'ün, camianın önde gelen isimlerinin aynı çatı altında buluşma önerisine sıcak baktığı ve yeni oluşumda Özhan Canaydın'ın da yer alması gerektiğini savunduğu iddia edildi. 

Canaydın devrede 

Galatasaray Başkanı Özhan Canaydın, Kayserisporlu Mehmet Topuz'un transferini bitirebilmek için kolları sıvadı. Canaydın'ın ilk görüşmelerden sonra olumlu yanıt gelmemesi üzerine bizzat devreye girdiği ve Kayserispor yönetimiyle sıcak temaslar kurduğu iddia edildi. Galatasaray Başkanı, Mehmet Topuz'un yaklaşık 1 milyon Euro olan sözleşmesini indirmenin hesaplarını yapıyor. 

26 Haziran'da toplanacaklar 

Geçtiğimiz yılı üçüncü sırada tamamlayan Galatasaray, 2005 - 2006 sezonunun hazırlıklarına 26 Haziran'dan itibaren başlayacak. Sarı - Kırmızılılar'ın, Gerets yönetimindeki ilk kamp çalışmasını 1 - 15 Temmuz tarihleri arasında Hollanda'da yapacağı açıklandı. Galatasaray, kamp çalışmaları sırasında hazırlık maçı yapacağı takımlarla görüşmelerini sürdürüyor. 

Adnan planı 

Galatasaray, Samsunspor'a yıldız futbolcuya karşılık olarak Suat Usta ile İbrahim Yavuz'u teklif etmeye hazırlanıyor 

Transfer girişimlerini yoğun bir şekilde sürdüren Galatasaray, Samsunspor'un başarılı ismi Adnan'ın peşini bırakmıyor. Samsunspor Başkanı İsmail Uyanık'ı ikna edebilmek için yoğun temaslarını sürdüren Sarı - Kırmızılılar'ın, şimdi de takas futbolcu önermeye hazırlandığı öğrenildi. 
Adnan'ın bonservis bedelinin yaklaşık 1 milyon Euro olması üzerine geri adam atan yönetim, Karadeniz ekibine takas olarak geçtiğimiz sezon Konyaspor'da kiralık oynayan Suat Usta ile İbrahim Yavuz'u önereceği iddia edildi. 
Ancak Uyanık'ın tecrübeli futbolcuyu takas yoluyla göndermeye sıcak bakmadığı ve nakit para talebini tekrarlayacağı bildirildi. 

Conceiçao beklentisi 

Galatasaray ile yolları ayırma aşamasına gelen Conceiçao'nun, kendisine talip olan Panathinaikos takımına h l net bir cevap vermediği bildirildi. Sarı-Kırmızılı yöneticilerin, Sambacı ile Yunan kulübü arasındaki temasları yakından izlediği öğrenildi. Galatasaray, yabancı kontenjanını boşaltabilmek için Conceiçao'nun Panathinaikos ile anlaşmasını bekliyor. Yönetim, yıldız futbolcunun bonservisinde de her türlü kolaylığı yapmaya hazır. 


</TEXT>
</DOC>
