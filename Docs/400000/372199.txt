<DOC>
<DOCNO> 372199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo03.html </URL>
<DATE> 2005/08/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Beşiktaş'ta seferberlik Hedef Ailton'u 90 dakika oynatmak... 
</HEADLINE>
<TEXT>

     Beşiktaş Yönetimi, Vaduz maçına özel egzersizlerle hazırlanan Ailton'un 90 dakika sahada kalması için bastırıyor. 
     
     Kriz gerçekten bitmiş 

     Gençlerbirliği maçında tartışan teknik direktör Rıza Çalımbay ile Goncalves Da Silva Ailton arasındaki yüksek gerilim kısa sürdü. Sambacı’nın, Her golcü gibi ben de 90 dakika oyunda kalmak istiyorum. Bir gol atmıştım, ikincisine kendimi hazırlarken alındığım için bir anda kendimi kaybettim'' diyerek özür dilemesi sonrasında, Bu defter burada kapanmıştır...'' sözleriyle ortamı sakinleştiren Atom Karınca, dünkü idmanda da Brezilyalı golcüyle özel olarak ilgilendi. Ailton’un perşembe günkü Vaduz karşılaşmasına kadar özel bir program dahilinde çalışacağı belirtildi. 
     
     Çalımbay’ı güldürdü 

     Denizlispor maçı öncesinde 60, Gençlerbirliği karşılaşması öncesinde de 70 dakika görev yapabileceğini söyleyen Ailton, antrenmanda sık sık biraraya geldiği Çalımbay’a, Vaduz rövanşında 90 dakika sahada kalabileceğini ifade etti. Brezilyalı yıldızın çok istekli bu tavrını olumlu karşılayan Rıza hocaya, yöneticilerden de bu konuda özel bir istek geldi. İdareciler, başarılı hocadan, hazır görmesi halinde Ailton’u maç boyunca sahada tutmasını talep etti. Çalımbay ise kamp dönemini eksik geçiren Sambacı’nın yavaş yavaş hazır hale geldiğini kaydetti. 

     
</TEXT>
</DOC>
