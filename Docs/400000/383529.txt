<DOC>
<DOCNO> 383529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun27.html </URL>
<DATE> 2005/10/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İtalyan basını Türkiye'nin Avrupa'ya girişine Viyana duvarı 
</HEADLINE>
<TEXT>

     Avrupa Birliği'nin AB Türkiye ile müzakereleri başlatabilmesi için dünden bu yana Lüksemburg'da yapılan toplantılar, İtalyan gazetelerinin sayfalarına da yansıdı. 
     İtalyan gazeteleri, Avusturya'nın Müzakere Çerçeve Belgesi hakkında ayak diremeye devam ettiğini yazdılar. 
     Corriere della Sera gazetesi, ''Türkiye'nin Avrupa'ya Girişine Viyana Duvarı'' başlığını kullandığı haberinin girişinde, ''Avusturya AB'ye üyelik müzakerelerinin başlatılmasını engelledi. Pazarlıklar gece boyunca sürdü. AB üyeliğine 'bir alternatif' bulma formülü, anlaşmazlığın ana konusu. 25 ülkenin dışişleri bakanlarının toplantısı bugün de sürecek'' denildi. 
     La Repubblica'nın haber başlığında da, ''Türkiye-AB, sonuna dek pazarlık'' ifadesine yer verildi. AB üyesi ülkelerin Avusturya'yı iknaya çalıştıklarına değinilen haberde, Solana'nın ise iyimserliğini koruyarak, ''Uzlaşma sağlanacak'' dediği belirtildi. 
     La Stampa'nın konuya ilişkin haberini uzun bir başlıkla sunması dikkati çekti. ''Türkiye konusunda nefes kesici bekleyiş. Lüksemburg'da AB müzakereleri karaya oturabilir'' başlığını kullanan La Stampa, AB dönem başkanı İngiltere Dışişleri Bakanı Jack Straw'un ''Bir uygarlık savaşı riskiyle karşı karşıyayız'' dediğine işaret etti. 
     İtalya'nın en önemli ekonomi gazetesi Il Sole 24 Ore ise Lüksemburg'da yaşananları, ''Londra'dan Viyana'ya baskı Ankara ile müzakereler başlamalı'' başlığıyla özetledi. 
     
</TEXT>
</DOC>
