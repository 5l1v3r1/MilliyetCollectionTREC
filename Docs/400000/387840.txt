<DOC>
<DOCNO> 387840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo06.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde deprem 
</HEADLINE>
<TEXT>


Teftiş Kurulu soruşturmayı tamamladı ve Bulgaristan'da yapılan Avrupa Güreş Şampiyonası'nda adı şike söylentilerine karışan Federasyon Başkanı Recai Ustaoğlu ile iki asbaşkanını Merkez Ceza Kurulu'na sevk etti 

AYŞE YEŞİN 


Güreş Federasyonu Başkanı Recai Ustaoğlu'nun koltuğu sallantıda. Teftiş Kurulu, Nisan ayında Bulgaristan'daki Avrupa Güreş Şampiyonası sırasında eski güreşçi Fatih Özbaş'ın ortaya attığı şike teklifi iddiası ile ilgili soruşturmayı tamamladı. Başkan Ustaoğlu ile asbaşkanlar Sabahattin Kasap ve Musa Aydın şike iddiasına karışmaktan ve belgesiz antrenör çalıştırmaktan Merkez Ceza Kurulu'na sevk edildi. 
Şampiyona sırasında Başkan Ustaoğlu'nun tokatlanmasına varan bir tartışmanın da yaşandığı olayı Fatih Özbaş MİLLİYET gazetesine detaylarıyla anlatmıştı. Başlatılan soruşturma sonucunda müfettişler Serhat Balcı'nın final maçı öncesi maç satınalma olayına adları karıştığı gerekçesi ile başkan Ustaoğlu ve asbaşkanlar Kasap ve Aydın'ın Merkez Ceza Kurulu'na sevkine karar verdi. Recai Ustaoğlu Fatih Özbaş'ı antrenör olarak çalıştırdığı gerekçesiyle de suçlu bulundu. 

Başkanlığı düşebilir 
Bu gelişmelerin ardından Merkez Ceza Kurulu'nun vereceği 6 ayın üzerindeki bir ceza Recai Ustaoğlu'nun federasyon başkanlığını düşürebilecek. 
Belgesi olmayan Fatih Özbaş'ın antrenör olarak görevlendirilmesinin yönetmeliğin "Sahtecilik ve Teşkilatı Kandırma" başlıklı 36. maddesine gireceği, bunun karşılığının da 1 yıl hak mahrumiyeti olduğu belirtildi. Şike teklifi ile ilgili olan dosyanın ise tarafların yeniden alınacak ifadeleri doğrultusunda karara bağlanacağı ifade edildi. 


</TEXT>
</DOC>
