<DOC>
<DOCNO> 376743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko45.html </URL>
<DATE> 2005/09/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
OGER Türk Telekom'daki planlarımız teknoloji pazarını büyütecek 
</HEADLINE>
<TEXT>

     Oger Telecom Program Yöneticisi Jamal Fakhouri, Türk Telekom'da planladıkları yatırımların Türkiye'deki bilgi teknolojileri IT pazarının büyümesine yol açacağını söyledi. 
     Fakhouri, Bilişim Zirvesi'nde düzenlenen bilgilendirme toplantısında yaptığı konuşmada, IT hizmetlerinin ekonominin büyümesinin en büyük motoru olduğunu belirtti. 
     Türk Telekom'un da bu alanda Türkiye'de oynadığı önemli bir rol bulunduğuna işaret eden Fakhouri, ''Biz Türk Telekom'un dünyanın büyük telekom şirketlerinden biri olmasını istiyoruz, vizyonumuz budur'' dedi. 
     Türk Telekom'da planladıkları yatırımların Türkiye'deki IT pazarının büyümesine yol açacağını ifade eden Fakhouri, kapasite genişleteceklerini, yeni ürün ve hizmetler sunacaklarını anlattı. 
     Fakhouri, ''İnanıyoruz ki IT'deki bu gelişmeler sayesinde Türkiye'deki iş çevreleri üretkenliklerini artıracak ve ekonominin büyümesine katkıda bulunacak'' diye konuştu. 
     Telecom Italia Mobile International Başkan Yardımcısı Mauro Vanini de konuşmasında kablosuz servislerin rolünü vurguladı. 
     
</TEXT>
</DOC>
