<DOC>
<DOCNO> 389852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy26.html </URL>
<DATE> 2005/10/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
YÖK Başkanı canlı yayında duygulandı 
</HEADLINE>
<TEXT>

     cnnturk.com 

YÖK Başkanı Erdoğan Teziç, Van 100'üncü yıl Üniversitesi Rektörü Prof. Dr. Yücel Aşkın'ın tutuklanmasında 'usul hatası' yapıldığını, kendilerinin yargıya müdahale etmediklerini açıkladı. 
     CNN TÜRK'te yayınlanan Ankara Kulisi programına katılan YÖK Başkanı Erdoğan Teziç, Nur Batur ve Fikret Bila'nın son günlerde hükümet ile YÖK arasında yaşanan gerginlikle ilgili sorularını yanıtladı. 
     Teziç, Rektör Aşkın'ın tutuklanması ile ilgili olarak, yargıya müdahale etmek gibi bir niyetlerinin olmadığını belirterek, Van'a Aşkın'a destek olmak için gittiklerini söyledi. 
     Prof. Aşkın'ın olayında 'görev uyuşmazlığı' yaşandığına dikkat çeken Teziç, "bu soruşturma önce bize gelmeliydi. Bizim takipsizlik kararımızdan sonra nihai kararı Danıştay birinci dairesi vermeliydi. Rektörler idari izinle yargılanabilir" ifadesini kullandı. 
     Tarihi eser kaçakçılığı suçlamasıyla ilgili savcılıktan kendilerine yazı geldiğini belirten Teziç, bu noktada usule uyulmuştur, ama çok geç kalınmıştır. Rektör boş yere suçlanmış ve tutuklu kalmıştır. Biz hiç yargıya ters gitmedik hatta destek olduk. Hukuku söyletelim istedik" dedi. 
     
     Teziç duygulandı 
     Aşkın'ı görmeye Van'a gittiklerinde cezaevi girişinde tepeden tırnağa arandıklarını belirten Teziç, "ben bundan rahatsız olmadım. Kurallar içinde kolluk kuvvetleri arama yapmak isterse buna karşı gelinmez. Kurallara uymak vatandaşlık görevidir" dedi. 
     Cezaevinde Prof. Yücel Aşkın ile camlı bölmeden görüştüklerini belirten Teziç, program sırasında gözyaşlarını tutamayarak, "camı görünce çok şaşırdım. Hiç beklemiyordum. Aşkın'la görüşmem çok zor oldu. Bu kadar" diyebildi. 
     Ömer Dinçer'in intihal olayının hükümetten bir intikam olup olmadığı sorusuna ise Teziç, Rektör Aşkın'ın tutuklanmasının Dinçer'den sonra gerçekleştiğini belirterek "böyle bir şey söz konusu değil. Hatta, intihalle suçlama bize geldiğinde zamanaşımına uğramıştı. Bilirkişi incelemesi yapıldı. Bir intikam olarak bakılıyorsa yanlıştır. Herşeyden öte, ortada bir şahıs yok nesne var. Hepsi bilgi eksikliğinden kaldırılıyor" dedi. 
     
</TEXT>
</DOC>
