<DOC>
<DOCNO> 398443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo10.html </URL>
<DATE> 2005/11/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Malatyasporlu Mustafa Özkan Beşiktaş ayrıldığım için kırgın değilim 
</HEADLINE>
<TEXT>

     Malatyasporlu Mustafa Özkan, Beşiktaş'ın büyük bir takım olduğunu, yeniden orada oynamak istediğini, ancak ayrıldığı için kırgın olmadığını bildirdi. 
     Mustafa Özkan, AA muhabirine yaptığı açıklamada, profesyonel bir futbolcu olduğunu, bu nedenle Beşiktaş'tan ayrılmasının kendisini üzmediğini belirterek, ''Beşiktaş büyük bir camia. Tabii ki Beşiktaş'ta oynamak isterim, ama Beşiktaş'tan ayrıldığım için kırgın değilim. Sonuçta bizler profesyonel futbolcularız. Hangi formayı giyersek hakkını vermeye çalışırız'' dedi. 
     
     ''LİGİN İKİNCİ YARISINDA DAHA İYİ OLACAĞIZ'' 
     Malatyaspor'da sezon öncesi iyi bir hazırlık dönemi geçirmelerine rağmen, ligde istedikleri sonuçları alamadıklarını dile getiren Mustafa Özkan, Ankaraspor galibiyetinden sonra takımın daha iyi ve etkili futbol oynadığını, bunun da sonuçlara yansımaya başladığını ifade etti. Özkan, ''Kalan maçlarımızı kazanarak, üst sıralara çıkmak istiyoruz. Gidişatımız şu an iyi. Ligin ikinci yarısında takıma yapılacak takviyeler ile daha iyi ve güçlü bir Malatyaspor izleteceğiz'' diye konuştu. 
     Malatyaspor'da oynamaktan memnun olduğunu da belirten Mustafa Özkan, ilerleyen haftalarda alacakları iyi sonuçlarla taraftarların yüzünü güldüreceklerini kaydetti. 
     Özkan, şöyle dedi 
     ''Malatyaspor taraftarı daha güzel yerlere layıktır. Her maçta tribünleri doldurarak bize destek veriyorlar. Şartlar ne olursa olsun, maç öncesinde tüm futbolcuları tek tek ve elele tribünlere çağırarak, desteklerini gösteriyorlar. Bizim gibi genç futbolcuların fazla olduğu takımlarda taraftarların tribünleri her maçta doldurması önemlidir. Onların bu desteğine layık olabilmek için biz de iyi futbol oynayarak iyi sonuçlar alacağız.'' 
     
</TEXT>
</DOC>
