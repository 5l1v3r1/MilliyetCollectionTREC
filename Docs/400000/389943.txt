<DOC>
<DOCNO> 389943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur47.html </URL>
<DATE> 2005/10/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
6 gündür kayıp Alman turistin motosikleti uçurumun dibinde bulundu 
</HEADLINE>
<TEXT>

     Alanya’ya tatil amacıyla gelen ve kendisinden 6 gündür haber alınamayan Alman turistin kullandığı motosiklet, Kargıcak Beldesi yakınlarında uçurumun dibinde bulundu. 
     Ailesiyle Alanya’ya tatile gelen Alman turist Christian Dionysos Weber 18 , 6 gün önce Alanya’daki bir araç kiralama servisinden 07 ND 888 plakalı motosikleti kiraladı. 
     Motosikletle gezintiye çıkan oğullarından haber alamayan anne ve babası, Alanya İlçe Emniyet Müdürlüğü ve Jandarma Karakol Komutanlığı’na kayıp başvurusunda bulundu. 
     Başvuru üzerine başlatılan arama sonucu, Alman gencin kullandığı motosiklet, Alanya-Gazipaşa karayolu Kargıcak Beldesi yakınlarında uçurumun dibinde deniz kıyısında bulundu. 
     Yetkililer, gencin motosikletle uçuruma yuvarlanmış olabileceğini, gencin aranmasına devam edildiğini bildirdiler. 
     
</TEXT>
</DOC>
