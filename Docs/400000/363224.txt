<DOC>
<DOCNO> 363224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/ekonomi/eko01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank kararı yeni TCK'ya uyarlanacak 
</HEADLINE>
<TEXT>


Yargıtay, Yurtbank'ın eski sahibi Ali Balkaner ile birlikte 24 sanık hakkındaki kararı, cezaların yeni TCK'ya uyarlanması istemi ile bozdu. Hukukçular, bozmanın 'usulden' niteliğinde olduğu yorumunu yaptı 

ANKARA Milliyet 

Yargıtay, Yurtbank'ın eski sahibi Ali Avni Balkaner'in de aralarında bulunduğu 24 sanık hakkında verilen mahkumiyet kararını bozdu. Yüksek Mahkeme, sanıkların hukuki durumlarının yeni Türk Ceza Kanunu'na TCK göre yeniden değerlendirilmesini istedi. 
Yargıtay 7. Ceza Dairesi, İstanbul 8. Ağır Ceza Mahkemesi'nin sanıklar hakkında verdiği mahkumiyet ve beraat kararlarına ilişkin temyiz istemini sonuçlandırdı. Kararı açıklayan 7. Ceza Dairesi Başkanı Turan Demirtaş, davada verilen beraat ve zamanaşımıyla düşme kararlarının onandığını bildirdi. 

'Son sözü sorulmadı' 
Haklarında dolandırıcılık suçundan dava açılan ve beraat eden bankanın eski yöneticileri Nejat Köknar, Oya Ekinci ve Murat Demirbağ hakkındaki kararın ise bozulduğunu belirten Demirtaş, sanıkların, "tahsis edilmemesi gereken krediyi tahsis ederek dolandırıcılık suçuna her an iştirak ettiklerini" kaydetti. 
Yargıtay 7. Ceza Dairesi Başkanı Demirtaş, Ali Avni Balkaner hakkındaki kararın ayrıca, "son duruşmada avukatlarının çekilmesinin ardından yeni avukatının beklenmemesi, esas hakkındaki mütalaaya karşı savunmasının alınmaması ve son söz hakkının verilmemesi" nedeniyle de bozulduğunu bildirdi. 

Yeniden yargılama 
Yargıtay 7. Ceza Dairesi'nin bu kararından sonra dava dosyası İstanbul 8. Ağır Ceza Mahkemesi'ne gidecek ve sanıklar yeniden yargılanacak. 
İstanbul 8. Ağır Ceza Mahkemesi, Balkaner'i "verilmemesi gereken kredileri açarak dolandırıcılık", "zimmet" ve "off-shore hesapları üzerinden bankanın vasıta kılınması suretiyle dolandırıcılık" suçlarını işlediği gerekçeleriyle toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırmıştı. Mahkeme bankanın yöneticilerine de hem hapis hem de trilyonlarca lirayı bulan para cezaları vermişti. 

Tahsilat icra ile yapıldı Ali Balkaner, Yurtbank ile ilgili 1 milyar dolar civarındaki borcu için, TMSF ile protokol yapmamıştı. Hakkında dava açılmadan önce veya sonra da ödeme yapmadığı için yeni TCK'nın 'kısmi ödeme halinde cezada indirim' olanağından yararlanması beklenmiyor. TMSF, gruptan şimdiye kadarki 7 milyon dolarlık tahsilatın tamamını icra yolu ile yaptı. Sümerbank'ın eski sahibi Hayyam Garipoğlu ve Bank Kapital'in eski sahibi Mahmut Ceylan'ın davasında karar yeni TCK'ya göre verildiği için, Balkaner'inki gibi 'yeni TCK'ya uyarlama' istemiyle bozma beklenmiyor. 


</TEXT>
</DOC>
