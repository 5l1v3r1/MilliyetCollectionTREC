<DOC>
<DOCNO> 350180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/gun11.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'e 'diploma fotokopisi' yetti 
</HEADLINE>
<TEXT>


BELMA AKÇURA 

Dışişleri Bakanlığı'nın, MİT'çi Kaşif Kozinoğlu'nun Özbekistan Taşkent Devlet Teknik Üniversitesi'nden diploma almadığını açıklamasına karşın, MİT'in herhangi bir işlem yapmadığı ortaya çıktı. 
CHP'li Atilla Kart, "Gerçekdışı beyanda bulunduğu ortaya çıkan Kozinoğlu hakkında idari ve adli sürecin işletilmesi konusunda işlem yapılmış mıdır " diye sordu. 

İşte yanıt 
Başbakan Yardımcısı Mehmet Ali Şahin'in, yanıtlanması amacıyla MİT'e gönderdiği yazıya Müsteşar Vekili Emre Taner imzasıyla yanıt geldi "Özbekistan Devlet Teknik Üniversitesi'ne ait 04.08.2001 tarih ve 521 sayılı yüksek lisans diplomasının fotokopisi, Kozinoğlu tarafından müsteşarlığımız ilgili birimine elden teslim edilmiştir. Adı geçenin özlük haklarında da herhangi bir değişiklik yapılmamıştır. 
...Adıgeçen 16.12.2003 tarihli dilekçesi ile denklik belgesi almak üzere YÖK'e gerekli başvuruda bulunduğunu bildirdiğinden, denkliğin tespiti konusunda ayrıca bir işlem yapılmamıştır. Müsteşarlığımıza belgelerin sahteliğine dair resmi belge intikal etmemiştir." 


</TEXT>
</DOC>
