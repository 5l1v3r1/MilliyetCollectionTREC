<DOC>
<DOCNO> 377966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yasam/ayas.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toroğlu'nun yaptığı işgaldir' 
</HEADLINE>
<TEXT>


Ali İhsan Karacan, sözleşmesi feshedilmesine rağmen yayına çıkan Erman Toroğlu'nun hukuka aykırı davrandığını belirterek 'Şik yetçi olacağız' dedi 

KADİFE ŞAHİN SPOR SERVİSİ 

Lig TV'de Şansal Büyüka ile sunduğu "Maraton" programında Galatasaraylı Ümit Karan'a yönelttiği soru nedeniyle tepki toplayan ve sözleşmesi feshedilen Erman Toroğlu, önceki gece yine ekrandaydı. Toroğlu için daha önce "Benim bulunduğum yere bir daha giremez" diyen Digitürk Yönetim Kurulu Başkanı Ali İhsan Karacan, bu gelişmeyi yurtdışında öğrendi. 

Özerdem'i suçladı 
Toroğlu hakkındaki son gelişmeden Ertan Özerdem'in Digitürk Genel Müdürü sorumlu olduğunu belirten Karacan şöyle konuştu 
"Digitürk'ün ve Lig TV'nin başında seçilmiş bir yönetim kurulu vardır. Bu yönetim kurulunun aldığı kararlar vardır. Bu kararlar gereği de Toroğlu'nun sözleşmesi feshedilmiştir. Böyle birinin kurumun stüdyosunu, olanaklarını kullanması yasadışıdır. Gasptır, işgaldir. Bu nedenle gereken hukuksal işlemi başlatıp suç duyurusunda bulunacağız." 
Digitürk'ün 2 yıla yakın bir süredir bir geçiş dönemi yaşadığını ifade eden Karacan, sözlerine şöyle devam etti 
"İlgililer birtakım kişilerin etkisinde kalarak Erman Toroğlu hakkında gerekli özeni göstermemişlerdir. Gereken özeni göstermiş olsalardı yetkilerini aşmaz, bu olaylar da yaşanmazdı. Ancak şu an Digitürk'te yeni bir dönem başlıyor. Bu dönem Yapı Kredi Bankası'nın Olağan Genel Kurulu'nun yapılacağı 28 Eylül'de başlayacak. Bekleyelim bakalım bu tarihte genel kuruldan nasıl bir karar çıkacak. Henüz bu süreçler yaşanmadan Toroğlu'nun yasalara aykırı olarak Digitürk'te program yapması, daha önce de belirtiğim gibi hukuka aykırıdır. Çünkü kendisinin sözleşmesi feshedilmiştir." 

Karacan Paris'teyken buluştular 

'Maraton devrimi', Karacan Paris'teyken gerçekleşti. Çukurova Grubu Başkanı Mehmet Emin Karamehmet'in isteğiyle Şansal Büyüka ile bir araya gelen Digitürk Genel Müdürü Özerdem'in, Maraton'un pazar günkü yayınına Toroğlu'yla birlikte katılmalarını istediği bildirildi. Özerdem'in, Büyüka'yı, "Zaten 28 Ocak'ta Digitürk yeniden Çukurova'ya geçecek. Bu kadar kısa bir süre için Maraton'un taşlarıyla oynamak olmaz. Görevinize devam etmenizi istiyoruz" diye ikna ettiği ileri sürüldü. 



</TEXT>
</DOC>
