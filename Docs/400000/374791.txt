<DOC>
<DOCNO> 374791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo17.html </URL>
<DATE> 2005/09/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kleberson Şampiyon olup Brezilya'ya döndüğümde bile böyle ilgi yoktu 
</HEADLINE>
<TEXT>

     Beşiktaş'ın Brezilyalı futbolcusu Jose Kleberson Pereira, Beşiktaş'a gelmenin ilk hedefi olduğunu, siyah-beyazlı takımda göstereceği performansla Brezilya Milli Takımı'nda tekrar oynayacağına inandığını söyledi. 
     Brezilyalı futbolcu, siyah-beyazlı kulübün resmi yayın organı Beşiktaş Dergisi'nin Eylül sayısında yer alan röportajında, ''Benim ilk hedefim Beşiktaş'a gelmekti. Burada oynayıp, kazanılacak tüm kupaları Beşiktaş'la kazanıp, Brezilya Milli Takımı'nda tekrar oynayacağıma inanıyorum'' dedi. 
     Beşiktaş'a transferinin ardından, Atatürk Havalimanı'nda siyah-beyazlı taraftarlarca karşılanma anını unutamayacağını anlatan Kleberson, ''Taraftarın ilgisi beni çok mutlu etti. Milli takımla Dünya Kupası'nı kazanıp Brezilya'ya döndüğümüzde bile böyle bir karşılama olmamıştı. Onların sevgisini, ilgisini, güvenini gördüm. Ben de sahada en iyi futbolu oynayıp, onlara bu şekilde cevap vermek istiyorum'' diye konuştu. 
     Futbola ilk başladığı dönemde maddi sıkıntılar nedeniyle zor günler geçirdiğini vurgulayan Brezilyalı futbolcu, o günleri ise şöyle anlattı 
     ''O dönemde genç bir insan olduğum için bir sürü ihtiyaçlarım oluyordu. Mesela krampon almak istiyordum, ama alamıyordum. Gezip, dolaşmak istiyordum, ama bunları yapamıyordum. Bazen otobüs bileti bulamıyordum ve tesislerde yatıp kalkıyordum. O günlerde epey ekonomik sıkıntım oldu.'' 
     
</TEXT>
</DOC>
