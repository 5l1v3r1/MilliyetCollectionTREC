<DOC>
<DOCNO> 383321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko04.html </URL>
<DATE> 2005/10/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bir bidon 'benzin', 'altın'dan fazla kazandırdı... 
</HEADLINE>
<TEXT>

     Bu yıl içinde akaryakıta gelen zamlardan sonra 1 Ocak’tan bu yana 5 litrelik bir bidon benzinin fiyatı Konya’da 11.95 YTL’den 13.95 YTL’ye çıktı. 
     AA muhabirinin edindiği bilgiye göre, akaryakıttaki ardı ardına gelen zamlardan sonra kurşunsuz benzinin litre fiyatı yüzde 16.7 oranındaki artışla Konya’da 2.79 YTL’ye, motorinin fiyatı ise yüzde 19 oranında artarak 2.13 YTL’ye çıktı. 
     Yılbaşında kurşunsuz benzinle 11.95 YTL’ye doldurulan 5 litrelik küçük bir bidon, son gelen zammın ardından 13.95 YTL’ye doldurulabiliyor. Bu yıl içinde bir bidon benzinin fiyatı 2 YTL yüzde 16.7 arttı. Bu artışla benzin adeta en iyi yatırım aracı oldu. 
     1 Ocak 2005’te 1 gram altının satış fiyatı ise 19 YTL iken, bugün 20.25 YTL’den alıcı buluyor. Altının satış fiyatı bu yıl içinde 1.25 YTL yüzde 6.6 artış gösterirken, satış-alış olarak bakıldığında ise altına yatırımın fazla bir kazanç sağlamadığı görülüyor. 
     Aynı dönem içinde 1 ABD doları 1.362 YTL’den 1.357 YTL’ye, 1 Avro ise 1.842 YTL’den, 1.633 YTL’ye düştü. 
     Özboyacılar Altın A.Ş’nin Yönetim Kurulu Başkanı Ziya Özboyacı, dolar ve Avro’nun değer kaybettiği, YTL’nin giderek uluslararası piyasada değer kazandığı bir dönemde en iyi yatırım aracının altın olduğunu söyledi. 
     Altının yılbaşından bu yana 1.25, son bir yılda ise 2 YTL’nin üzerinde kazandırdığını dile getiren Özboyacı, altının önümüzdeki yıllarda da bu özelliğini koruyacağını kaydetti. 
     
</TEXT>
</DOC>
