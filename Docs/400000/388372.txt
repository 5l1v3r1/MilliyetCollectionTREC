<DOC>
<DOCNO> 388372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur38.html </URL>
<DATE> 2005/10/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Acı biber cezası ile ilgili soruşturma açıldı 
</HEADLINE>
<TEXT>

     İzmir’in Tire İlçesi’nde 24 yıllık sınıf öğretmeni T.K’nin, 4 öğrencinin ağızlarına acı biber sürerek cezalandırdığı iddiasıyla ilgili, soruşturma açıldı. 
     İzmir Milli Eğitim İl Müdür Vekili Mithat Güzer, AA muhabirinin konuya ilişkin sorularını yanıtlarken, soruşturmanın başlatıldığını, bir hafta içinde durumun netlik kazanacağını kaydetti. 
     Güzer, öğretmenin açığa alınmasının şimdilik söz konusu olmadığını belirterek, "Soruşturma sürerken derslere girmeye devam edecektir. 
     Eğer soruşturma sonunda gerekli görülürse açığa alınabilir. Şu anda buna gerek yok. Velilerden de bu konuda bize bir şikayet ulaşmadı" dedi. 
     Tire Milli Eğitim İlçe Müdürü M. Ali Ölçer de eğitim kurumlarının ’leke kaldırmayacağını’ belirterek, ilçede bu ve benzeri olayların tekrarlanmaması için gereken her türlü tedbirin alınacağını kaydetti. 
     Bu arada bazı öğrenci velileri, geçen yıldan bu yana okulda huzursuzluğun bitmediğini öne sürerek, bu durumun çocuklarının eğitim hayatını etkilediğini bildirdiler. Veliler, olayda okul müdürünün öğretmenlere tavrının da olumsuz olduğunu, çocukların bu tartışmaların arasında kaldığını iddia ettiler. 
     Ağzına biber sürüldüğü iddia edilen öğrencilerden T.E’nin annesi Sevin E. ise öğretmen T.K’nin davranışının normal olduğunu öne sürerek, öğretmenin gerekirse öğrencilerine ceza da verebileceğini kaydetti. 
     Okul Müdürü Cengiz Özyol ise soruşturma aşamasında bulunan bir konu hakkında konuşmasının doğru olmayacağını kaydetti. 
     
     BİBER SÜRÜLDÜĞÜ İDDİA EDİLEN ÖĞRENCİ 
     Öte yandan, ağızlarına acı biber sürülerek cezalandırıldığı iddia edilen öğrencilerden E.K’nın, olayın ardından başka bir okula kaydolduğu öğrenildi. Diğer öğrenciler D.O, T.E. ve Ş.K ise dilekçeyi baskı altında olmadan verdiklerini, kendilerine ceza veren öğretmenlerinin, çok büyük bir ceza almasından korktuklarını belirttiler. 
     Söz konusu şikayet dilekçesinin, inceleme amacıyla İzmir Milli Eğitim İl Müdürlüğü’ne gönderildiği bildirildi. 
     
</TEXT>
</DOC>
