<DOC>
<DOCNO> 378039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko05.html </URL>
<DATE> 2005/09/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Oger Telekom, Türkiye'deki şirketini kurdu... 
</HEADLINE>
<TEXT>

     Türk Telekom hisselerinin satışı için açılan ihaleyi kazanan Oger Telecom, İstanbul’daki şirketini kurdu. Şirketin sermayesi, ihale şartnamesinde yer alan hüküm gereğince 251 milyon dolar olarak belirlendi. 
     "Ojer Telekomünikasyon A.Ş." adıyla kurulan şirketin sermayesi, 251 milyon doların, şirketin kurulduğu tarihteki kur üzerinden karşılığı olan 333 milyon 70 bin YTL olarak belirlendi. Şirkette, hisselerin tamamına yakın bölümü, merkezi Dubai’de olan Oger Telecom Limited’e ait bulunuyor. 
     Şirkette, Suudi Arabistan’da faaliyet gösteren Saudi Oger Limited ile Ürdün uyruklu Boulos HB Doany ve Lübnan uyruklu Omar Mohamad El Bandak ile Jinah Haj Ali’de sembolik düzeyde paylarla ortak olarak yer alıyor. 
     Blok satış yöntemiyle yapılan ihalede Türk Telekomünikasyon A.Ş. hisselerinin yüzde 55’ini alan, Oger Grubu, söz konusu şirketi, imzaladığı hisse alım sözleşmesine dayanarak kurdu. Sözleşmede, Türk Telekomünikasyon A.Ş. hisselerine sahip olacak bir şirketin Türkiye’de kurulması koşulu aranıyordu. 
     Şirketin ana sözleşmesinde, faaliyet alanı olarak, "kablolu yayın hizmeti verilmesi" de bulunuyor. 
     Ojer Telekomünikasyon A.Ş.’nin ilk yönetim kurulunda, Kanada vatandaşı olan Mohammad Hariri başkan olarak, Lübnan uyruklu Boulos H.B. Doany ve Türk vatandaşı Mehmet Kömürcü de üye olarak görev yapacak. Boulos H.B. Doany, ilk yönetim kurulu toplantısına kadar aynı zamanda şirketin genel müdürü olarak atandı. 
     
</TEXT>
</DOC>
