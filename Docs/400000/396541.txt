<DOC>
<DOCNO> 396541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo13.html </URL>
<DATE> 2005/11/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ankaraspor 1 - Sivasspor 1 maç sonucu 
</HEADLINE>
<TEXT>

     1 Turkcell Süper Ligi'nde Ankaraspor ile Sivasspor arasında yapılan karşılaşma 1-1 berabere sona erdi. 
     Karşılaşmanın ilk yarısında iki takım da etkili bir futbol ortaya koyarken, Ankaraspor topa daha çok sahip olan takımdı. Özellikle kanatlardan etkili olmaya çalışan başkent temsilcisi, Musa ile 2 kez rakip kalede pozisyon üretse de bir türlü aradığı golü bulamadı. 
     Sivasspor ise ilk yarıda daha çok kontratak futbolunu tercih etti. Balili ve Anderson'un getirdiği toplarla pozisyon üretmeye çalışan konuk ekip, 18 dakikada savunmanın yaptığı hata sonrası Gökhan'ın attığı golle ilk yarıyı 1-0 önde tamamladı. 
     3. dakikada Tita, üst üste çalımlarla ceza sahasına girdi. Bu futbolcunun kaleciyle karşı karşıya kaldığı pozisyonda yaptığı vuruşta, yan direğe çarparak oyun alanına dönen topu savunma oyuncuları uzaklaştırdı. 
     17. dakikada ceza sahası dışında topla buluşan Musa'nın sert şutunda, üst direğe çarpan top auta çıktı. 
     18. dakikada sağ çaprazdan Ankaraspor ceza sahasına ilerleyen Gökhan'ı karşılayan Ramazan düşünce, bu futbolcu kaleci Jevriç'in üzerinden topu ağlara gönderdi 1-0 
     24. dakikada Muhammed'in sol taraftan ceza alanına yaptığı ortada Anderson'un kafa vuruşunda, top üstten auta çıktı. 
     33. dakikada Musa'nın yaklaşık 25 metreden yaptığı vuruşta, kaleci Petkoviç topu tokatlayarak kornere gönderdi. 
     Karşılaşmanın ilk yarısı Sivasspor'un 1-0 üstünlüğüyle sona erdi. 
     
     İKİNCİ YARI 

     Karşılaşmanın ikinci yarısında oyunu tamamen rakip sahaya yıkan Ankaraspor, beraberlik golünü bulmak için oldukça mücadele etti. Karşılaşmanın bitmesine 3 dakika kala ikinci yarıda oyuna giren Emre Aktaş ile beraberlik golünü bulan başkent temsilcisi, sahadan 1 puanla ayrıldı. Rakip takım Sivasspor ise bu yarıda oyunu kendi sahasında kabul etti. Kontrataklarla gol arayan Sivasspor, forvet hattında etkili olamadı. Ankaraspor atakları karşısında zor anlar yaşayan konuk ekip, 87. dakikada gelen beraberlik golüne de engel olamadı. 
     52. dakikada ceza sahasına giren Jaba'nın vuruşunda, kaleci Petkoviç topu kornere gönderdi. 
     73. dakikada Jaba'nın sağ taraftan ortasında ceza alanında topla buluşan Tita'nın kafa vuruşunda, kaleci Petkoviç son anda topu kornere çeldi. 
     79. dakikada Ramazan'dan sıyrılarak kaleci Jevriç ile karşı karşıya kalan Mehmet, topa vurmakta geç kalınca Murat Erdoğan topu kornere gönderdi. 
     87. dakikada Tita'nın sol taraftan yaptığı ortada ceza alanı içinde yaşanan karambolde top en son Emre Aktaş'ın önünde kaldı. Bu futbolcunun dönerek vuruşunda meşin yuvarlak ağlarla buluştu 1-1. 
     Karşılaşma 1-1 berabere sona erdi. 
     

Stat 19 Mayıs. Hakemler Yunus Yıldırım xx, Süleyman Özay xx, Ömer Faruk Yeşil xx. Ankaraspor Jevriç xx, Savaş x Dk. 46 Molnar xx , Ramazan x, Batak xx, Hasan xx Dk. 61 Murat Erdoğan xx , Hürriyet xx, Erman x Dk. 78 Emre Aktaş xx , Musa xx, Tita xx, Ersen Martin xx, Jaba xx. Sivasspor Petkoviç xx, Murat xx, Fransergio xx, Hakkı xx, Hayrettin xx, Gökhan xx, Hakan x Dk. 21 Kalla xx , Muhammed xx Dk. 54 Yasin xx , Cem Karaca xx, Anderson xx, Balili xx Dk. 55 Mehmet xx . Goller Dk. 18 Gökhan Sivasspor , Dk. 87 Emre Aktaş Ankaraspor . Sarı kartlar Dk. 59 Hürriyet, Dk. 81 Musa Ankaraspor , Dk. 76 Mehmet Sivasspor .      

     
</TEXT>
</DOC>
