<DOC>
<DOCNO> 361809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/axspo02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüde F1 şov 
</HEADLINE>
<TEXT>


Formula 1'in ünlü ismi Coulthard bugün Avrupa'dan Asya'ya geçecek. Red Bull Racing Takımı'nın pilotu, Türkiye'yi simgeleyen lale logolu aracıyla Dolmabahçe Sarayı'nın önünden hareket edecek 


Formula 1 Dünya Şampiyonası'na bu yıl ilk kez dahil edilen ve sezonun 14. yarışına 21 Ağustos'ta ev sahipliği yapacak Türkiye Grand Prix'si öncesi takımların tanıtım organizasyonları sürerken, İstanbul'un son konuğu Red Bull Racing Takımı ve pilotu David Coulthard olacak. 
34 yaşındaki İskoç pilot, Formula 1 aracıyla bugün Boğaziçi Köprüsü'nde hayranlarıyla buluşacak. Organizasyon kapsamında sabah Dolmabahçe Sarayı'ndan Formula 1 aracıyla çıkış yapacak olan David Coulthard, Boğaziçi Köprüsü üzerinden Asya Kıtası'na geçecek, yine aynı yol üzerinden tekrar Dolmabahçe Sarayı'na dönecek. 
Bu arada, Red Bull Racing Takımı'nın Formula 1 aracına İstanbul'daki yarışta kullanacağı Türkiye logosu takacağı öğrenildi. 
Formula 1'de 2005 sezonu 11. yarışı sonrasında pilotlar sıralamasında 17 puanla 11. sırada yer alan İskoç pilot, organizasyon sonrası Dolmabahçe Sarayı'nda bir de basın toplantısı düzenleyecek. Gösteri nedeniyle bugün 10.00 ile 11.30 arası köprü trafiği kapatılacak. 

Reina'da eğlendi 

BAYRAM KAYGUSUZ 

21 Ağustos'ta İstanbul'da yapılacak Formula 1'in tanıtım etkinlikleri kapsamında İstanbul'a gelen Red Bull Racing Team pilotu Couldhard İstanbul'daki ilk gecesinde Reina'da eğlendi. Oldukça bonkör olduğu gözlenen ve kapıdaki mendilciye 50 sterlin bahşiş veren İskoç pilot, dün de özel bir helikopterle gökyüzünden Formula 1 Pisti'ni gezdi. 


</TEXT>
</DOC>
