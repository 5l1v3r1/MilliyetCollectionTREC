<DOC>
<DOCNO> 388184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun03.html </URL>
<DATE> 2005/10/20/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Gürcistan Dışişleri Bakanı görevinden alındı 
</HEADLINE>
<TEXT>

     Gürcistan Dışişleri Bakanı Salome Zurabişvili, görevinden alındı. 
     Gürcistan Başbakanı Zurab Nohaydeli, gazetecilere yaptığı açıklamada, Zurabişvili'nin ülkenin dış politikasına ters düşen hareketlerde bulunduğunu, yakın akrabalarını işe alarak kadrolaşmaya gittiğinin tespit edildiğini belirterek, bu nedenlerden dolayı kendisini görevden aldığını kaydetti. 
     Zurabişvili'nin Parlamento'nun çalışmalarına ve demokratik ilkelere saygı göstermediğini ifade eden Nohaydeli, tüm bu konuları Cumhurbaşkanı Mihail Saakaşvili ile müzakere ettiğini söyledi. Nohaydeli, yeni dışişleri bakanını belirlemek için başladıkları çalışmaları kısa zamanda sonuçlandıracaklarını kaydetti. 
     Zurabişvili de, Rustavi-2 televizyonuna yaptığı açıklamada, ''Gürcistan'da demokrasinin ciddi şekilde ihlal edildiğini'' söyleyerek, Gürcistan halkı ile birlikte bundan sonra demokrasi için mücadele edeceğini kaydetti. 
     Gürcistan parlamentosu, Zurabişvili'nin uyumsuz çalışma ve yapılan davetleri dikkate almaması gerekçesiyle görevinden alınmasını istemişti. 
     
</TEXT>
</DOC>
