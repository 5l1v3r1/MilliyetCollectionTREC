<DOC>
<DOCNO> 378384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy06.html </URL>
<DATE> 2005/09/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ayla Uzan'dan FT'ye sert çıkış 
</HEADLINE>
<TEXT>

     Yavuz Uzan’ın ABD’de yaşayan kızı Ayla Uzan, hiç bir mahkeminin Uzan ailesi veya şirketlerinin iflaslarını ilan etmediğini belirterek bu yönde bir haber yayımlanan Financial Times gazetesini Uzan ailesi ve şirketleri konusunda çok yanlış bilgi vermekle suçladı. 
     Ayla Uzan, Financial Times’de Ağustos sonunda yayımlanan "Nokia, Telsim satışının ardından alacaklarını geri alacak" başlıklı haberini sert dille eleştirdi. 
     İngiliz gazetesine ABD’nin San Francisco kentinden bir mektup gönderen Ayla Uzan, haberde Uzan ailesinin çeşitli fertlerine ait şirket ve varlıklarına ilişkin olarak Türkiye’de yaşanan gelişmelerin "çok yanlış" bir biçimde yansıtıldığını savundu. Ayla Uzan şunları yazdı 
     "İlk olarak Uzan ailesinin ve şirketlerinin iflas ettiği doğru değildir. Özellikle ne Türkiye’de ne de yurt dışında bir Uzan ailesi üyesi veya gruptaki bir şirketin iflasını ilan eden, verilmiş bir mahkeme emri veya kararı yok." TMSF’nin 6 milyar dolarlık bir borcu ile ilgili "iddialar"ın sadece mevduat sahiplerinin taleplerine dayandığını, doğrulanmadığını, nihai bir mahkeme kararının bulunmadığını öne süren Ayla Uzan, şöyle devam etti 
     "Üçüncüsü, Sayın Erdoğan’ın hükümeti, yetkili Türk mahkemelerince Anayasa’ya aykırı olduğuna karar verilen yasaları onayladı ve hükümet, TMSF’nin bu yasaları, TMSF’nin, kontrolü altındaki hiç bir bankaya veya Türk hükümetinin herhangi bir kuruluşuna borç olmayan çeşitli şirketlerin yönetimine el koymak için geçmişe dönük olarak ve hiç bir mahkeme emri veya kararı olmadan uygulamasına izin verdi." Nokia ve Motorola’nın, haberde öne sürüldüğünün aksine Telsim’e 3.4 milyar dolar değil bundan yarısından az bir tutarda borç verdiğini de savunan Ayla Uzan, haberde toplam varlıklarının 1.5 milyar doları aşan 200’den fazla şirketin mali durumu konusunda doğru olmayan bir izlenim yaratıldığını savundu. 
     
</TEXT>
</DOC>
