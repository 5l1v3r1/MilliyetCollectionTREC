<DOC>
<DOCNO> 383211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/dun01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali'yi terör vurdu 32 ölü 
</HEADLINE>
<TEXT>


Endonezya'nın Bali Adası'ndaki 2 lokantada dün eşzamanlı 3 bomba patladı 32 ölü, 101 yaralı. Hükümet, acil toplantı kararı alırken, ABD saldırıyı kınadı 

DIŞ HABERLER SERVİSİ 


Endonezya'nın turizm cenneti olarak anılan Bali Adası'nda dün eşzamanlı 3 bombanın patlaması sonucu ilk belirlemelere göre, çoğu Endonezyalı 32 kişi öldü, 101 kişi de yaralandı. 
Patlamalardan ikisinin Jimbaran sahil şeridindeki turistlerin akın ettiği deniz ürünü lokantasında, üçüncü patlamanın da Jimbaran'a 30 km uzaklıktaki Kuta sahilinde bulunan alışveriş merkezindeki Raja Lokantası'nda meydana geldiği bildirildi. Jimbaran'daki patlamaya şahit olan bir görgü tanığı olay yerini şu cümleyle anlattı "Cesetlerin kaldırılmasına yardım ettim. Her taraf kan olmuştu." Başka bir görgü tanığı da, saldırıya hedef olan bölgelerde patlamamış bombalardan dolayı insanların buradan uzaklaşmak için bir taraflara koşup canını kurtarmaya çalışırken büyük bir paniğin yaşandığını söyledi. 

Savaş alanına döndü 
Ajanslar, patlamaların müşterilerin lokantalara akın ettiği kalabalık bir anda meydana geldiğini, ortalığın savaş alanına döndüğünü bildirirken, Kuta'daki saldırı sonucunda çevre binalarda da büyük maddi hasar meydana geldiğini, cam parçalarının büyük bir alana dağıldığını kaydetti. 
Endonezya Devlet Başkanı Susilo Bambang Yudhoyono, can kaybına yol açan patlamaları, "terörist saldırı" olarak nitelendirdi. Endonezya'nın başkenti Cakarta'da ise hükümet, ordu komutanları ile polis ve istihbarat şeflerini acil önlemlerin alınması için derhal toplantıya çağırdı. 
Ölenler arasında, bir Japon kadın ile bir Avustralyalının, yaralılar arasında Amerikalı, Fransız, Güney Koreli, Japon ve İngilizlerin bulunduğu belirtildi. 

Blair Yardıma hazırız 
Fransa Cumhurbaşkanı Jacques Chirac ve ABD Dışişleri Bakanı Condoleezza Rice, saldırıları şiddetle kınadı. İngiltere Başbakanı Tony Blair de, Cakarta'ya her türlü yardıma hazır olduğunu açıkladı. 
Kuta'da 12 Ekim 2002'de düzenlenen terör saldırısında 88'i Avustralyalı 202 kişi yaşamını yitirmişti. Saldırılardan, El Kaide bağlantılı İslami Cemaat sorumlu tutulmuştu. 


</TEXT>
</DOC>
