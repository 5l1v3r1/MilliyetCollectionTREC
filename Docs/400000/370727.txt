<DOC>
<DOCNO> 370727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas08.html </URL>
<DATE> 2005/08/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ünlü yazarların romanlarında kahraman olmak ister misiniz 
</HEADLINE>
<TEXT>

     Amerikalı ünlü yazarlar Stephen King ve John Grisham'ın da aralarında olduğu 16 ünlü yazar, yeni kitaplarındaki kahramanların kimliklerini satışa çıkardı. 
     Düşünce ve ifade özgürlüğünü savunan bir kuruluş yararına düzenlenen, ünlü fantastik korku romanı yazarı King ve Grisham gibi 16 ismin yer aldığı projede, açık artırmayla satışa çıkarılan karaktere, satın alan kişinin ismi verilecek. 
     Yazarların hangi karakterleri satışa çıkardığıyla ilgili ayrıntıların, internetteki eBay açık artırma sitesinde yayımlandığı, satışların 1-25 Eylül arasında yapılacağı belirtildi. 
     Stephen King, açık artırmaya çıkardığı karakterin, iki yıl içinde yayımlanacak kitabı ''Cell''de yer alacağını söyledi. King, karakteri satın almak isteyenleri, yeni kitabının, insan beynine zarar veren kötü cep telefonu sinyallerinin yarattığı zombileri konu aldığı ve fazla şiddet içereceği konusunda uyardı. 
     King ayrıca, karakterin ölmesi isteniyorsa ona adını verecek kişinin kadın olması gerektiğini de söyledi. 
     Proje ekibinden David Greene, yazarların hayranlarının projeye şimdiden büyük ilgi gösterdiğini, satışlarla 40-50 bin dolar arasında destek toplamayı beklediklerini kaydetti. 
     
</TEXT>
</DOC>
