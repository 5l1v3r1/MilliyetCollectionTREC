<DOC>
<DOCNO> 359313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko16.html </URL>
<DATE> 2005/07/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kale Grubu yurt dışı atağına hazırlanıyor... 
</HEADLINE>
<TEXT>

     Kale Grubu İcra Kurulu Başkanı Zeynep Bodur Okyay, grubun, Ortadoğu'da, Rusya'da, ABD'de aktivitelerini artırmayı, buralarda yatırım yapmayı düşündüğünü bildirdi. 
     Okyay, AA muhabirine yaptığı açıklamada, Türkiye'nin hızlı bir şekilde şehirleştiğini ve geliştiğini, bu durumun beraberinde bazı sorunları da getirdiğini söyledi. 
     Bu sorunların tartışıldığı 22. Dünya Mimarlık Kongresi'nin ana sponsoru olmaktan mutluluk duyduklarını dile getiren Okyay, ''Biz inşaat malzemeleri üretiyoruz. Bizim esas kanallarımızdan biri de mimarlar. Onlarla tartışarak, konuşarak, doğru ürünler üretmek, onların ürünlerimizi doğru şekilde kullanmalarıyla ürünlerimize değer katmak bizim için önemli'' dedi. 
     Kale Grubu'nun, inşaat sektöründe faaliyetlerine devam ettiğini, 27 Temmuz'da Çanakkale'de yeni fabrikalarının açılışını yapacaklarını, Yozgat'ta temelini attıkları fabrikayı ise yıl sonuna kadar bitirmeyi planladıklarını anlattı. 
     
     YURTDIŞI YATIRIM PLANI 
     Kale Grubu'nun aynı zamanda yurtdışına da açılmayı planladığını belirten Okyay, şunları söyledi 
     ''Bunun için belirlediğimiz hedef pazarlar var. 62 ülkeye ihracat yapıyoruz. Güçlü olduğumuz seramikte konumumuzu sağlamlaştırmak istiyoruz. Ciddi anlamda bir araştırma yapıyoruz. Nakliye ve üretim maliyetlerine bakıyoruz. Zaten ofislerimiz var. Ortadoğu'da, Rusya'da, ABD'de aktivitelerimizi artırmayı, buralarda yatırım yapmayı düşünüyoruz. Avrupa'yı Türkiye'den besliyoruz. Avrupa bizim için şu anda yüzde 60 ile en büyük pazar. Geri kalan pazarlarda büyümek istiyoruz.'' Uzakdoğu'da da faaliyetlerinin bulunduğundan bahseden Okyay, Çin ve Hindistan'ın çok büyük rekabet unsuru olduğunu, o bölgeye yatırımı daha sonraki adımlarda düşüneceklerini söyledi. 
     Okyay, bunun yanı sıra Çin'de ofis kurmayı düşündüklerini belirtti. 
     
     ''ÖNÜMÜZÜ GÖRÜP YURTDIŞI YATIRIM DÜŞÜNMEYE BAŞLADIK'' 
     Zeynep Bodur Okyay, ülkedeki istikrardan ve büyümeden memnun olduklarını, bunun sürekli olmasını istediklerini belirterek, sürdürülebilir bir kalkınma beklediklerini söyledi. 
     Bu konuda herkesin bilinçle hareket etmesi ve ülkeyi krizlere ve bu gelişmeyi olumsuz etkileyecek noktaya çekmemesi gerektiğinin altını çizen Okyay, ''Bu gerek muhalefet, gerekse iktidar için geçerli. Çünkü biz önümüzü yeni görüp, uzun vadeli planlar yapmaya başladık. Bundan önce biz bir yurtdışı yatırımı düşünemezdik'' diye konuştu. 
     Her şeyin başının istikrar ve sürdürülebilir büyüme olduğunu vurgulayan Okyay, Kale Grubu'nun da hedefleri doğrultusunda kapasite artırımını gerçekleştirdiğini, belirlenen büyüme rakamlarına ulaşmayı umduğunu kaydetti. 
     
</TEXT>
</DOC>
