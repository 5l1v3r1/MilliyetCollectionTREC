<DOC>
<DOCNO> 387035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/gun15.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörün avukatı itiraz edecek 
</HEADLINE>
<TEXT>


İhalede usulsüzlük iddiasıyla tutuklanan Rektör Prof. Aşkın'ın avukatı Teoman Evren, "Adalet yerini bulacak" dedi 

TÜRKER KARAPINAR Ankara, Van DHA 

Üniversiteye tıbbi cihaz alımında usulsüzlük yapıldığı iddiasıyla hakkında soruşturma açılan ve önceki gece tutuklanan Van Yüzüncü Yıl Üniversitesi Rektörü Prof. Dr. Yücel Aşkın'ın avukatı Teoman Evren, karara itiraz edeceklerini bildirdi. 
Eski Türkiye Barolar Birliği Başkanı Evren, dün sabah saatlerinde rektörlük binasında Rektör Yardımcıları Prof. Dr. Hasan Ceylan ve Prof. Dr. Ayşe Yüksel ile durum değerlendirmesi yaptı. 

Eşi gazetecilerle görüşmedi 
Tutuklama kararına ne zaman itirazda bulunacaklarını açıklamayan Evren, "Adalet yerini bulacak. Rektörün suçsuzluğuna inanıyoruz. Suçsuzluğumuzu ispat etme imk nına sahibiz. Gerekli savunmaları yapacağız" açıklamasını yaptı. Rektörün eşi Oya Aşkın, gazetecilerin görüşme talebini kabul etmedi. 
Rektör Aşkın, 25 milyon dolarlık ihalede usülsüzlük yaptığı iddiasıyla açılan soruşturma kapsamında, "mevcut delilerin yok edilmesi, gizlenmesi veya değiştirilmesi" ve suçlamasıyla CMK'nın 100. maddesi gereği tutuklanmıştı. 

Baro Kararla şoke olduk 
Van Barosu Başkanı Ayhan Çabuk da şöyle konuştu "Van'da aynı suçlardan yürütülen birçok hazırlık soruşturması sırasında tutuklama kararı verilmezken, Aşkın'ın tutuklandığını duyunca şoke oldum. Başsavcılık, gizlilik kararı olmasına rağmen, Aşkın yurtdışındayken tarihi eserlerle ilgili evine yapılan baskın üzerine basını bilgilendirme toplantısı yapmıştır. Bana göre soruşturmada, deliller toplanmıştır ve karartılması gibi bir durum ortada yoktur." 

Bilirkişi raporu sonucu tutuklandı 

TOLGA ŞARDAN Ankara 
Rektör Prof. Dr. Aşkın'ın, hakkında hazırlanan bilirkişi raporu sonucu tutuklandığı öne sürüldü. Alınan bilgiye göre üniversiteye tıbbi cihaz alımı ihalesinde yolsuzluk yapıldığı gerekçesiyle soruşturma başlatan Başsavcılık, bilirkişi heyeti oluşturdu. Ankara Ticaret Odası'ndan uzmanların yer aldığı heyetin İspanyol Expansion firmasının 25 milyon dolara kazandığı ihalede usulsüzlük ve yolsuzluk tespit ettiği öne sürüldü. Aşkın'ın "bende yok" dediği belgelerin aramalarda ele geçirildiğinin öne sürüldüğü 100 sayfalık raporun ardından savcılığın harekete geçtiği belirtildi. Aşkın hakkında tarihi eser kaçakçılığı iddiasıyla ilgili soruşturmaya devam edildiği, mal varlığıyla banka hesaplarındaki hareketlerin incelendiği ifade edildi. 


</TEXT>
</DOC>
