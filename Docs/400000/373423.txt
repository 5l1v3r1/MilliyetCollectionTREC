<DOC>
<DOCNO> 373423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur12.html </URL>
<DATE> 2005/08/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Adliyeye silahlı baskın 1 ölü, 2 yaralı 
</HEADLINE>
<TEXT>

     Neşet KARADAĞ-Tuncay DAĞLI-Ali GÜLERYÜZ, Tahsin C. ÜLKER ADANA, DHA 

ADANA’da 5 yıldızlı bir otelin barında bir kadının tokatlanmasıyla başlayarak hastanede süren, toplam 3 kişinin yaralanmasıyla sonuçlanan silahlı kavga, adliyeye sıçradı. Tanındığı için güvenlik noktasını rahat geçerek üzerinde silahla adliyeye giren avukat katibi 25 yaşındaki Abdurrahman Akgönül, bu olayın zanlılarına kurşun yağdırdı. Olayda, 3 gün önce barda ayağından yaralanan 28 yaşındaki Ömür Hallaçoğlu öldü, 2 kişi de yaralandı. 
     İlk olay, Turhan Cemal Beriker Bulvarı’ndaki Seyhan Oteli Dümen Bar’da 23 Ağustos'ta saat 02.00 sıralarında meydana geldi. Kadın satıcısı olduğu ileri sürülen Ömür Hallaçoğlu, T.Ö. ile birlikte bara gidip, aynı yerde bulunan Çete kurmak, ihaleye fesat karıştırmak, çek-senet tahsilatı yapmak’ suçlarından sabıkalı 37 yaşındaki Menderes Kutlu ve tetikçisi olduğu iddia edilen 34 yaşındaki Mehmet Batural’ın bulunduğu masanın yanına oturdu. Batural, bu sırada bilinmeyen bir nedenle Hallaçoğlu’nun pazarladığı öne sürülen T.Ö. adlı kadını tokatladı. Bu nedenle çıkan tartışma silahlı kavgaya dönüştü, Kutlu, Batural ve Hallaçoğlu karşılıklı sıkılan kurşunlarla yaralandı. 
     Ayağından yaralanan Hallaçoğlu, güvenlik amacıyla Adana Numune Hastanesi’nde tedavi edilirken, bacak ve kalçasından yaralanan Kutlu ile karnından yaralanan Batural ise, Özel Universal Hastanesi’ne götürüldü. 
     Tedavisinin ardından taburcu olan Hallaçoğlu, bu olay nedeniyle özür dilemek amacıyla Universal Hastanesi’ne gittiğinde de kavga yaşandı. Acil servise geldiği sırada Kutlu’nun adamları silahla rastgele ateş açınca Hallaçoğlu, hastaneye gelen polislerce uzaklaştırılıp, Emniyet Müdürlüğü’ne götürüldü. 
     
     ZANLILAR ADLİYEYE ÇIKARILDI 

     Polis, iki olayın zanlısı olarak aralarında Ömür Hallaçoğlu ve T.Ö.’nün de bulunduğu 5 kişiyi, bu sabah Adana Adliyesi’ne getirdi. Zanlılardan Kuru Mehmet’ lakaplı Mehmet Batural tutuklanma istemiyle nöbetçi mahkemeye sevk edilirken, diğer 4 zanlı saat 10.45 sıralarında tutuksuz yargılanmak üzere serbest bırakıldı. Bu sırada gelen Adana’nın tanınmış avukatlarından Uçar Erdal’ın katibi Abdurrahman Akgönül, üzerindeki silahı çekip, serbest bırakılan zanlılara ateş etti. Zanlılar arasında bulunan ve 3 gün önceki olayda hastane acil servisinde ayağından tabancayla vurularak yaralanan Ömür Hallaçoğlu olay yerinde öldü. 24 yaşındaki Ümit Günay ile 34 yaşındaki Erkan Cebe de ağır yaralandı. Adana Devlet Hastanesi’ne götürülen yaralılardan durumu ağır olan ve sağ kulak arkasından başına tek kurşun isabet eden Günay, Çukurova Üniversitesi Tıp Fakültesi Balcalı Hastanesi’ne sevk edildi. Günay’ın Menderes Kutlu’nun da adamı olduğu, Akgönül tarafından yanlışlıkla vurulduğu belirlendi. 
     Katil zanlısı Abdurrahman Akgönül, olay sonrası adliye içinde, kaçamadan yakalanarak gözaltına alındı. Zanlının, güvenlik önlemlerinin en üst düzeyde olduğu, içeri girenlerin elektronik kapıdan geçtiği adliyeye, avukat katibi olarak tanınması nedeniyle sıkı güvenlik aramasına tabi tutulmadan rahatlıkla girebildiği ileri sürüldü. Hafta sonu olması nedeniyle adliyeye sadece adli olaylarla ilgili polis ve zanlılarla, nöbetçi savcı, memur dışında kimse alınmaması nedeniyle elektronik kapının da çalıştırılmadığı ortaya çıktı. 
     
     SİLAHI DÜN SOKTUM’ 

     Cinayet masası ekiplerince adliyedeki polis karakolunda gözaltında tutulan Abdurrahman Akgönül, ilk ifadesinde, silahı adliyeye iki gün önce mesainin bitimine yakın saatlerde soktuğunu iddia ederken, 10-15 tane icra dosyasıyla adliyeye geldim. Tabancayı dosyaların arasında gizleyerek içeri soktum. Giriş katındaki tuvalete tabancayı gizledim. Bugün de adliyeye gelip, gizlediğim yerden tabancayı alarak, yanlarına gidip, ateş ettim. Kuru Mehmet’e yapılan çok zoruma gitmişti. O yüzden onları vurdum'' dediği belirtildi. 
     
     AVUKAT ŞOKE OLDUM 

     Olayı, Mersin’deki yazlığında gazetecilerden öğrenen Adana Barosu’na üye avukat Uçar Erdal, Abdurrahman Akgönül’ün resmiyette katibi olmadığını, şoförlüğünü yapıp, yardımcı personel olarak çalıştığını söyledi. Olayı duyunca büyük şaşkınlık yaşadığını anlatan Uçar Erdal, Akgönül’ün yanında yaklaşık 4 yıldan bu yana çalıştığını belirterek, Onunla ne ilgisi var anlayamadım. Aslen şoförlüğümü yapıyordu. Ancak, katibimiz’ diye tanıyorduk. Şaşırdım kaldım. Olacak şey değil'' dedi. 
     
</TEXT>
</DOC>
