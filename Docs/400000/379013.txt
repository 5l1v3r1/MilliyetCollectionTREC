<DOC>
<DOCNO> 379013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo24.html </URL>
<DATE> 2005/09/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Beşiktaş'ta gözler derbi maça çevrildi... Ailton oynayabilir... 
</HEADLINE>
<TEXT>

     Turkcell Süper Ligi ve UEFA Kupası'nda oynadığı son maçlarda başarısız sonuçlar alan Beşiktaş'ta, gözler Fenerbahçe ile 18 Eylül Pazar günü yapılacak derbi maça çevrildi. 
     Ligde son 2 maçta 5 puan yitiren, UEFA Kupası'nda da 1. tur ilk maçında kendi evinde İsveç'in Malmö takımına 1-0 yenilerek turu zora sokan siyah-beyazlılar, Fenerbahçe maçı hazırlıklarına bu akşam yapacağı antrenmanla başlayacak. 
     BJK Nevzat Demir Tesisleri'nde gerçekleştirilecek idmanın ardından, siyan-beyazlılar kampa girecek. 
     
     SAKATLARIN DURUMU 

     Malmö maçında sakatlanarak oyundan alınan Mustafa Doğan'ın derbi maçta oynayamayacağı bildirildi. 
     Kulüp doktoru Ayhan Optur, deneyimli oyuncunun sol ayak üst baldırında gerilme olduğunu ve 1 hafta-10 gün kadar oynayamayacağını açıkladı. 
     Diğer yandan, sakatlıkları bulunan diğer oyuncular Ailton, Sergen, Gökhan ve Adem'in bu akşam bir kez daha kontrolden geçirilecekleri belirtildi. Bu futbolcuların derbide oynama olasılıklarının bulunduğu öğrenildi. 

     
</TEXT>
</DOC>
