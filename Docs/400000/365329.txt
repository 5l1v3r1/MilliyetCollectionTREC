<DOC>
<DOCNO> 365329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun28.html </URL>
<DATE> 2005/07/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kaddafi İspanyol Bakanı 10 saat görüşme için bekletince... 
</HEADLINE>
<TEXT>

     İspanya Dışişleri Bakanı Miguel Angel Moratinos'un, kendisini 10 saat bekleten Libya lideri Muammer Kaddafi ile görüşmeden ülkesine döndüğü bildirildi. 
     İspanya Dışişleri Bakanlığı sözcüsü, Moratinos'un Kaddafi ile dün randevusu olduğunu, ancak Libya yetkililerinin ''Kaddafi'nin Afrika liderleri ile görüştüğünü ve çok meşgul olduğunu, Moratinos isterse Kaddafi ile ertesi gün görüşebileceğini'' söylediklerini belirtti. 
     Sözcü, Moratinos'un bunu kabul etmediğini ve bu sabah Kaddafi ile görüşmeden ülkeye geri döndüğünü söyledi. 
     ''Bizim için bu önemli bir sorun değil'' diyen sözcü, ''Bakanımız Libya Başbakanı Şükrü Ganem ile çok verimli bir görüşme yaptı'' dedi. 
     Moratinos'un, Kaddafi için kasım ayında Barselona'da yapılacak Afrika ve Akdeniz ülkeleri zirvesi için bir davet ilettiği belirtildi. 
     Kaddafi, 2002'de de dönemin İspanya Dışişleri Bakanı Josep Pique'yu 6 saat beklettikten sonra, görüşmeyi kabul etmişti. 
     
</TEXT>
</DOC>
