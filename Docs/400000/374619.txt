<DOC>
<DOCNO> 374619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yasam/ayas.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez çevre değil yasak eylemindeler 
</HEADLINE>
<TEXT>


Greenpeace, Çan Termik Santralı'nda eylem yapan 5'i yabancı 21 üyenin yurtdışına çıkışlarını yasaklayan karara karşı kampanya başlattı 

ŞENOL DEMİRCİ İstanbul 

Greenpeace Akdeniz Ofisi Genel Direktörü Ahmet Bektaş ile Akdeniz Sözcüsü Hilal Atıcı, Çanakkale'deki Çan Termik Santralı'nın bacasına tırmanarak eylem yapan 5'i yabancı 21 üyenin yurtdışına çıkışlarını yasaklayan kararın değiştirilmesi için kampanya başlattıklarını açıkladı. 
Bektaş ile Atıcı, kararın iptali için bir üst mahkemeye başvurulacağını da söylediler. 

Erdoğan'a mektup 
Beşiktaş Cemil Topuzlu Parkı sahilinde demirli bulunan 'Anna' isimli Greenpeace gemisinin yanında bir basın açıklaması yapan Atıcı, "Bu kararın değiştirilmesi için bir kampanya başlattık. Greenpeace üyeleri ve gönüllüleri, şu anda dünyanın her yerinden Başbakan Erdoğan'a internet üzerinden mektuplar göndermektedir. Ayrıca ülkelerinde bulunan Türk konsolosluklarına da mektuplar gönderiyorlar. Konulan bu tedbirin 1 yıl sürmesi durumunda 5 yabancı üye burada kalacak. Onların da hayatları var" dedi. 
Enerji ve Tabii Kaynaklar Bakanı Hilmi Güler ile görüşmek için defalarca talepte bulunduklarını, ancak taleplerine cevap verilmediğini öne süren Atıcı, bu görüşme sağlanıncaya kadar eylemleri sürdüreceklerini bildirdi. 
Ahmet Bektaş da, "Yasak gelen öğrenci üyelerimizin eğitimlerine devam etmeleri için ülke dışına çıkma yasağı kaldırılmalı. Arkadaşlarımızdan biri Hollanda'da öğretmenlik yapıyor. Ülkesine dönmesi gerekiyor" diye konuştu. 




</TEXT>
</DOC>
