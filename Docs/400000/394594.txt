<DOC>
<DOCNO> 394594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur05.html </URL>
<DATE> 2005/11/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Prof. Dr. Kalaycı'nın katil zanlısı olduğu sanılan 1 kişi yakalandı 
</HEADLINE>
<TEXT>

     Önceki gün hastane otoparkında uğradığı silahlı saldırı sonucu ölen Prof. Dr. Göksel Kalaycı'nın katil zanlısı olduğu sanılan bir kişi yakalandı. Kalaycı'nın 10 gün önce de elinde çekiç olan maskeli bir kişinin saldırısına uğradığı açıklandı 

İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Dr. Göksel Kalaycı'nın önceki gün fakültenin otoparkında uğradığı silahlı saldırı sonucu öldürülmesi olayının faili olabileceği gerekçesiyle bir kişi gözaltına alındı. 
     Alınan bilgiye göre, olayla ilgili çalışmasını sürdüren İstanbul Asayiş Şube Müdürlüğü Cinayet Büro Amirliği ekipleri, katil zanlısı olabileceği gerekçesiyle aranan Y.C'yi 35 , gece Fatih'te bir otelde yakaladı. 
     Gözaltına alınan Y.C, Asayiş Şube Müdürlüğü'ne götürülerek sorgulanmak istedi. Susma hakkını kullandığı bildirilen Y.C'nin, şubeye çağrılan görgü tanıkları tarafından teşhis edildiği belirtildi. 
     Olay sırasında bıyıklı olduğu ifade edilen Y.C'nin, tanınmamak için bıyıklarını kestiği bildirildi. 
     Şubedeki işlemleri süren Y.C'nin, Prof. Dr. Kalaycı'nın ölen hastası işadamı Ahmet Cevahir'in akrabası olduğu öne sürüldü. 
     
     SABIKASI VAR 

     Asayiş Şube Müdürlüğü Cinayet Büro Amirliği’nde tutulan ve susma hakkını kullanarak ifade vermeyen Y.C, sağlık kontrolü için sıkı güvenlik önlemleri altında şubeden çıkartılarak Şişli Etfal Eğitim ve Araştırma Hastanesi’ne götürüldü. Y.C. kontorlden sonra yeniden Cinayet Büro Amirliği’ne getirildi. 
     Yakalandığı sırada üzerinden bir pasaport çıkan Y.C’nin, otelde bıyıklarını kestirerek imaj değiştirdiği ve yurtdışına kaçma hazırlığı yaptığı öne sürüldü. 
     Prof. Dr. Kalaycı’nın öldürüldüğü olaya ilişkin 2’si doktor 3 kişi tarafından teşhis edildiği belirtilen Y.C’nin, geçmiş tarihlerde yaralama ve cinayet gibi olaylardan dolayı sabıkalı olduğu ifade edildi. 


     
</TEXT>
</DOC>
