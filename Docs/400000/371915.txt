<DOC>
<DOCNO> 371915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo24.html </URL>
<DATE> 2005/08/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Özdemir Deplasmanda geriden gelip kazanmasını bilmemiz sevindirici 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Çaykur Rizespor deplasmanında 1-0 geriye düştükten sonra 2-1 galip gelmeyi başardıklarını söyledi. 
     Nihat Özdemir, AA muhabirine yaptığı açıklamada, şampiyon oldukları son 2 sezonda deplasmanda geriye düşüp, kazandıkları maç sayısının çok az olduğunu vurgulayarak, ''Rize gibi bir deplasmanda 1-0 geriye düşmüşken, 2-1 kazanmasını bilmemiz sevindirici'' dedi. 
     Çaykur Rizespor karşısında galibiyetten çok oynadıkları futbolun kendilerini memmun ettiğini anlatan Özdemir, şöyle devam etti 
     ''Takımımız çok canlıydı. İlk yarıda 7-8 gol pozisyonuna girdik ama bunları değerlendiremedik. Bir tane bile atağı olmayan rakibimiz, penaltı golüyle öne geçti. İkinci yarıda ortaya koyduğumuz üstün performansla 2 gol bulduk. 
     İlk 2 haftada taraftarlarımızın beklediği sonuçları alamamıştık. Ama biz bu takımın gücünden emindik. Geçen sezon beraberlikle döndüğümüz Rize deplasmanından galibiyet çıkardık.'' 
     
     ''HAKEMLER HAKKINDA BU YIL DA KONUŞMAYACAĞIZ'' 
     Özdemir, Fenerbahçe Kulübü yönetimi olarak 2 sezondur hakem kararları hakkında konuşmadıklarını, bu sezon da konuşmayacaklarını kaydetti. 
     Çaykur Rizespor maçında hakemin penaltı kararında haklı da olabileceğini belirten Özdemir, ''Oyun sırasında penaltının ağır bir karar olduğunu söyledik ama hakemin takdiridir. Hakem Nobre'nin pozisyonunu da görmemiş olabilir. Hakemlerin maçları hakkaniyetle yönettiğine inanıyoruz. Zaman zaman lehimize ve aleyhimize hatalar oluyor. Ama art niyet yoktur, hakemlerin hepsi iyi niyetlidir. Önemli olan hakem hataları olsa bile o maçı kazanabilmektir. Merkez Hakem Kurulu'nun geçen haftaki beyanatını destekliyoruz. Yöneticiler de hakemlere destek olmalı. Hakem kararları konusunda konuşmuyoruz, diğer kulüpler de beyanat vermemeli'' diye konuştu. 
     
     ''EN İYİ GENÇLER TAKIMIMIZDA'' 
     Özdemir, kadroda önemli oyuncuların eksikliğinde onların yerine oynayan genç oyuncuların çok iyi performans sergilediğini söyledi. 
     Appiah ve Aurelio'nun yanında Selçuk ile orta alanın güçlendiğini belirten Özdemir, ''Tuncay, Anelka, Rüştü, Kemal ve Servet gibi oyuncularımızın yokluğunda onların yerine oynayan oyuncular eksiklikleri hissettirmedi. Hazırlık maçlarının en formda oyuncusu Selçuk'tu ama kararı Daum verir. Alman çalıştırıcı Selçuk'un milli maçtaki performansını gördü ve ilk 11'e aldı. Bu oyuncumuz dün başarılı bir performans sergiledi. Uzun bir aradan sonra ilk 11'de oynayan Semih de golünü attı. Türkiye'deki en iyi gençler bizim takımda ve hepsi milli oyuncular. Bu çocuklarla Fenerbahçe'nin istikbali aydınlık olacak'' diye konuştu. 
     Özdemir, 3 haftadır kaleyi Volkan'ın korumasıyla ilgili olarak ise ''Rüştü, milli takımdan sakat döndü. Önümüzde Türkiye ve Avrupa Şampiyonlar Ligi maçları var. Volkan'a da Rüştü'ye de hatta Serdar'a da bu yoğun maç temposunda ihtiyacımız olacak'' dedi. 
     
     ''4 MAÇTA 12 PUAN HEDEFLİYORUZ'' 
     Bundan sonra 4 hafta üstüste İstanbul'da maç yapacaklarını hatırlatan Özdemir, 3'ünü kendi sahalarında yapacakları 4 maçta 12 puanı hedeflediklerini söyledi. 
     Özdemir, Samsunspor ve Ankaraspor'u kendi sahalarında ağırladıktan sonra BJK İnönü Stadı'nda Beşiktaş ile karşılaşacaklarını ve 7. haftada da Kayserispor ile Kadıköy'de mücadele edeceklerini anlatarak, ''Şimdi 4 hafta üstüste İstanbul'da oynayacağız. Hedefimiz 4 maçta 12 puanı toplayıp seri yakalamak'' dedi. 
     Samsunspor maçıyla birlikte bu sezon ilk kez taraftarlarıyla buluşacaklarını dile getiren Özdemir,''Oyuncular ve biz seyircimizi özledik. Onlar da bizi özledi. Samsunspor maçında seyircilerimizle bulaşacağız. Yeni yapılan tribünün bitmiş kısımlarına da seyirci alacağız. O bölümde yaklaşık 5 bin seyirci oturacak. Yani Samsunspor maçında, yaklaşık 40 bin taraftarımızla kendi sahamızda iyi bir başlangıç yapacağız'' diye konuştu. 
     
     ''ANELKA'NIN MUKAVELESİNE GÖRE HAREKET EDECEĞİZ'' 
     Özdemir, Fransız futbolcu Anelka ile yola devam etmek istediklerini belirterek, ''Mukavelesinde maddeler neyse o maddelere göre hakeret edeceğiz'' dedi. 
     Anelka'nın, Türkiye'de olmaktan mutlu olduğunu vurgulayan Özdemir, ''Anelka, takımdaki arkadaşlarından ve Türkiye'deki yaşamından memnun. Daum ile de arasında hiçbir sorun yok. Anelka'yı satmak istemiyoruz. O da bize gitmek istemediğini söyledi. Aksi bir durumda sözleşmesine göre hareket edeceğiz'' diye konuştu. 
     
</TEXT>
</DOC>
