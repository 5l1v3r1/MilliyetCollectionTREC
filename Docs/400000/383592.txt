<DOC>
<DOCNO> 383592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy01.html </URL>
<DATE> 2005/10/03/ </DATE>
<TIME> 04.45 </TIME>
<AUTHOR>  </AUTHOR>
<HEADLINE>
Ankara'nın pozisyonunda bir değişiklik yok 
</HEADLINE>
<TEXT>

     Lüksemburg'da yapılan AB Genel İşler Konseyi toplantısıyla ilgili olarak Ankara'da, Dışişleri Bakanı ve Başbakan Yardımcısı Abdullah Gül başkanlığında yapılan toplantı sona erdi. 
     Devlet Bakanı ve Başmüzakereci Ali Babacan'ın da katıldığı toplantılarda, Lüksumburg'daki gelişmeler değerlendirildi. 
     Diplomatik kaynaklar Ankara'nın pozisyonunda en ufak bir değişiklik olmadığını belirtirken, Genel İşler Konseyi toplantısının sona ermesinin ardından henüz Ankara'ya, müzakere çerçeve belgesiyle ilgili gelen her hangi bir taslak metin bulunmadığını kaydettiler. 
     Dışişleri bürokratları AB'nin kendi içindeki sorunlarını aşması ve yarınki görüşmelerinin ardından Ankara'ya bir metin gelmesi durumunda, bunun teknik ve siyasi açılardan değerlendirileceğini ifade ettiler. Bu değerlendirme ışığında Lüksemburg'a gidilmeye karar verilirse, bugün akşam saatlerinde olması öngörülen randevunun saatinde de sarkmalar olabileceği ifade edildi. 
     
     Lüksemburg yakından takip edildi 

     AB yetkililerinin Lüksemburg'da ardı ardına yaptığı toplantıları, Dışişleri Bakanı ve Başbakan Yardımcısı Abdullah Gül de bakanlık bürokratlarıyla birlikte yakından takip etti. 
     Dışişleri Bakanlığı'na akşam üzeri gelen Dışişleri Bakanı Gül başkanlığında, Dışişleri Bakanlığı Müsteşarı Büyükelçi Ali Tuygan, Müsteşar Yardımcıları Ertuğrul Apakan ve Volkan Bozkır, Kıbrıs, AB, Enformasyon ve Hukuk daireleri yetkileri bakanlıkta bir araya geldi. 
     
     Gül'den Straw ve Rehn'e telefon 

     Dışişleri Bakanı Gül, görüşmeler öncesinde AB dönem başkanı İngiltere'nin Dışişleri Bakanı Jack Straw ve AB komisyonunun genişlemeden sorumlu üyesi Olli Rehn'i telefonla arayarak Türkiye'nin pozisyonunu ve kırmızı çizgilerini bir kez daha anlattı. 
     Türk tarafının daha önce de aktardığı pozisyonunu koruduğunu ileten Gül, Straw ve Rehn'e, "Ankara'nın görüşlerini muhafaza ettiğini bir kez daha vurgulamak için aradığını" söyledi. 
     Gül iki yetkiliye ayrıca, bundan sonraki aşamada her hangi bir sıkıntı söz konusu olursa Ankara'ya "bize bunları söylememiştiniz" denmemesi için, Türkiye'nin görüşlerinin bir kez daha aktarmak ihtiyacı duyduğunu da kaydetti. 
     
</TEXT>
</DOC>
