<DOC>
<DOCNO> 362027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun28.html </URL>
<DATE> 2005/07/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Talat Azeri milletvekillerinin esas hedefi izolasyonları kaldırmak... 
</HEADLINE>
<TEXT>

     KKTC Cumhurbaşkanı Mehmet Ali Talat, 20 Temmuz Barış ve Özgürlük Bayramı kutlamaların katılmak üzere dün İstanbul üzerinden KKTC'ye gelen, ''Azerbaycan milletvekillerinin esas hedefinin, izolasyonları kaldırmaya yönelik olduğunu'' söyledi. 
     Cumhurbaşkanı Talat, bir heyeti kabulü sırasında, bir gazetecinin, Başbakan Recep Tayyip Erdoğan'ın, Azeri milletvekillerinin İstanbul üzerinden Ercan Havaalanı'na gelmesinin ''filli olarak tanıma anlamına geleceği'' yönündeki açıklamasını anımsatarak, konuyla ilgili görüşlerini sorması üzerine, ''Azerbaycan'dan gelen milletvekillerinin esas hedefinin, izolasyonları kaldırmaya yönelik olduğunu'' kaydetti. 
     Talat, Ercan'a sadece İstanbul'dan değil, dünyanın başka ülkelerinden de doğrudan sefer olması gerektiğine inandığını ifade ederek, ''Tabii ki siyasi tanınma başka bir olaydır'' dedi. 
     Kıbrıs Türk halkının izolasyonların kaldırılması mücadelesi verdiğini anlatan Mehmet Ali Talat, Kıbrıslı Türklerin, özellikle Kıbrıs sorununun çözümüne yönelik ortaya koyduğu kararlılıktan sonra izole edilmemesi gerektiğini kaydetti. 
     Talat, ''izolasyonların ortadan kalkmasının, bugün çözüme ilgi duymayan Rum yönetimini çözüme sevk edeceğini'' ifade ederek, ''Azeri milletvekillerinin gelişine böyle bakmak gerektiğini'' belirtti. Talat, ''Sonuçta stratejik hedefin Kıbrıs sorununun çözümü olduğunu göz önünde tutmak lazım'' dedi. 
     
</TEXT>
</DOC>
