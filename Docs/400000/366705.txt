<DOC>
<DOCNO> 366705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko31.html </URL>
<DATE> 2005/08/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Enerji Bakanı Petrol arar gibi yeni su kaynakları arıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji üretiminde yerli kaynak kullanım oranının yüzde 38'den yüzde 50'ye çıktığını belirtti. 
     Bakan Güler, Niğde'de bazı ziyaretlerde bulunmak ve açılışlara katılmak üzere geldiği Adana Havaalanı'nda, basın mensuplarının sorularını yanıtladı. 
     Güler, hükümete geldikleri günden itibaren enerji üretiminde yerli kaynak kullanımına büyük önem verdiklerini, proje ve çalışmalarını bu yönde yürüttüklerini dile getirdi. 
     Enerji üretiminde daha önce büyük oranda ithal kaynakların kullanıldığını kaydeden Güler, göreve geldikleri süreçte ithal kaynak kullanım oranının yüzde 62 olduğunu anımsattı. 
     Güler, bu oranı tersine çevirmek için yerli kaynaklara ağırlık verdiklerini vurgulayarak, ''Çalışmalarımız sonucunda, enerji üretiminde yerli kaynak kullanım oranı yüzde 38'den 50'ye çıktı. Şu anda yerli ve yabancı kaynak kullanım oranı aynı seviyede'' dedi. 
     Gelecek dönem yerli kaynakları artırmak istediklerini belirten Güler, bu bağlamda bölgeleri gezerek, yeni kaynaklar tespit etmeye çalıştıklarını ifade etti. 
     Elektrik üretiminde özellikle doğalgaza bağımlılığı azaltmak istediklerini vurgulayan Güler, şöyle devam etti 
     ''Elektrik üretiminde doğalgaza bağımlılığı en aza indirmek istiyoruz. Bunun için de geniş su ve kömür kaynaklarını arama seferberliği başlattık. Petrol arar gibi yeni su kaynaklarını arıyoruz. Aynı zamanda kömür kaynaklarımızı da araştırmaya devam ediyoruz. Ayrıca, Yenilenebilir Enerji Yasası'nı da çıkarttık. Rüzgar ve jeotermal enerji, biomaster konusunda çalışmalar için bu yasayı hazırladık. 
     Yasayla kullanılmayan veya yatırımı daha sonra yapılması öngörülen su kaynaklarını özel sektöre sunduk. Yenilenebilir Enerji Yasası'na eklediğimiz madde ile bu kaynakların özel sektöre açılmasını sağladık. Özel sektör bunu daha süratli yapar düşüncesiyle 5 ayrı barajın durumunu değerlendirmeye aldık. Özel sektöre işleri devrederek kamunun ayırdığı paraları da daha farklı alanlarda kullanırız diye düşündük.'' Güler, bir soru üzerine, su ve kömür haricindeki enerji üretim kaynaklarını da incelediklerini belirterek, ''Nükleer enerji ile ilgili çalışmalarımız sürüyor. Onu da yeni bir enerji kaynağı olarak düşünüyoruz. En ucuz elektrik üretim yatırımlarından biri de nükleer enerjidir'' diye konuştu. 
     
     BTC, ÇEAŞ VE KEPEZ 
     Güler, Bakü-Tiflis-Ceyhan Ham Petrol Boru Hattı ile ilgili çalışmaların hızla sürdürüldüğünü, yıl sonunda petrol akışının gerçekleşmesini beklediklerini söyledi. 
     Hedeflenen zaman kapsamında çalışmaları sürdürdüklerini ve projenin en kısa sürede tamamlanacağını vurgulayan Güler, konuşmasını şöyle sürdürdü 
     ''BTC projesi, çok yoğun bir şekilde sürüyor. Bizim açımızdan bir sorun yok. Hattın Azerbaycan ve Gürcistan bölümünün de tamamlanması gerekiyor. Şu anda orada da çalışmalar yapılıyor. Muhtemelen yıl sonuna doğru ilk petrolü Ceyhan'da akıtacağız. Biz şu anda petrol almaya hazırız. Projede bizden doğan bir gecikme yok. Biz de bunu günü günü takip ediyoruz. Üstelik projenin üçte ikisi Türkiye'de gerçekleşiyor. Ancak, proje bir bütün olarak Gürcistan ve Azerbaycan'daki çalışmaları da ilgilendiriyor.'' Güler, bazı gazetelerde BTC Hattı'na saldırı yapılacağı planlarının ele geçirildiği yönündeki haberlerle ilgili soru üzerine, ''Olası saldırılara karşı koruma çalışmaları yapılıyor. Zaten, hattın korunması, projenin bir parçasıdır'' dedi. 
     ÇEAŞ ve Kepez'de daha önce elektrik üretimiyle ilgili yatırımların yapılmadığını ifade eden Güler, Enerji ve Tabii Kaynaklar Bakanlığı'nca bu iki kuruluşa yapılan operasyonun ardından yatırımlara ağırlık verdiklerini belirtti. 
     Güler'i havaalanında Adana Vali Yardımcısı İsmail Korkmaz, Emniyet Müdürü Mehmet Cebe ve diğer yetkililer karşıladı. 
     Güler, daha sonra Niğde'ye hareket etti. 
     
</TEXT>
</DOC>
