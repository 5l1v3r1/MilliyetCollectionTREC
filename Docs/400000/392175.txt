<DOC>
<DOCNO> 392175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun29.html </URL>
<DATE> 2005/11/04/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Amerikan Kıtası Zirvesi, yoğun şekilde protesto ediliyor 
</HEADLINE>
<TEXT>

     Amerika Kıtası Zirvesi'ne evsahipliği yapan Arjantin'in Mar del Plata kenti, ABD Başkanı George Bush karşıtı gösterilere sahne oluyor. 
     Zirve toplantıları başlamadan önce Mar del Plata'da toplanan on binlerce gösterici, Bush ve serbest ticaret bölgesi projesi aleyhinde sloganlar attı. 
     Birçok Amerika ülkesinden protestocuların yer aldığı gösteride, ''Fuera Bush'' Bush dışarı pankartları ve Küba devriminin önderlerinden Ernesto Che Guevara'nın posterleri dikkati çekti. 
     Gösterinin, toplantıların olduğu bölgeye 6 kilometre uzaklıkta yapıldığı, yaklaşık 7500 polisin kent merkezinde ve toplantı alanı civarında olası olaylara karşı konuşlandığı belirtildi. 
     Venezuela Devlet Başkanı Hugo Chavez'in, protestocuların taleplerini, toplantı salonunda dile getirmesi ve Amerika ülkeleri arasındaki serbest ticaret bölgesi projesine karşı çıkması bekleniyor. 
     Diğer taraftan, üzerinde ''Savaş Suçlusu'' yazan bir tişört giyen ve Küba bayrağı taşıyan Arjantinli eski futbolcu Diego Maradona da protestoculara destek vermeye devam ediyor. 
     Göstericiler, ülke liderlerinin, ABD'nin öne çıkardığı serbest pazar reçetesine alternatif bulmalarını talep ediyorlar. 
     
</TEXT>
</DOC>
