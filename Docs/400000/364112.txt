<DOC>
<DOCNO> 364112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy22.html </URL>
<DATE> 2005/07/25/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Çiçek'ten ateş etme yorumu Keşke olmasaydı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, geçmişte Türkiye’nin terörle mücadele konusunda yaptığı düzenlemeler için "insan hakları ihlali" diyen Avrupa ülkelerinin, terörle karşı karşıya kalınca mevzuatlarını gözden geçirme gereği duyduklarını belirtti. 
     Türkiye’de Adalet Bakanlığı bünyesinde, üniversitelerden bilim adamlarının da bulunduğu 28 kişilik bir komisyonun, dünyadaki gelişmeleri de dikkate alarak çalışmalarını sürdürdüğünü bildiren Çiçek, terörle mücadele konusunda yeni bir teşkilatlanmaya gerek duyulmadığını ifade etti. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     "Terörle mücadele konusunda yeni bir birim oluşturulmasına yönelik yapılanmanın gündemden kalkıp kalkmadığı" sorusuna Çiçek, şu yanıtı verdi 
     "Şu an için buna ihtiyaç var mı, onu söylemek istiyoruz. 
     Olağanüstü Hal Valilikleri ihdas edildi. Ama bu ne kadar faydalı oldu, bu tecrübeleri de Türkiye yaşadı. Onun için Türkiye’nin şu anki ihtiyacı böyle bir kurumsal eksiklik midir, bu noktada bir eksiklik mi var, yoksa koordinasyonun daha hızlı ve sıkı bir şekilde yapılması mı 
     Şu an herhangi yeni bir teşkilatlanmaya gidilmeksizin, bu koordinasyonun bu safhada yapılabileceği kanaatindeyiz. Ama terör dünyada şekil değiştiriyor, hedef değiştiriyor, metotları değişiyor. 
     İhtiyaçlar değiştikçe belki yapılanma da değişebilir, ama yeni bir teşkilatlanmaya, yeni bir model ihdasına bugün itibarıyla gerek görmüyoruz." Adalet Bakanlığı bünyesinde Terörle Mücadele Yasası’nda değişiklik yapılması için bir komisyon oluşturulduğu anımsatılarak, çalışmaların hangi aşamada olduğunun sorulması üzerine Çiçek, geçen yıl dünyadaki gelişmeleri de dikkate alarak söz konusu yasayı güncelleştirmek üzere merhum Sulhi Dönmezer başkanlığında bir çalışma başlattıklarını anlattı. Bu çalışmanın ceza kanunu ve ceza hukuku alanıyla ilgili birçok yasada düzenleme yapılmasını gerektirdiğini belirten Çiçek, Terörle Mücadele Yasası’nda yer alan bir kısım maddenin ceza kanununa aktarılması ihtiyacıyla karşı karşıya kalınınca önce ceza kanunu çıkarılmasını amaçladıklarını, bundan sonra gözden geçirmeyi gerektirecek bir husus varsa Terörle Mücadele Yasası’na dönmeyi istediklerini kaydetti. 
     
     "ATEŞ DÜŞTÜĞÜ YERİ YAKIYOR" 
     Türk Ceza Kanunu’nun yürürlüğe girdiğini anımsatan Çiçek, şunları söyledi 
     "Son zamanlarda bir kısım Avrupa ülkelerinde de terörle mücadele konusunda yasal düzenleme ihtiyacı ortaya çıkmıştır. Bizim geçmişte terörle mücadele konusundaki bir kısım düzenlemelerimizi bu ülkeler insan hakları bakımından kısıtlayıcı düzenlemeler olarak görüyorlardı. 
     Tabiri caizse, hariçten gazel okuyorlardı. Ateş düştüğü yeri yakıyor. 
     Hiçbir yeri yakmasını arzu etmeyiz, bunu hep ifade ettik. ’Bunları neden yapıyorsunuz, bunlar hak ihlalidir’ diyen birçok ülke kendi mevzuatını yeni baştan gözden geçirmeye başladı. Dolayısıyla bu çalışmayı dünyadaki gelişmeleri de dikkate alarak, Türkiye’deki uygulamaların ortaya koyduğu sonuçları da değerlendirmek suretiyle 28 kişilik bir komisyon yürütüyor. Bunun içinde üniversitelerden bilim adamlarımız var, ilgili birimlerden temsilciler var. Bu çalışmalar büyük bir süratle sürdürülüyor. Ümit ederim, Meclis açıldığı zaman bu çalışmalar belli bir noktaya gelmiş olur. O zaman kamuoyunun tartışmasına açarız. Bugün, ’bu çalışmalarda şunlar olacak, bunlar olacak’ tarzında bir kısım ifadeler kullanırsak Komisyon’a emrivaki yapmış oluruz. Onlar teknik düzeyde çalışmalarını yapacaklar, neticede siyasi kararı da bunun akabinde biz vermiş olacağız." 
     
     "BİLİMSEL VERİLERDEN YOLA ÇIKARAK" 
     Hükümetin yapacağı araştırmanın hangi konuda olacağının sorulması üzerine Çiçek, Türkiye’nin, politikalarını el yordamıyla değil, bilimsel verilerden yola çıkarak tespit edebilirse hedefe daha çok yaklaşabileceğini, tedbirlerin de daha gerçekçi ve kalıcı olacağını söyledi. Çiçek, bu araştırmaların belli aralıklarla yapılması gerektiğini düşündüklerini kaydetti. 
     Çiçek, AK Parti milletvekillerinin Ordu’da havaya ateş açmalarını siyasi ve etik açıdan nasıl değerlendirdiğinin sorulması üzerine ise "Herhalde yanlış bir işe doğru dememi beklemiyorsunuz. Keşke olmasaydı" dedi. 
     Cemil Çiçek, başka sorular üzerine, YÖK’ün yeniden yapılandırılması, güvenlik ve liderler zirveleri ile Telekom’un satışı konularının toplantıda gündeme gelmediğini söyledi. 
     
</TEXT>
</DOC>
