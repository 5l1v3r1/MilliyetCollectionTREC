<DOC>
<DOCNO> 375787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy21.html </URL>
<DATE> 2005/09/05/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Çiftçiye hükümetten gübre desteği... 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Bakanlar Kurulu’nun bugünkü toplantısında, çiftçilere, kimyevi gübre desteği konusunda ödeme yapılmasına dair kararnamenin imzaya açıldığını bildirdi. 
     Buna göre, sebze, meyve, süs bitkileri, çayır, mera ve orman ürünü yetiştirilen alanlar için dekar başına 1 YTL, hububat, yem bitkileri, baklagiller, yumru bitkilerinin yetiştirildiği alanlar için dekar başına 1,6 YTL, yağlı tohumlu bitkiler ve endüstri bitkilerinin yetiştirildiği alanlar için dekar başına 3 YTL kimyevi gübre desteği sağlanacak. 
     Çiçek, 4.5 saat süren Bakanlar Kurulu’nun ardından, toplantıda ele alınan konulara ilişkin bilgi verdi. 
     Konuşmasının başında Çiçek, Katrina felaketi nedeniyle ABD halkına başsağlığı ve geçmiş olsun dileklerini iletti. 
     Çiçek, bugünkü toplantıda, çiftçiye yapılan destekleri ele aldıklarını ifade etti. 
     Türkiye’nin, bir taraftan istikrar programını kararlılıkla sürdürdüğünü, diğer yandan da sosyal kesimlerin hayat şartlarının iyileştirilmesi için bütçe imkanları çerçevesinde gerekli destekleri sağladığını anlatan Çiçek, bunların başında çiftçilerin geldiğini söyledi. 
     Çiftçilerin, Türkiye nüfusunun önemli bir kısmını oluşturduğuna işaret eden Çiçek, göreve geldikleri günden bu yana, her vesileyle çiftçileri desteklemeye gayret ettiklerini ifade etti. 
     
     ÇİFTÇİLERE SAĞLANAN DESTEK 
     Çiçek, çiftçi borçlarının silinmesinden, kredi faizlerine varıncaya kadar sayısız desteğin sürdürüldüğünü, bunların başında doğrudan gelir desteğinin geldiğini belirterek, şöyle devam etti 
     "2005 yılı itibariyle 1 katrilyon 672,5 trilyon doğrudan gelir desteği ödemesi yapılıyor. Prim desteği 650 trilyon, hayvancılığın desteklenmesine ilişkin hizmetler bakımından 497 trilyon, çay desteklenmesine ilişkin hizmetler açısından 114 trilyon, tarımsal sigorta hizmetleri 20 trilyon, kırsal kalkınma projeleri için 14 trilyon, kredi faiz desteği 33 trilyon, sertifikalı tohum, fidan desteği 40 trilyon, sulama, enerji desteği 22 trilyon, araştırma-geliştirme desteği 2 trilyon, alternatif ürün desteği 8 trilyon, hububat primi 570 trilyon, mazot desteği 410 trilyon. 
     Bugün, Bakanlar Kurulu’nda gübre desteği konusu gündeme gelmiştir. 
     2005 yılı içerisinde çiftçilerimize sağladığımız destek, 4 katrilyon 
     341 trilyon liradır." 
     Çiçek, bugünkü toplantıda, çiftçiye kimyevi gübre desteklemesi konusunda ödeme yapılmasına dair kararnamenin imzaya açıldığını bildirdi. 
     Tarımsal üretimin en önemli girdilerinden olan kimyevi gübrenin fiyatının, 2004 yılında yüzde 20 ile yüzde 25 oranında arttığını anımsatan Çiçek, artan gübre fiyatlarının çiftçiye getirdiği ek mali yükün 306 trilyon olduğunu kaydetti. 
     
     273 TRİLYONLUK KİMYEVİ GÜBRE DESTEĞİ 
     Çiçek, artan girdi maliyetleri karşısında, çiftçinin ürettiği ürünlerde bu derece fiyat artışının olmadığını, bu nedenle çiftçilerin gübre noktasında desteklenmesi gerektiğini ifade etti. Çiçek, şunları kaydetti 
     "İmzaya açılan, hazırlanan Bakanlar Kurulu taslağında, farklı ürün gruplarının, farklı gübre tüketimleri dikkate alınmak suretiyle, dekar başına destekleme yapılması amaçlanmıştır. Bu kararla, sebze, meyve, süs bitkileri, çayır, mera ve orman ürünü yetiştirilen alanlar için dekar başına 1 YTL, hububat, yem bitkileri, baklagiller, yumru bitkilerinin yetiştirildiği alanlar için dekar başına 1,6 YTL, yağlı tohumlu bitkiler ve endüstri bitkilerinin yetiştirildiği alanlar için dekar başına 3 YTL kimyevi gübre desteği yapılması planlanmıştır. 
     Yapılacak desteklerin toplam tutarı 273 trilyon liradır. 
     Bu para, çiftçilerimize mazot desteği ile birlikte ödenecektir. Bu destek, Eylül ve Ekim aylarında, ilçelerin ekonomik ve sosyal durumları dikkate alınarak, ilçeler ikiye bölünecek. Yarısı bu paralarını, mazot desteği parası ile birlikte Eylül’de alacak, geri kalanı Ekim’de alacak. 
     Ayrıca, bugünkü toplantıda Tarım ve Köyişleri Bakanı ve Hazine’den sorumlu arkadaşımızın açıklamaları oldu. Buğday alımlarıyla ilgili aldığımız kararlar vardı. Başlangıçta, bunu 10 tona kadar kısmı peşin, aşan kısmı ise 30 gün vadeli olarak ödenmesini kararlaştırmıştık. 
     Çiftçilerimizden gelen yoğun talepler dikkate alındığında, bu 50 tona kadar çıkmıştır. Ofis tarihinde de en büyük alımlar, bu sene içinde yapılmıştır." 
     
     "30 GÜNÜ BEKLEMEDEN ÖDEME YAPILACAK" 
     Çiçek, buğday taban fiyatları ve diğer ürün fiyatlarını belirlerken, dünya fiyatlarının çok üzerinde fiyat vererek, çiftçileri desteklediklerini söyledi. 
     Başlangıçta Ofis’in 2.5 milyon ton alım yapmasını kararlaştırdıklarını anımsatan Çiçek, bugün bunun, 4 milyon tonu bulduğunu bildirdi. 
     Çiçek, şu ana kadar bütün buğday alım bedellerinin, ilgililere ödendiğini ifade ederek, "Bu hafta ise ödemeler 30 günü beklemeden yapılacaktır. Geçen hafta sonuna kadar alınan buğdayların bedeli, bu hafta sonuna kadar ödenmiş olacaktır. Birinci ödemedeki gecikmeyi bu şekilde telafi etmiş oluyoruz" diye konuştu. 
     Bir kısım çevrelerin, "çiftçilerin desteklenmediği" iddialarının doğru olmadığını vurgulayan Çiçek, 2005 bütçesinden 5 katrilyonun üzerinde bir desteğin sağlandığını belirtti. Çiçek, bütçe imkanları çerçevesinde bu desteklerinin, önümüzdeki zamanlarda da değişik şekillerde devam edeceğini ifade etti.22 23 05 09 05 
     
</TEXT>
</DOC>
