<DOC>
<DOCNO> 354790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy20.html </URL>
<DATE> 2005/06/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
1065 Meclis personeline derece verilecek 
</HEADLINE>
<TEXT>

     TBMM Başkanlık Divanı, Meclis'te kullanılmayan 110 kadroyu, ihtiyaç duyulan kadrolara dönüştürdü. 
     Başkanlık Divanı, TBMM Başkanı Bülent Arınç başkanlığında toplandı. Toplantıda, 43'ü biyokimya teknisyeni, röntgenci, hemşire, sağlık memuru ve fazlalık pratisyen hekim gibi sağlık kadrosu, diğerleri de çilingir, tenekeci, boyacı, badanacı, daktilo gibi artık kullanılmayan kadrolar olmak üzere toplam 110 kadro, Meclis'te ihtiyaç duyulan diğer kadrolara dönüştürüldü. Daktilo kadrosu kaldırıldığı için daktilo tazminatı da ödenmeyecek. 
     Yeni kadrolar arasında, bir başdanışman, 3 danışman, 5 yönetici kadrosu da bulunuyor. 
     Divan, bugüne kadar kadrosuzluk nedeniyle derece alamayan personele de birer derece verilmesini kararlaştırdı. Bu haktan 1065 personelin yararlanacağı bildirildi. 
     Başkanlık Divanı, çay ocaklarında bundan sonra para alış verişinin ortadan kaldırılması için milletvekili maaşlarından ayda 20 YTL, müdür yardımcısı ve daha yukarı kadrolardaki personelden 5 YTL, diğer personelden de 2.5 YTL kesilmesini kararlaştırdı. Milletvekili ve personelin sıcak içecekler dışındaki harcamaları için haftalık adisyon düzenlenecek ve bu adisyon karşılıkları aybaşında maaşlardan kesilecek. 
     Alınan bilgiye göre, CHP'li divan üyeleri, Meclis'te norm kadro çalışmalarının sürdüğünü belirterek, bu aşamada kadro dönüştürmenin yersiz olduğunu ifade ettiler. Ancak, yapılan görüşmeler sonucunda kadro değişiklikleri benimsendi. 
     Edinilen bilgilere göre, TBMM'deki norm kadro çalışmaları yaz aylarında tamamlanacak. Dönüştürülen kadrolarla birlikte halen boş bulunan kadro sayısı 340. 
     
</TEXT>
</DOC>
