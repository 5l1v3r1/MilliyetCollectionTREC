<DOC>
<DOCNO> 369935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko14.html </URL>
<DATE> 2005/08/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
M.Stanley Türkiye, küresel ekonomiyle bütünleşmede son aşamada 
</HEADLINE>
<TEXT>

     Mustafa Seven AA 

Uluslararası yatırım bankası Morgan Stanley, ''enflasyonu düşen Türkiye'nin, küresel ekonomiyle bütünleşmede son aşamaya geldiğini'' bildirdi. 
     Morgan Stanley tarafından hazırlanan raporda, negatif endekslerin görüldüğü, enflasyon rakamların düşmeye devam ettiği, bu yılın yedi aylık rakamlarının, enerji girdilerindeki yükselişe rağmen enflasyonun, yüzde 8'lik hedefin bile altında gerçekleşebileceğini gösterdiği vurgulandı. 
     Enflasyonun, yıl sonunda yüzde 6.2'ye gerileyeceği tahmininin yapıldığı raporda, gelecek yılın enflasyonunun da yüzde 3.8 düzeyinde olabileceği ve enflasyondaki bu düşüş trendinin, Merkez Bankası'nın faiz oranlarını daha da indirmesine imkan verebileceği ifade edildi. 
     
     KÜRESEL EKONOMİYLE BÜTÜNLEŞME SÜRECİ... 
     Türkiye ekonomisinin ''normalleşme'' süreci içinde bulunduğunun belirtildiği raporda, bu ''normalleşme''nin, uygulanmakta olan sağlam para ve maliye politikalarından kaynaklandığı kaydedildi. 
     Türkiye ekonomisindeki ''normalleşme'' sürecinin, makro ekonomideki iyileşmenin yanı sıra yapısal reformların bir sonucu olduğu, bütün bu gelişmelerin Türkiye'yi küresel ekonomiyle entegrasyona daha da yakınlaştırdığı bildirildi. 
     Raporda, enflasyondaki düşüş trendinin, makro ekonomik açıdan Türkiye'yi küresel bir ekonomi haline getirmede en önemli unsur olduğu da ifade edildi. 
     
     ÇİN İLE REKABET... 
     Türkiye ekonomisinde, verimliliğe dayalı ekonomik büyüme, enflasyona dayalı nitelikli işgücü ve düşen enflasyon gibi unsurların, ekonominin küresel rekabet gücünü arttırdığı ifade edildi. 
     Raporda, küresel rekabete en açık ve hazırlıklı sektörün hizmetler sektörü olduğu ve bu sektörün Türkiye'yi daha rekabetçi hale getirdiği kaydedildi. 
     Türkiye'nin, Çin ile rekabet etme baskısının, kar marjlarını da düşük tuttuğu belirtilen raporda, artan rekabet gücü çerçevesinde, Türkiye'nin Çin ile rekabet edebilmesi için ekonomide tam dönüşümü sağlayacak yapısal reformları tamamlaması gerektiği, bunun sonucunda tam rekabetçi bir ekonomi haline gelebileceği vurgulandı. 
     
</TEXT>
</DOC>
