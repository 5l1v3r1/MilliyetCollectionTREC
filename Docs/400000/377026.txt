<DOC>
<DOCNO> 377026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko02.html </URL>
<DATE> 2005/09/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yalçıntaş İTO, hiçbir zaman hükümetin şubesi değildir 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, İTO’nun "hiçbir zaman hiçbir hükümetin şubesi olmadığını" söyledi. 
     Yalçıntaş, İTO Meclis Toplantısı sırasında kendisine yöneltilen eleştirilere yanıt verdi. 
     Konuşmasında, bir soru önergesini yanıtlayan Yalçıntaş, Formula 1’in ana müteahhidinin Evren İnşaat, firmanın hak ediş tutarının ise 178 trilyon 169 milyon 689 bin lira olduğunu söyledi. 
     İTO’nun şu ana kadar 147 trilyon 721 bin 568 lira ödeme yaptığını, Evren İnşaat’a ödemeleri gereken borçlarının yaklaşık 30 trilyon lira olduğunu belirten Yalçıntaş, bu borcun kesin hesaplar çıkartıldıktan sonra ödeneceğini kaydetti. 
     Formula 1 projesiyle ilgili 30 trilyon liralık leasingleri bulunduğunu, bunları önümüzdeki yıllardan itibaren ödemeye başlayacaklarını anlatan Yalçıntaş, idarenin verdiği işlerden de 4 trilyon lira borçları bulunduğunu söyledi. 
     Formula 1 projesinin toplam maliyetinin 232 trilyon lira olduğunu belirten Yalçıntaş, "Şu ana kadar 167 trilyon lira ödeme yapıldı. 64 trilyon lira borcumuz var. Dolar olarak ise, toplam maliyet 165 milyon dolar. Şu ana kadar 119 milyon dolar ödendi. Bundan sonra 46 milyon dolar ödeme yapılacak" dedi. 
     Formula İstanbul Yatırım A.Ş’nin FİYAŞ yatırımcı firma olduğu için bir kuruş bile hasılat elde etmediğini dile getiren Yalçıntaş, şöyle devam etti 
     "Motor Sporları ve Organizasyon MSO A.Ş 22 trilyon lira hasılat elde etmiştir. Kasasına giren para budur. Bu paradan harcamalara ödemeler yapacaklar. Şu an MSO A.Ş bir kuruş bile yatırım yapmamış olmasına rağmen, büyük bir ihtimalle önümüzdeki aylarda sermaye artırımına gitmek durumunda kalacaktır." 
     
     ANA SPONSORLUK KONUSU 

     Yalçıntaş, Formula organizasyonu sırasında İTO Meclis üyelerinin B protokolde oturduğunu, meclisten sadece 2 kişinin İTO’yu temsil etmesi için kendisi tarafından A protokolde görevlendirildiğini anlattı. 
     Murat Yalçıntaş, organizasyonda ana sponsor bulunmayışına ilişkin eleştiriyi de şu şekilde yanıtladı 
     "Ana sponsorumuz yoktu. Çünkü bize teklif edilen rakamlar bence çok düşüktü. 3.5-4 milyon dolar teklif ettiler. Böyle bir iş için bu rakamı çok düşük bulduk. Ana sponsor dediğiniz zaman, bu yarışın başına isminizi koyduruyorsunuz. Böyle bir şeyi 3.5-4 milyon dolara vermenin yanlış olduğunu düşündüm. Yabancı firmalardan daha yüksek para verenler oldu. Ancak ben karşı çıktım. Çünkü ilk yapılan yarışın Türk olmayan bir firmanın adıyla anılmasını istemedim." Yalçıntaş, Formula 1 yarışının ödül töreninde İTO’nun neden bulunmadığı yönündeki eleştiriyi de "Pistin 4 ortağı var. Biz, TOBB, İstanbul Büyükşehir Belediyesi ve İstanbul Valiliği... Ödül vermek bize ya da TOBB’a düşerdi. Ben, Rifat Hisarcıklıoğlu’nun ödül vermesinin daha doğru olduğunu düşündüm" diyerek yanıtladı. 
     
     İTO’NUN MENFAATLERİNİ SAVUNUYORUM" 

     Yalçıntaş, meclis üyelerinden gelen "İTO, Hükümetin şubesi mi " şeklindeki eleştiriye şu yanıtı verdi 
     "Bu eleştirinin maksadını aştığını düşünüyorum. İTO, hiçbir zaman hiçbir hükümetin şubesi değildir. Bugüne kadar ben her meclis toplantısında, basında muhtelif demeçler verdim. Bunlar gerek cari açık, gerek YTL olsun... Benim söylediğim çok şeyler var. Açıkçası ben İTO’nun 350 bin üyesinin menfaatlerini savunduğumu düşünüyorum." Yalçıntaş, bir başka eleştiri konusunda ise kendisinin her platformda aynı şeyi söylemeye çalıştığını belirterek, şöyle devam etti 
     " Formula 1 için harcanan para bu odaya dönmeyecek dedik. Evet, bu para bu odaya dönmeyecek arkadaşlar. Bizim koyduğumuz bu parayı, bu tesis kazanmayacaktır. İnşallah yanılıyorumdur, kazanır. Bu tesis biliyorsunuz sadece 20 sene bizim. Bugün elimizdeki projeksiyondan bizim 165 milyon dolar kar etmeyeceğimiz görülüyor. İnşallah 265 milyon dolar kar ederiz. Ama şimdiki rakamlar bunu söylemiyor. Ben dedim ki Türkiye’nin bu işten çok büyük kazancı var , doğru. 
     Türkiye için bir şey yaptık, bitti." Yalçıntaş, İTO Meclisi’nde ve İTO personeli arasında ayrımcılık yaptığına dair eleştiriyi, "Şu anda İTO’nun 400’e yakın personeli var. Bu personelin başı şu anda benim. Eğer bu personele karşı ayrımcılık yapıyorsam, başım öne eğilir, yüzüm kızarır ve bir daha bu kürsüye çıkamam. Ama eğer bu arkadaşlara ayrımcılık yapmıyorsam, başka bir arkadaşımızın yüzünün kızarması lazım. Çok ağır bir itham, ben bunu kabul etmiyorum" şeklinde yanıtladı. 
     
     "ODA PARASIYLA TURİSTİK GEZİYE GÖNDERMEYİZ" 

     Yalçıntaş, meclis üyelerinden Ertuğrul Erdoğan’ın, yurtdışı gezilerine ilişkin eleştiri konusunda ise İTO’nun muhtelif yerlerden gelen davetlere bir heyet gönderdiğini, bu heyetten de geziye ilişkin rapor istediklerini anlattı. 
     Bu gezilerden beklentilerinin, gidilen ülkedeki fırsatların görülmesi olduğunu dile getiren Yalçıntaş, şöyle devam etti 
     " Ben ticari anlamda öğrenemem, gördüklerimi anlatamam, bu geziler benim için sadece turistik gezidir diyen arkadaşı odanın parasıyla turistik geziye göndermeyiz. İTO’yu temsil edecek ve gördüklerini aktaracak arkadaşlara yalvarıyorum, yurtdışı gezilerine gitsinler. Yurtdışını turistik gezi olarak algılayanlar, yarım gün fuar gezip başka şeyler yapacak arkadaşlar, rica ediyorum hiçbir yere gitmesinler." Murat Yalçıntaş, meclis üyelerinden birinin toplantı sırasında, Formula 1 pistinin Başbakan Recep Tayyip Erdoğan tarafından incelenmesi esnasında yaşanan olayı dile getirdiğini belirterek, anlatılana ek yapmak istediğini söyledi. Yalçıntaş, şunları kaydetti 
     "Orada büyük bir topluluk vardı. Yönetim Kurulu’ndan ben ve başka arkadaşlar vardı. Milletvekilleri, İstanbul’un üst bürokrasisinden insanlar, vali, belediye başkanı vardı. Ve Sayın Başbakanımız müteahhide Evren İnşaat hakkında bazı sorular sordu. Sayın müteahhit onları cevaplandırdı. Farklı konuşmalar da geçti. Ondan sonra Sayın Başbakan’ın dönüp bana, Siz, Ticaret Odası’nda işleri böyle mi yapıyorsunuz demesi bana çok koydu arkadaşlar." 
     
</TEXT>
</DOC>
