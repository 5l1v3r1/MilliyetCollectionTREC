<DOC>
<DOCNO> 385606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonyas05.html </URL>
<DATE> 2005/10/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Abramoviç, Gökova koylarında 
</HEADLINE>
<TEXT>

     Yaşar ANTER DHA 

      RUS işadamı ve İngiliz Chelsea Kulübü’nün Başkanı Roman Abramoviç, 115 metrelik Pelorus’ adlı dev yatıyla Gökova koylarını geziyor. üzerinde helikopter, mini denizaltı, yüzme havuzu bulunan lüks yat, Bodrum önlerine geldi. Turistlerin yoğun ilgisiyle karşılaşan Abramoviç'in kaptanına Gökova’nın sakin ve ıssız koylarına gitme talimatı verdiği öğrenildi. 
     Yaklaşık 5 milyar 300 milyon euroluk servetiyle dünyanın sayılı zenginleri arasında yer alan Rus işadamı Roman Abramoviç, bugün Bodrum'a geldi. İşadamının geçtiğimiz yıl 115 milyon euro ödeyerek satın aldığı ve dünyanın beşinci büyük yatı olduğu belirtilen 115 metrelik Pelorus’ sabah saatlerinde Bodrum Kalesi önüne demirledi. 
     2003 yılında İngiltere'nin Chelsea takımını 215 milyon euroya satın alan Rus işadamının dev yatı, Bodrum'daki yerli ve yabancı turistlerin büyük ilgisini çekti. Yerli ve yabancı turistlerin kıyıdan ve teknelerle gidip yakından incelediği dev yatı bazı turistler de Bodrum tepelerinden izledi. 
     Meraklı bazı turistlerin de sürat teknesine bağlı halat yardımıyla havalanan deniz paraşütüyle yatın üzerinden geçip yatı havadan inceledikleri ve Abramoviç’i yakından görmeye çalıştıkları gözlendi. 
     Bodrum açıklarında, karadan yaklaşık 1.5 mil uzaklıkta demirleyen yata ziyaretçi akını sürünce, ilgiden rahatsız olan işadamı Roman Abarmoviç'in kaptanına Gökova’ya devam et'' talimatı verdiği öğrenildi. 
     Üzerinde helikopter, mini denizaltı, yüzme havuzu, sinema salonu, fitness center ve 68 personeli bulunan Pelorus yatı, Karaada açıklarından geçerek Gökova’nın ıssız koylarına doğru yol aldı. Lüks yatın arkasındaki havuz başında güneşlenenlerin Abramoviç ve eşi olduğu öne sürüldü. 
     
</TEXT>
</DOC>
