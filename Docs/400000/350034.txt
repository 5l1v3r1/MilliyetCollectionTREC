<DOC>
<DOCNO> 350034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy27.html </URL>
<DATE> 2005/06/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Belediye Kanunu tasarısının 27 maddesi daha kabul edildi 
</HEADLINE>
<TEXT>

     TBMM Plan ve Bütçe Komisyonu, Belediye Kanunu Tasarısı’nın 27 maddesini daha kabul etti. 
     Tasarının kabul edilen maddelerine göre, belediye meclisi, kendisine kanunla verilen görevleri süresi içinde yapmayı ihmal eder ve bu durum belediyeye ait işleri sekteye veya gecikmeye uğratırsa belediyeye verilen görevlerle ilgisi olmayan siyasi konularda karar alırsa İçişleri Bakanlığı’nın bildirimi üzerine Danıştay kararı ile feshedilebilecek. 
     Belediye meclisinin Danıştay tarafından feshi veya meclisin ertelenmesi, meclis üye tam sayısının yarıdan fazlasının tutuklanması, yedek üyelerin getirilmesinden sonra da meclis üye tam sayı sayısının yarısından aşağı düşmesi ve geçici olarak görevden uzaklaştırma durumlarında, yeni meclis seçilinceye kadar meclis görevini, belediye encümeninin memur üyeleri yürütebilecek. 
     Belediye encümeni, belediye başkanının başkanlığında il belediyelerinde ve nüfusu 100 binin üzerindeki belediyelerde, belediye meclisinin her yıl kendi üyeleri arasından bir yıl için gizli oyla seçeceği üç üye, mali hizmetler birimi amiri ve belediye başkanının birim amirleri arasından bir yıl için seçeceği iki üye olmak üzere yedi kişiden oluşacak. 
     Diğer belediyelerde, belediye meclisinin her yıl kendi üyeleri arasından bir yıl için gizli oyla seçeceği iki üye, mali hizmetler birim amiri ve belediye başkanının birim amirleri arasından bir yıl için seçeceği bir üye olmak üzere 5 kişiden meydana gelecek. 
     -BELEDİYE BAŞKANI- Belediye başkanı, belediye idaresinin başı ve belediye tüzel kişiliğinin temsilcisi olarak tanımlanırken, belediye başkanı, görevinin devamı süresince siyasi partilerin yönetim ve denetim organlarında görev alamayacak, profesyonel spor kulüplerinin başkanlığını yapamayacak ve yönetiminde bulunamayacak. 
     Belediye başkanına, nüfusu 10 bine kadar olan beldelerde 70 bin, 10 bin birden 50 bine kadar olan beldelerde 80 bin, 50 bin birden 100 
     bine kadar olan beldelerde 100 bin, yüz bin birden 250 bine kadar olan beldelerde 115 bin, 250 bin birden 500 bine kadar olan beldelerde 135 bin, 500 yüz bin birden 1 milyona kadar olan beldelerde 155 bin, 1 milyon birden 2 milyona kadar olan beldelerde 190 bin, 2 milyon birden fazla beldelerde 230 bin gösterge rakamının devlet memurları için belirlenen aylık katsayı ile çarpımının sonucu bulunacak tutarda aylık brüt ödenek ödenecek. İl belediye başkanlarının ödenek katsayısı 100 binden az olamayacak. Belediye başkanlığı, ölüm ve istifa hallerinde kendiliğinden sona erecek. Belediye başkanının, mazeretsiz ve kesintisiz olarak 20 günden fazla görevini terk etmesi ve bu durumun mahalli mülki idare amiri tarafından belirlenmesi, seçilme yeterliliğini kaybetmesi, görevini sürdürmesine engel bir hastalık veya sakatlık durumunun yetkili sağlık kuruluşu raporuyla belgelenmesi, meclis feshine neden olan eylem ve işlemlere katılması hallerinden birinin meydana gelmesi durumunda, İçişleri Bakanlığı’nın başvurusu üzerine Danıştay kararıyla başkanlık sıfatı sona erebilecek. Belediye başkanlığının herhangi bir nedenle boşalması halinde vali, belediye meclisinin 10 gün içinde toplanmasını sağlayacak. Meclis, belediye başkanlığının boşalması veya seçim dönemini aşacak şekilde kamu hizmetinden yasaklanma cezasının verilmesi durumunda bir başkan seçecek. Başkanın görevden uzaklaştırılması, tutuklanması veya seçim dönemini aşmayacak şekilde kamu hizmetinden yasaklanması durumunda ise bir başkanvekili seçecek. Belediye başkanı veya başkanvekili, belediye meclisi üyeleri arasından gizli oyla belirlenecek. Yeni seçilen başkanın görev süresi, yerine seçildiği belediye başkanının görev süresiyle sınırlı olacak. Başkanvekili ise yeni başkan seçilinceye veya görevden uzaklaştırılmış ya da tutuklanmış başkan göreve dönünceye kadar görev yapacak. Belediye başkanı veya başkanvekili seçiminin 15 gün içinde tamamlanmaması halinde, belediye meclisinin feshine ilişkin hükümler uygulanacak. Belediye başkanının görevlendirilmesine ilişkin hüküm uyarınca da belediye başkanlığının herhangi bir nedenle boşalması ve yeni belediye başkanı veya başkanvekili seçiminin yapılamaması durumunda, seçim yapılıncaya kadar büyükşehir ve il belediyelerinde İçişleri Bakanı, diğer belediyelerde vali tarafından görevlendirme yapılacak. Belediyeler, beldenin nüfusu, fiziki ve coğrafi yapısı, ekonomik, sosyal ve kültürel özellikleri ile gelişme potansiyeli dikkate alınarak, norm kadro ilke ve standartlarına uygun olarak gerektiğinde sağlık, itfaiye, imar, insan kaynakları, hukuk işleri ve ihtiyaca göre diğer birimler oluşturabilecek. Norm kadro ilke ve standartları İçişleri Bakanlığı ve Devlet Personel Başkanlığı tarafından ortaklaşa belirlenecek. Belediye zabıtasının görev ve yetkilerini de düzenleyen tasarıya göre, zabıta, belediye meclisi tarafından alınan ve belediye zabıtası tarafından yerine getirilmesi gereken emir ve yasaklarla bunlara uymayanlar hakkında mevzuatta öngörülen ceza ve diğer yaptırımları uygulayacak. Görevini yaparken zabıtaya karşı gelenler, devlet kolluk güçlerine karşı gelenler gibi cezalandırılacak. Belediye zabıta teşkilatında büro hizmetlerinde çalışanlar hariç, zabıta hizmetlerinde çalışanlara, yılı bütçe kanununda belirtilen miktar ve süre üst sınırlarını aşmamak kaydıyla belediye meclisi tarafından uygun görülen miktar ve süreler dahilinde saat başı fazla çalışma ücreti ödenebilecek. Belediye, yangın, sanayi kazaları, deprem ve diğer doğal afetlerden korunmak veya bunların zararlarını azaltmak amacıyla beldenin özelliklerini de dikkate alarak gerekli afet ve acil durum planlarını yapacak, ekip ve donanımı hazırlayacak. Acil durum planları hazırlanmasında varsa il ölçeğindeki diğer acil durum planlarıyla da koordinasyon sağlanacak ve ilgili bakanlık, kamu kuruluşları, meslek teşekkülleriyle üniversitelerin ve diğer mahalli idarelerin görüşleri alınacak. Planlar doğrultusunda halkın eğitimi için gerekli önlemler alınarak idareler, kurumlar ve örgütlerle ortak programlar yapılabilecek. Belediye, belediye sınırları dışında yangın ve doğal afetler meydana gelmesi durumunda, bu bölgelere gerekli yardım ve desteği sağlayabilecek. 
     
</TEXT>
</DOC>
