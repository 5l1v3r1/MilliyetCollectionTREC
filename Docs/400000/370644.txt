<DOC>
<DOCNO> 370644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo27.html </URL>
<DATE> 2005/08/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ankaraspor, Beşiktaş'tan Ümit Aydın'ı 3 yıllığına renklerine bağladı 
</HEADLINE>
<TEXT>

     Ankaraspor, Beşiktaş'tan Ümit Aydın'ı 3 yıllığına renklerine bağladı. 
     Ankaraspor Kulübü'nde yapılan imza törenine katılan kulüp profesyonel futbol şubesi sorumlusu Ahmet Gökçek, Ümit'in geçen sezon da takımlarında kiralık oynadığını ve takıma çok büyük katkıları olduğunu vurgulayarak, ''Biz, hedefleri olan bir takımız. Bir oyuncu daha transfer etmeyi düşünüyoruz. Ümit'in geçen sezon yararını gördük. Bizler, kiralık değil sözleşmeli futbolcu olup olamayacağı konusunda Ümit'e sorduk. O da bu teklifimizi kabul etti. Biz geçen sezon Ümit'i benimsemiştik'' diye konuştu. 
     Ümit Aydın da, geçen sezon sonrasında Ankaraspor'dan gitmeyi istemediğini belirterek, şöyle konuştu 
     ''Sezon başını Beşiktaş'ta geçirmem gerekiyordu. Ankaraspor'da çok huzurlu bir ortam var. 3 sezondur buradayım. 3 yıllık sözleşmeye imza attığım için mutluyum. İnşallah 3 yılın sonunda tekrar Ankaraspor'da kalırım. Hedeflenen yerlere başarılı olarak gelmek amacındayız. Ankaraspor, diğer takımlardan farkını, daha ileriye giderek gösterecektir.'' 
     
     ERSEN VE ERMAN'IN TRANSFER KONUSU 
     Ahmet Gökçek, imza töreni sırasında, Ersen Martin ve Erman Özgür'ün Fenerbahçe'ye transferi konusundaki bir soruya, ''Ersen Martin ve Erman Özgür için Fenerbahçe'den 5 milyon Avro ile Selçuk veya Kemal'i istedik'' diyerek yanıt verdi. 
     Gökçek, sözkonusu futbolcular için Fenerbahçe Kulübü yöneticilerinin, kulübün onursal başkanı Melih Gökçek'e resmi bir öneride bulunduklarını belirterek, ''Bizim teklifimizi Fenerbahçeli yöneticiler düşüneceklerini söylediler. Fenerbahçe, fiyat olarak resmi bir teklif yapmadı'' diye konuştu. 
     Öte yandan Gökçek, transferi kapatmadıklarını, bir futbolcuya daha ihtiyaçları olduğunu vurgulayarak, ''Bir oyuncu daha transfer etmeyi düşünüyoruz'' dedi. 
     
</TEXT>
</DOC>
