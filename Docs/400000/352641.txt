<DOC>
<DOCNO> 352641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo26.html </URL>
<DATE> 2005/06/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İtalyan gazeteleri İnter'in kupa zaferini manşetten verdi 
</HEADLINE>
<TEXT>

     İtalya Birinci Futbol Ligi Serie A takımlarından FC İnter, İtalya Kupası'nı evine taşımanın sevincini yaşıyor. FC İnter'in ilk karşılaşmadaki 2-0'lık galibiyetin ardından dün gece Milano'da yapılan rövanş maçında da AS Roma'yı 1-0 mağlup etmesiyle kupanın sahibi olmayı başarması, bugün Çizme'deki spor gazeteleri tarafından manşetten verildi. 
     La Gazzetta dello Sport, ilk sayfasını İnterli oyuncuların kupayı havaya kaldırdıklarını sevinç anını görüntüleyen dev bir fotoğrafla süsleyerek, ''İnter, zevkini çıkar'' diye manşet attı. Üst başlıkta ise Mihajloviç'in golüyle rövanşı da FC İnter'in kazandığı belirtilerek, ''Siyah-mavililer Roma'yı 1-0 yenerek İtalya Kupası'nı kazandılar'' denildi. 
     Tuttosport gazetesi de İtalya Kupası finalinin sonucunu iki kelimelik bir manşetle özetleyerek, ''Zafer İnter'in'' dedi. 
     Corriere dello Sport Gazetesi ise Lazio bölgesi baskısında manşetini AS Roma'nın taraftarlarına yaşattığı hayal kırıklığına ayırdı. ''Elveda, çirkin Roma'' manşetinin hemen altındaki spotta ise şu ifadelere yer verildi 
     ''Sarı-kırmızılılar İnter'e 1-0 yenilerek İtalya Kupası'na veda ettiler. AS Roma, kara yılın kapanışını da bir yenilgiyle gerçekleştirdi.'' Gazeteler, FC İnter'in Teknik Direktörü Roberto Mancini'nin İtalya Kupası'nı kazanmayı gelecek için bir umut ışığı olarak görerek, ''Bu yeni bir dönemin başlangıcı. Zaferi başkanımıza ve taraftarlarımıza armağan ediyorum'' dediğini de belirttiler. 
     FC İnter'in onursal başkanı Massimo Moratti ise ''Psikolojik açıdan önemli bir zafer. Gelecekte başarılı olacağımızdan eminim'' dedi. 
     
     AS ROMA YENİ TEKNİK DİREKTÖRÜNÜ BEKLİYOR 
     Öte yandan İtalya Kupası'nı FC İnter'e kaptırmış olan AS Roma ise önümüzdeki sezona hazırlık çerçevesinde teknik direktör değişikliğini resmileştirme hazırlandığında. Sarı-kırmızılı kulüp 46 yaşındaki İtalyan teknik direktör Luciano Spalletti ile mutabakat sağlamış durumda. 
     Spalletti'nin gün içerisinde Udinese'den resmen boşanarak AS Roma'yla varılan mutabakatı resmi sözleşme haline dönüştürebileceği belirtiliyor. 
     
</TEXT>
</DOC>
