<DOC>
<DOCNO> 387662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy08.html </URL>
<DATE> 2005/10/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Eski MİT müsteşarlarıyla ilgili soruşturma izni vermeme kararı kaldırıldı 
</HEADLINE>
<TEXT>

     Danıştay, İP Genel Başkanı Doğu Perinçek’in, "şahsına yönelik suikast girişiminde bulundukları" iddiasıyla eski MİT müsteşarları Köksal Sönmez, Şenkal Atasagun ile Mehmet Eymür ve Kaşif Kozinoğlu hakkında Başbakan Recep Tayyip Erdoğan’ın soruşturma izni vermeme kararını kaldırdı. 
     Perinçek, 2000 yılı ve öncesinde Köksal, Atasagun, Eymür ve Kozinoğlu’nun "şahsına yönelik suikast girişiminde bulundukları" iddiasıyla Ankara Cumhuriyet Başsavcılığı’na suç duyurusunda bulunmuştu. 
     Ankara Cumhuriyet Başsavcılığa söz konusu şikayet dilekçesini MİT Kanunu uyarınca gereğinin takdir ve ifası için Başbakanlığa göndermişti. 
     Başbakan Recep Tayyip Erdoğan da MİT Yasası’nın 26. maddesi gereğince Köksal, Atasagun, Eymür ve Kozinoğlu hakkında soruşturma izni vermemişti. 
     Perinçek’in avukatı Zühre Genişel bu karara itiraz ederek, Başbakan Erdoğan’ın 18 Nisan 2005 tarihli kararın kaldırılmasını istedi. 
     AA muhabirinin aldığı bilgiye göre, Danıştay 1. Dairesi, söz konusu istemi karara bağladı. 
     1. Daire’nin kararında, şikayete konu suçun ilgili kişilerin 
     "görevlerini yerine getirirken, görevlerinin niteliğinden doğan veya görevlerinin ifası sırasında işlenmiş bir suç olarak kabulünün mümkün olmadığı" kaydedildi. 
     MİT Kanunu’nun 26. maddesinin, MİT mensuplarının görevlerini yerine getirirken, görevin niteliğinden doğan veya görevin ifası sırasında işledikleri iddia olunan suçlardan ötürü haklarında cezai takibat yapılmasının Başbakan’ın iznine tabi kıldığı anımsatılan kararda, şöyle denildi 
     "Anılan suçun MİT Kanunu’nun 26. maddesi kapsamında değerlendirilerek cezai takibat için Başbakan’ın iznine gerek bulunmadığı, bu nedenle de söz konusu suçun genel hükümlere göre soruşturulması gerektiği anlaşıldığından, Başbakan’ın 18 Nisan 2005 günlü 4406 sayılı kararının kaldırılmasına, genel hükümlere göre gereği yapılmak üzere dosyanın Ankara Cumhuriyet Başsavcılığı’na gönderilmesine oybirliği ile karar verildi." Danıştay’ın kararı kesin olduğu için Ankara Cumhuriyet Başsavcılığı Türk Ceza Kanunu’nun genel hükümlerine göre ilgili kişiler hakkında soruşturma yapacak. 
     
</TEXT>
</DOC>
