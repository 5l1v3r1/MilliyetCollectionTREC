<DOC>
<DOCNO> 357374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy14.html </URL>
<DATE> 2005/07/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP'li Koç'tan AKP'li Fırat'a Tahammül edilmesi zor bir kimlik 
</HEADLINE>
<TEXT>

     CHP Grup Başkanvekili Haluk Koç, TBMM Başkanı Bülent Arınç’a, İçtüzük değişikliği konusunda "Yetkisini kullanması" çağrısında bulundu. Koç, "Parlamento tıkanırsa, sesi kesilirse, CHP sosyolojik kurallar gereği sesini duyuracağı platformları bulacaktır" dedi. 
     Koç, Parlamento’da düzenlediği basın toplantısında, bazı gelişmelere ilişkin değerlendirmelerde bulundu. 
     TBMM İçtüzüğü’nde yapılan değişikliği eleştiren Koç, TBMM Başkanı Bülent Arınç’a, "Madem bugün de aynı düşünceler içindesiniz, lütfen yetkinizi kullanın" diye seslendi. 
     Haluk Koç, İçtüzük değişikliğinden sonra "Parlamento tıkanırsa, sesleri kesilirse, CHP’nin sosyolojik kurallar gereği sesini duyuracağı platformları bulacağını" söyledi. Bunun "Sine-i millete dönülmesi" ile sonuçlanıp sonuçlanmayacağı sorusuna Koç, "O konuda bir şey söylemek şu aşamada mümkün değil. Bekleyelim, görelim gelişmeleri... Yüksek yargının kararını görelim. Gelişebilecek durumlara göre CHP stratejisini saptayacaktır" karşılığını verdi. 
     
     FIRAT’A YANIT 

     AK Parti Genel Başkan Yardımcısı Dengir Mir Mehmet Fırat’ın CHP’ye yönelik sözlerine yanıt veren Koç, "Kameraların karşısına geçip mır mır konuşan bir adam, tahammül edilmesi zor bir kimlik" dedi. 
     Fırat’ın, "Kafasını CHP’ye taktığını" savunan Koç, "Zaman zaman kürsüye çıkıp mır mır konuşarak ortalığı ateşe veren bir kişi" diye konuştu. Fırat’ın "Halkımız, devlete sahip çıkmak için AK Parti’yi iktidara getirdi" sözlerine "Breh, breh, breh" diye karşılık veren Koç, bunun, "Takıyyenin dikalası" olduğunu ifade etti. Koç, halkın AK Parti’yi "Hortumcuların hortumlarını kessin, fakir fukaraya sahip çıksın, dar gelirliler daha iyi duruma gelsin" diye iktidara getirdiğini belirten Koç, şunları söyledi 
     "Ne yaptılar, IMF’nin kuklası, kartondan kahraman oldular. IMF ne dediyse TBMM İçtüzüğü’nü bile sabote edecek adımları atmaktan çekinmediler. 30 yaşında bir IMF memuru açıklama yapıyor, koskoca AKP TBMM’nin içine dinamit koyuyor. Evet, Dengir Mir Mehmet Fırat efendi, buna ne diyeceksin... Halkımız sizi IMF’nin kulu kölesi olun diye mi iktidar yaptı, ülkenin bütün değerlerini haraç mezat satın diye mi iktidar yaptı " Türkiye’nin, AB sürecinde taviz vererek hiçbir yere gidemeyeceğini de kaydeden Koç, "6 Ekim’de loş bir ışık yakıldığını, 17 Aralık’ta bunun üzerine bir örtü örtüldüğünü ve sonuçta Türkiye’nin yaz gecesi lambaya çarpan kelebekler gibi tosladığını" söyledi. 
     
     TARİKAT KADROLARI 

     CHP Grup Başkanvekili Koç, "Tarikat kadrolarının teker teker, ’Yeter ki bizden olsun’ anlayışı ile devlete yerleştirildiğini" de savundu. Başbakanlık Müsteşarı Ömer Dinçer’i, "Kadroların başkomutanı" olarak niteleyen Koç, "Cumhuriyeti, Türk milliyetçiliğini, laikliği, devletin temelini tartışan bir Başbakanlık Müsteşarı... Daha TBMM’ye giremedi, kendisiyle ilgili toplantıların bir tekine gelemedi, o Başbakanlık Müsteşarı..." diye konuştu. 
     Rejim ile ilgili duyarlılığın sadece CHP’nin sırtında kalamayacağını ifade eden Koç, ’Toplumun bunu paylaşması gerekir. 
     Toplumun silkinmesi gerekir. Ayak üstünde takıyye yapan bu kadro Türkiye’yi nereye götürmek istiyor " diye sordu. 
     
     "BAŞBAKANIN HOBİSİ" 

     Koç, Başbakan Erdoğan’ın "Üniversitelerle bilinçli çatışmaya girme hobisi" bulunduğunu öne sürerek, sözlerini şöyle sürdürdü 
     "Başbakan, ’Üniversitelerin üzerindeki deli gömleğini çıkartacağız’ demişti. Adım adım buna gidiyor. Her fırsatta Türkiye’nin aydınlık fenerleri olan üniversitelere saldırmayı, sataşmayı kendisine hedef seçti. İmam konuşur da cemaat durur mu 
     Cemaat de burada çalışıyor. İmam-cemaat benzetmesi halk deyimimizdir. 
     Keşke Dengir Mir Mehmet Fırat’ı bir üniversiteye rektör yapsak da Uganda ile yarışsak...Üniversiteleri kendi kafaları uygun birer irtica yuvası haline getirme amaçları var. Üniversiteler o tuzağa düşmeyecek. 
     AKP’nin gizli gündemi ile Türkiye’yi dönüştürme çabalarına izin vermeyiz. Bu gerici ve takıyyeci emellere, tüm kurumlarımız, toplumumuz direnecektir." 
     
     SARMAŞ DOLAŞ İTTİFAK 

     Türkiye’de "Sarmaş dolaş bir ittifak" bulunduğunu öne süren Koç, "Bu ittifakın taraflarını söylüyorum, bırakın parlamenter kimliğimi, Türkiye duyarlılığı olan bir yurttaş olarak söylüyorum. İttifakta taraflar şunlardır ultra neo liberal çevreler, köktendinciler ve bölücüler" dedi. 
     Haluk Koç, her yerde bunların izlerinin görüldüğünü bildirerek, bu fotoğrafı çekemeyenlerin, Türkiye’nin götürülmek istendiği yeri doğru değerlendiremeyeceklerini kaydetti ve "Allah bunları ıslah etsin" diye konuştu. 
     
     CANLI BOMBA 

     Bir soru üzerine, Adalet Bakanlığı önünde yaşanan olayı da değerlendiren Koç, artık ülkede ilçeler arasındaki yollara bile mayınlar döşenen bir dönemin yaşandığını ifade etti. Kuzey Irak’ın bir terör üssü haline geldiğini, ABD’nin, Türkiye’ye verdiği sözleri yerine getirmediğini bildiren Koç, "Teröristler, eylemlerini ellerini kollarını sallayarak Türkiye topraklarında gerçekleştirmektedirler. 
     Bunlar, Türkiye’ye gözdağı. ’Her söyleneni yapacaksın, yoksa ben her şeyi karıştırırım’ tehdidi, Türkiye’nin üzerinde vardır. Böyle bir Başbakanla böyle bir kadroyla Allah, Türkiye’nin geleceğini sıkıntısız kılsın" dedi. 
     
</TEXT>
</DOC>
