<DOC>
<DOCNO> 383938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo12.html </URL>
<DATE> 2005/10/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Otomobil Sporları Federasyonu Başkanı Tahincioğlu, Ceza Kurulu'nda 
</HEADLINE>
<TEXT>

     Gençlik ve Spor Genel Müdürlüğü GSGM Teftiş Kurulu, Otomobil Sporları Federasyonu Başkanı Mümtaz Tahincioğlu'nu, GSGM Merkez Ceza Kurulu'na MCK sevk etti. 
     Otomobil Sporları Federasyonu'nun, ralli ve pist yarışçısı Levent Öğel'in, 2005 yılı pist yarışları için lisans başvurusuna olumsuz yanıt vermesi sonrasında, Teftiş Kurulu, sözkonusu sporcunun Nisan 2005 tarihindeki şikayet dilekçesine istinaden soruşturma başlattı. Soruşturmanın ardından federasyon başkanı Mümtaz Tahincioğlu'nun, 27 Eylül 2005 tarihi itibariyle MCK'ya sevk edilmesine karar verildi. 
     Teftiş Kurulu, yaptığı inceleme sonrasında, federasyonun kendi yönetmeliğine dayanarak Levent Öğel'e lisans vermediğini, ancak bu yönetmeliğin uluslararası federasyonun yönetmeliklerine aykırı olduğunu saptadı ve değiştirilmesini istedi. Tüm uyarılara karşın bu konuda herhangi bir gelişme olmadı ve başkan Tahincioğlu'nun MCK'ya sevki uygun görüldü. 
     Teftiş Kurulu, MCK'ya gönderdiği raporda ayrıca, Otomobil Sporları Federasyonu'nun isminde yer alan ''motosiklet'' ibaresini tüm uyarılara rağmen uzun bir süre kaldırmaması ve resmi yazışmalara hiç cevap vermemesi veya çok geç yanıt verilmesini de gerekçeler arasında gösterdi. 
     
     BAŞKANLIK DÜŞEBİLİR 
     Otomobil Sporları Federasyonu Başkanı Mümtaz Tahincioğlu'nun, MCK'dan 6 ay ve üzerinde ceza alması durumunda başkanlığının düşeceği bildirildi. 
     6 ay ve üzeri ceza alan yöneticiler bir daha eski görevlerine geri dönemiyor. 
     
</TEXT>
</DOC>
