<DOC>
<DOCNO> 383735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/magazin/amag.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ben de sizlerin Marilyn Monroe'su olurum" 
</HEADLINE>
<TEXT>


Vildan Atasever, Kutluğ Ataman'ın '2 Genç Kız' filmindeki Handan rolüyle Altın Portakal'ı kucakladı. Çıplak fotoğrafları için "Marilyn Monroe da böyle başlamıştı" diyen, ilk sinema filmiyle ödülü yakalayan Atasever'in VJ'likten dizi oyunculuğuna uzanan bir hik yesi var.. 

BİR PORTRE Asu Maro 

Kutluğ Ataman'ın '2 genç kızı'ndan Vildan Atasever, 42. Altın Portakal Film Festivali'nde Meltem Cumbul ya da Nurgül Yeşilçay'ın almasına kesin gözüyle bakılan 'En İyi Kadın Oyuncu' ödülünü Beste Bereket'le paylaştı. Belki 2 sene önce Altın Portakal'a davetli olarak katılmayı bile hayal edemezken, festivalin yıldızlarından biri oldu. Nurgül Yeşilçay, "Seneye de ödülü Petek Dinçöz'e verirler bu gidişle" dese de, kendini bildi bileli oyuncu olmak istemiş, henüz 24 yaşında ama kısa zamanda çok yol kat etmiş bir genç kadın Vildan Atasever. 

Artist olma sevdalısı 
5 çocuklu, Erzurumlu bir ailenin kızı. Babası narkotikte başkomiser, annesi ev hanımı. Babasının görevi nedeniyle bulundukları Bursa'da doğmuş, Bahçelievler Gürsoy Koleji'nde başladığı ortaöğrenimini, muhtelif haylazlıklardan okuldan atılınca Cihangir Koleji'nde tamamlamış. Mümkün olduğunca az ders, bol sosyal aktivite ile geçmiş lise yılları. Aklında hep 'artist olmak' varmış. Hele hele manken olan büyük ablasını podyumda izlerken, sürekli "Vildan adında ünlü biri yok, o ben olacağım" diye hayaller kurarmış... 

Asla vazgeçmiyor 
Liseden sonra Açıköğretim'e girmiş ama oyunculukla ilgili olmadığı için onu okuldan saymıyor. Radyolarda DJ'lik, Best TV'de VJ'lik derken tiyatrocu Çetin Etili'yle tanışıp sahneye de adım atmış, düşlerini ise konservatuvar süslemekte... Gelgelelim sınavı kazanamamış bir türlü. Ama hep söylediği gibi çok kararlı ve azimli biri, asla vazgeçmiyor. Burslu olarak TÜRVAK Sinema-Televizyon Okulu'na giriyor ve burada ders aldığı Hülya Koçyiğit, Müjdat Gezen, Halit Refiğ gibi hocalarını her fırsatta muhabbetle anıyor. 

Yatak odasında webcam 
Geçen yıl ortaya sürülen webcam hik yesi ve çektirilen çıplak fotoğraflar da bu döneme denk geliyor işte. Ortada henüz BBG evleri filan yokken, insanların hayatını kamera karşısında yaşaması sıradan bir olay sayılmazken, en mahrem görüntülerin elden ele dolaşması hayal bile edilemezken, bir internet sitesinde yayımlanmak üzere webcam koyduruyor yatak odasına. Başkomiser babasını çok kızdırma pahasına ve hiçbir zaman pişman olmadan... 

'Çıplaklık para ediyor' 
Yıllar sonra "Kadın İsterse" dizisinde oynarken bu görüntüler karşısına çıktığında herkes ondan nedamet getirmesini beklerken tepkisi sadece "Kısa sürdü, Allah kahretsin, çok para kazanıyordum" oluyor. Aynı dönem bir erkek dergisine çektirdiği fotoğraflardan da aynı doğallıkta söz ediyor. İlla ki bir ders çıkarması isteniyorsa "Çıplaklık şöhret getirmiyor" diyor mesela. Ama "Marilyn Monroe da kariyerine öyle başlamış. Ben de sizin Marilyn Monroe'nuz olabilirim. Pişman olayım, hüngür hüngür ağlayayım istiyorlar. Olmadım. İleride buruş buruş olduğum zaman o fotoğraflarımı açıp 'Vay be ne güzel kadınmışım' diyeceğim" diye de ekliyor... Ayrıca bu 'webcam dönemi'nin ona kamera karşısında rahatlık sağladığını düşünüyor. 
Bir diğer kazancı da evliliği... Bu dönemde kendisiyle röportaja gelen gazeteci Taylan Kılınç'la 3 senedir evli. 

Kurtlar Vadisi'nde Nazo 
Kamera odasından çıktıktan sonra, Vildan Atasever kendisini televizyon kameralarının karşısında buluyor bu kez. 'Şemsi Paşa Pasajı', 'Güz Gülleri' derken, 'Kurtlar Vadisi' geliyor. Narkotikçi babanın kızı Vildan, 'Kurtlar Vadisi'nde Hüsrev Ağa'nın uyuşturucu kurbanı kızı Nazo rolünde çıkıyor seyirci karşısına. Babasının ona bu rol için çok yardımcı olduğunu söylüyor. Ayrıca Nazo rolü için gidip inceleme yaptığı UMATEM'e şimdi düzenli olarak gidip tedavi gören gençlere destek oluyor, hatta bir de manevi kardeşi var burada. 

Şans döndüren el ilanı 
15 yaşından beri el yordamıyla oyunculuğun yollarını zorlasa da, izleyicinin Vildan Atasever'i fark etmesi 'Kadın İsterse' dizisiyle oluyor. Burada Hülya Avşar'ın 2 kızından aklı bir karış havada Buket'i oynuyor. Oysa onu Altın Portakal'a götürecek adım, bundan önce, okulda eline geçen bir el ilanıyla atılmıştı. "Behiye Handan'ını arıyor" yazıyordu ilanda. 

'Sen osun zaten' 
Bu, Vildan için şansın döndüğü andı. Perihan Mağden'in 'İki Genç Kızın Romanı'nı okul kütüphanesinden alıp daha yeni okumuş, uzun uzun Handan karakteri üzerine düşünmüştü. Aranan Handan'ın kendisi olduğundan hiç kuşkusu yoktu. Nitekim, bin küsur kadar aday arasından seçilerek kendini tez zamanda Kutluğ Ataman'ın filminde buldu. 
Sınıf atlamaya hevesli, Akmerkez'den çıkmayan altın saçlı Handan rolü ona bir eldiven gibi uymuştu çoğu izleyiciye göre. Kutluğ Ataman da, "Sen osun zaten, çok fazla hazırlanman gerekmedi rol için" diyordu şaka yollu. Vildan Atasever ise kendinden çok emindi "Kutluğ sinemaya yeni bir oyuncu kazandırdı" diyordu güvenle. Ve işte şimdi, engel tanımadan azimle inşa ettiği kariyerinin ilk meyvesinin, pırıl pırıl 'Altın Portakal'ının tadını çıkarmakta. 

Avşar şans getirdi 

Vildan Atasever, oyunculukta şansını birçok kez denedi. Ancak onu geniş kitlelere tanıtan Hülya Avşar'ın 'aklı bir karış havada' kızını canlandırdığı 'Kadın İsterse'deki rolü oldu... Ardından da bir el ilanıyla seçmelerine girdiği '2 Genç Kız'da Hülya Avşar'ın 'Akmerkez'den çıkmayan altın saçlı kızı Handan'dı. Ve bu rol ona tam oturmuştu. Avşar'ın kızı rolü Vildan'a altın Portakal'ın da yolunu açtı. 


</TEXT>
</DOC>
