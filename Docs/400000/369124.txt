<DOC>
<DOCNO> 369124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun21.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kampta dört çocuk 
</HEADLINE>
<TEXT>


GÜLAY FIRAT İstanbul 

Kınalıada'daki Fener Rum Patrikhanesi'ne bağlı Hristos Manastırı'nın çocuksuz açılan kampındaki 'çocuk özlemi' bir nebze de olsa geçti. Kampta şu anda 4 çocuk kalıyor. Corc, Stefanos, Can ve Niko kampın şu anki misafirleri. Onlara kimi zaman, günübirlik ziyarete gelen arkadaşları da eşlik ediyor. Yaşları 10 ile 13 arasında değişen çocukların ihtiyaçları ikisi gönüllü eğitmen beş kişilik oluşturulan bir ekip tarafından karşılanıyor. Çocuklar, her sabah 08.00'de uyanıp güne sporla başlıyor. Kahvaltıdan sonra voleybol, masa tenisi, basketbol oynuyor resim yapıyor kimi zaman da yüzmeye gidiyor. Kamp Müdürü Stravo Rafailidi, seneye 120 kişilik kapasitenin dolması temennisinde bulunuyor. Her sene haziranın sonunda açılan, yetim Türk vatandaşı Rum çocukları ücretsiz misafir eden Kınalıada'daki çocuk kampı, bu yıl Vakıflar Genel Müdürlüğü ile Patrikhane arasında yaşanan 'izin' anlaşmazlığı sonucu bir ay gecikmeli olarak açılmıştı. 


</TEXT>
</DOC>
