<DOC>
<DOCNO> 365617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yasam/axyas02.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğumevinde korkunç hata 
</HEADLINE>
<TEXT>


Balıkesir Doğum ve Çocuk Evi'nde bir ebe, yeni doğan bebeğin göbek bağıyla birlikte parmağını da kesti. Ebe hakkında soruşturma açıldı 

COŞKUN YAMAN Balıkesir DHA 

Balıkesir Doğum ve Çocukevi, benzerine az rastlanabilecek bir skandala sahne oldu. 
Ahmet ve Nurşen Aldemir'in ilk çocukları önceki gün saat 17.30 sıralarında dünyaya geldi. 
Ancak doğumu gerçekleştiren 20 yıllık ebe Şükran Güner, göbek bağıyla birlikte, yanlışlıkla bebeğin sol el serçe parmağını da ikinci boğumdan kesti. Devlet Hastanesi Ortopedi Uzmanı Ruşen Özel'in çabası parmağı kurtarmaya yetmedi. 
Korkunç hata, 1.5 yıllık evli genç çifti de şoke etti. Baba Ahmet Aldemir, avukatları aracılığıyla savcılığa suç duyurusunda bulunacağını söyledi. 
Başhekim Atasev İmer ise, 33 yıllık meslek hayatında bugüne kadar böyle bir olayı ne duyduğunu, ne gördüğünü belirterek şu açıklamayı yaptı 

'Ne duydum, ne gördüm 
"Doğumlarda çeşitli komplikasyonlar olabilir, ama bu trafik kazası gibi bir şey. Doğumu gerçekleştiren tüm ekip hakkında soruşturma açtık. Serçe parmağı kesen ebe de bugün ifade verdi. Kordonu keserken bebeğin hareket ettiğini, elinin kordona dolaştığını söyledi. Gerekli işlemler yapılacak." 
İl Sağlık Müdürü Süleyman Baysal da bir komisyon kurulduğunu ve geniş kapsamlı soruşturmanın başlatıldığını açıkladı. 


</TEXT>
</DOC>
