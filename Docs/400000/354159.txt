<DOC>
<DOCNO> 354159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur67.html </URL>
<DATE> 2005/06/21/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Uşak'ta altın madencilerine köylülerden tepki... 
</HEADLINE>
<TEXT>

     Uşak’ta TÜPRAG firması tarafından kurulan Kışladağ Altın Madeni’nin su ihtiyacının karşılanması konusunda İnay Köyü halkı ve firma arasında anlaşmazlık ortaya çıktı. 
     Alınan bilgiye göre, üretime başlanması için gerekli olan suyu Ulubey İlçesi’nden Kışladağ’a 13 kilometrelik bir boru hattıyla getirmek isteyen TÜPRAG, kazı güzergahında Ulubey’e bağlı İnay Köyü halkının tepkileriyle karşılaştı. 
     Boru hattının, köy tüzel kişiliğine ait araziden izinsiz olarak geçirilmek istendiğini savunan köylüler, çalışmanın başlatılacağı İnay ve Kışla köyleri arasındaki yol kenarında toplanarak, kazıya izin vermeyeceklerini ifade etti. 
     Kazı için gerekli izin ve yetki belgelerini aldıklarını ileri süren şirket yetkilileri de köylülerin tepkisi üzerine çalışmadan vazgeçti. 
     İnay Köyü Muhtarı Ali Öztürk, kanunlar çerçevesinde haklarını koruduklarını belirterek, şunları söyledi 
     "Kazı için köy muhtarı olarak bana herhangi bir talep olmadı. 
     Kazılan alanın bir kısmı köy tüzel kişiliğine, diğer kısmı da hazineye aittir. Köy tüzel kişiliğine ait olan kısım, mera olarak görünüyor. 
     Burada herhangi bir huzursuzluk çıkmadan, hakkımızı savunmak istiyoruz. Bize gerekli başvuru yapıldığı takdirde izin belgesine bakarız, hukuki geçerliliği varsa, diyecek sözümüz yok." İnay Köy İhtiyar Heyeti Üyesi Necdet Yeşildağ da kazı çalışması yapılan alana ilk olarak kendisinin geldiğini ve firma yetkililerine kazı için izin belgeleri olup olmadığını sorduğunu ifade ederek, şunları kaydetti 
     "Firma temsilcileri yetki belgesi aldıklarını söylediler ama yetki belgesini gösteremediler. İnay köylüleri olarak kazıya müsaade etmediğimizi belirttik. Onlar da iş makinelerini kapatarak gitti. 
     Çalışma yapılan yer, köy tüzel kişiliğine aittir. İşin yapılması için bize hiç kimse başvurmadı. Bizler su getirmelerine karşı değiliz. Ama gelip izin almaları gerekir. Kendi kafalarına göre her yeri kazamazlar. Burada altının çıkartılmasını istiyoruz ama siyanürle çıkarılmasına karşıyız." 
     
     "KÖYLÜLER YANLIŞ YÖNLENDİRİLDİ" 
     TÜPRAG Kamu ve Halkla İlişkiler Müdürü Mehmet Yılmaz da yaptığı açıklamada, köylülerin davranışının yanlış yönlendirmeden kaynaklandığını savunarak, "TÜPRAG, izni tamamlanmayan hiçbir araziye adım atmamıştır. Şirket olarak köylüyle hiçbir alıp veremediğimiz yok. 
     İstediklerinde onlarla görüşmeye de hazırım. Şirket olarak her şeyimiz kanuni ve yasaldır. İzinsiz hiçbir yere çivi çakılmıyor" dedi. 
     
</TEXT>
</DOC>
