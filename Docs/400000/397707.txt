<DOC>
<DOCNO> 397707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur02.html </URL>
<DATE> 2005/11/24/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
İtalya Cumhurbaşkanı Ciampi onuruna yemek... 
</HEADLINE>
<TEXT>

     TBMM Başkanı Bülent Arınç, İtalya Cumhurbaşkanı Carlo Azeglio Ciampi onuruna Dolmabahçe Sarayı'nda akşam yemeği verdi. 
     Arınç, yemekte yaptığı konuşmada, bu yılın başında İtalya Temsilciler Meclisi Başkanı'nın davetlisi olarak Roma'ya yaptığı ziyaretin sıcak hatıralarının tazeliğini koruduğunu dile getirerek, ziyaret sırasında yapılan dostane ve kapsamlı görüşmeden son derece memnun kaldıklarını belirtti. 
     Bülent Arınç, şunları kaydetti 
     ''Türkiye de İtalya da köklü medeniyetlere beşiklik yapmış, büyük imparatorluklar kurmuş, derin ve etkileyici kültürlere sahiptir. Her iki ülke de insanlık tarihinde aldıkları seçkin yerlerden ötürü gurur duymakla haklıdırlar. Dost ve müttefik ülkelerimiz arasındaki köklü ilişkiler daima gelişme göstermekte, kapsam ve derinlik kazanmaktadır.'' Avrupa'nın iki kültür kenti Roma ve İstanbul'un 7 tepe üzerine kurulmuş olmalarının, iki ülke arasında yakınlığı simgeleyen hoş bir benzerlik olduğunu vurgulayan Arınç, şöyle devam etti 
     ''Türk-İtalyan ilişkilerinin zengin ve derin tarihi geçmişi, bizim bugünkü çok boyutlu mükemmel işbirliğimiz ve dayanışmamızın temelini oluşturmaktadır. Soğuk savaş döneminde olduğu gibi bugün de NATO ittifakı içerisinde özgürlüğü ve demokrasiyi birlikte savunmaktayız. Yakın gelecekte gerçekleşeceğine inandığımız AB üyeliğimiz, ortak hedeflerimizden olan Akdeniz vizyonunun oluşmasını da kolaylaştıracaktır. Nüfusunun büyük çoğunluğu Müslüman olan, laik ve demokratik Türkiye'nin AB üyeliği birliğe siyasi, ekonomik ve kültürel güç katacaktır. Bu üyelik aynı zamanda İslam dünyası nezdinde de demokrasi, insan hakları, hukukun üstünlüğü ve serbest teşebbüs gibi çağdaş değerlerin daha da yerleşmesini sağlayacaktır. Geniş Ortadoğu ve Kuzey Afrika coğrafyasında hepimizin arzuladığı dönüşüme önemli katkı sağlayacaktır. İtalya'ya, ülkemizin AB üyeliğine vermiş olduğu destekten ötürü müteşekkiriz, desteğinizin müzakereler döneminde de devam edeceğine inanıyoruz. Müzakerelerin adil ve sürdürülebilir nitelikte olması, tam üyelik hedefimize ulaşılması için şarttır. Türkiye bu süreçte yol alırken geçmişte diğer aday ülkelere uygulanan aynı adil ve objektif kriterler çerçevesinde değerlendirilmelidir.'' Arınç, Türkiye ile İtalya arasındaki ilişkilerin önemli bir boyutunu da parlamentolar arasındaki işbirliğinin oluşturduğunu dile getirerek, bu ilişkilerin geliştirilmesine önem verdiklerini söyledi. 
     Bülent Arınç konuşmasını, ''Sizleri bu tarihi mekanda ağırlamaktan duyduğum memnuniyeti bir kez daha tekrarlamak isterim. En içten duygularımla bardağımı sağlığınıza ve mutluluğunuza, Türk-İtalyan dostluğunun daima güçlenerek gelişmesine, halklarımızın refah ve barış içinde daha mutlu günlerine kaldırıyorum'' diye bitirdi. 
     
     CİAMPİ'NİN KONUŞMASI 
     İtalya Cumhurbaşkanı Ciampi de Dolmabahçe Sarayı'ndaki karşılamadan dolayı teşekkür ederek, Atatürk'ün son ikametgahı olan bu tarihi mekanın, 80 yıl önce Türkiye'nin çağdaşlık ve yenilenme adına gerçekleştirmiş olduğu dönemin şahidi gibi olduğunu söyledi. 
     Olağanüstü geçmişin sayısız tanıklıklarını ihtiva eden İstanbul'un, Türkiye ile İtalya arasında yüzyıllar boyunca görülen sıkı bağların bir sembolü olduğunu anlatan Ciampi, her iki ülkenin paylaştığı kültürel mirasın, işbirliğine ilham, özgürlük ve demokrasi ilkelerine de hayat verdiğini kaydetti. ''Türkiye ve İtalya özellikle Akdenize kıyısı olan tüm halklara istikrar ve gelişme perspektiflerini sunmak için katkıda bulunma, müşterek çaba sarfetme zorunluluğunu duymaktadır'' diyen Ciampi, çok ulusluluğun günlük bir gerçeklik olduğu Boğaz'ın kıyılarında farklı kültür ve medeniyetlerin birlikte yaşamasına, diyaloguna ve işbirliğine ait değerlerin her medeni düzenin vazgeçilmez unsurları olduğunu anlattı. 
     Ciampi, bu değerlerin aynı zamanda AB temelinde yer aldığını vurgulayarak, AB'nin, Avrupa ülkelerinin birlikte yaşamaya, özgürlük, demokrasi, insan haysiyeti ve haklarına saygı ilkelerini birlikte yakalamaya dair isteklerini ifade ettikleri siyasi bir proje olduğunu söyledi. 
     Ciampi, ''Özgürlük, demokrasi, insan haklarına ve haysiyetine saygı prensiplerine dayanılarak ortak medeniyet alanının tam paylaşılması hedefine ulaşılacağından emin olarak İtalya, Türkiye'nin AB üyelik sürecini desteklemektedir. AB sürecinin tüm vatandaşlara demokratik, barış dolu, güvenli ve ekonomik gelişime sahip bir geleceği temin edecek araç olarak kamuoyuna anlatılmasında parlamentoların rolü önemlidir'' dedi. 
     İki ülke parlamentoları arasındaki işbirliğinin, Avrupa kültürünü ve kimliğini teşkil eden ortak değerlere sahip olunduğu duygusunu güçlendirdiğini ifade eden Ciampi, ''Avrupa perspektifi, Türkiye- İtalya ilişkilerine yeni bir dinamizm kazandırmıştır'' diye konuştu. 
     Ciampi, yarın katılacağı ekonomi toplantısına da işaret ederek, konuşmasını, ''Bu vesileyle kadehimi Arınç'ın sağlığına, Türk halkının refahına ve ülkelerimizin dostluğuna kaldırıyorum'' diye tamamladı. 
     Kadehlerin kaldırılmasının ardından yemeğe geçildi. Yemek daha sonra basına kapatıldı. 
     Yemeğe, İtalya Cumhurbaşkanı Ciampi'nin eşi Franca Ciampi, İtalyan bakanlar Roberto Antonione, Claudio Scazda, İstanbul Valisi Muammer Güler, Büyükşehir Belediye Başkanı Kadir Topbaş ve davetliler katıldı. 
     Bu arada, Cumhurbaşkanı Ciampi, saraya gelişinde bugün açılışları gerçekleştirilen ve 15 Ocak 2006 tarihine kadar açık kalacak ''Fotoğrafçıların Akdenizi-Dün Bugün'' ve ''Beyoğlu'nda Bir Oryantalist Leonardo De Mango'' sergilerini de gezdi. 
     
</TEXT>
</DOC>
