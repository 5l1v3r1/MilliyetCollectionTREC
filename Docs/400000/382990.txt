<DOC>
<DOCNO> 382990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/aeko.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez kendisine yabancı ortak aldı 
</HEADLINE>
<TEXT>


Galataport'ta Ofer, Süper FM ve Metro FM'de Kanadalı CanWest Grubu ile kurduğu ortaklıklarla gündeme gelen Global Yatırım Holding'in patronu Kutman, bu kez kendi şirketi Global Menkul'e İtalyan ortak aldı 

EKONOMİ SERVİSİ 

İtalya'nın üçüncü büyük bankası olan ve 384.5 milyar euroluk aktif büyüklüğüne sahip Sanpaolo IMI Group'un yatırım bankası olan Banca IMI, Mehmet Kutman'ın şirketi Global Menkul Değerler'in yüzde 20'sine ortak olmak için hisse devir anlaşması imzaladı. Satış ve devir işlemine esas olacak fiyatın ise Global Menkul'ün 31 Aralık 2004 tarihi itibariyle oluşan defter değerinin yaklaşık 17.9 trilyon TL iki misli olduğu bildirildi. 
Buna göre bir hesaplama yapıldığında anlaşmanın yaklaşık 5 milyon dolar üzerinden gerçekleştiği görülüyor. 

Yüzde 30'u daha satılacak 
Banca IMI ve Global Yatırım Holding'den yapılan ortak açıklamada, söz konusu anlaşma, ayrıca Banca IMI'ye gelecek 18 ay içerisinde Global Menkul'ün yüzde 30'luk hissesini daha alabilme opsiyonu tanıyor. Anlaşmayla öngörülen hisse devri ve kapanış işlemleri, SPK dahil olmak üzere gerekli izinlerin alınması ve ön koşulların yerine getirilmesinin ardından gerçekleştirilecek. 
Banca IMI, Global Menkul Değerler'in yönetim kurulunda da temsil edilecek. Bu üyelerden biri ise özellikle kurumun kurumsal finansman alanındaki faaliyetlerine katkı sağlayacak. 

Rekabet avantaj yaratır 
Bu ortaklığın ardından CEO'luk görevini sürdürmeye devam edecek olan Global Menkul Değerler CEO'su Mert Engindeniz, Banca IMI ortaklığının ilk aşamada özellikle kurumsal finansman ve yurtdışı kurumsal satış bölümlerine ciddi rekabet avantajları yaratacağını söyledi. Engindeniz, bu ortaklıkla, Banca IMI'nin Avrupa'daki kurumsal müşteri kitlesine de ulaşmayı, onların Türkiye ve çevresindeki yatırımlarında kilit noktada olmayı hedeflediklerini söyledi. 

İtalya'nın üçüncü büyüğü 
Banca IMI'nın, 7 milyon müşteriye finansal hizmetler veren ve 384.5 milyar euro aktif büyüklüğüyle İtalya'nın üçüncü büyük bankası konumunda olan Sanpaolo IMI Grubu'nun yatırım bankacılığı alanında bir iştiraki olduğu bildirildi. 
İtalya'nın hisse senedi ve sabit getirili menkul kıymetler alanında önde gelen kurumlarından biri olan Banca IMI'nin Genel Müdürlüğü Milano'da bulunuyor. Londra'da da bir şubesi olan şirket, New York'ta ise Banca IMI Securities Corp. olarak faaliyet gösteriyor. 

CanWest'in gözü gazetelerde Mehmet Kutman dün NTV'de katıldığı Basın Odası programında CanWest'in Vatan gazetesini beğendiğini söyledi. Kutman'a göre grubun beğendiği gazeteler arasında içeriğiyle de Zaman gazetesi var. Ancak Kutman CanWest'in, bu gazetelerle, alım ilişkisine girip girmeyeceklerini bilmediğini söyledi. 
CanWest, Star ihalesiyle adını duyurmuş, Doğan Grubu'nun 306.5 milyon dolara aldığı ihalede 306 milyon dolara kadar fiyat yükseltmişti. CanWest ile Global, Süper FM ve Metro FM ihalesini kazanmıştı. 

'Sami Ofer aile dostum' Global Yatırım Holding'in patronu Mehmet Kutman, CNN Türk'te yayınlanan Manşet Programı'nda yaptığı açıklamada, Türk hayranı olarak nitelediği Sami Ofer'in 2000'li yılların başında Bodrum'da kendi evinde ailesi ile birlikte misafiri olduğunu söyledi. Ofer'in aile bağlarının çok güçlü olduğunu belirten Kutman, Türk denizcilerinin bu ismi yakından tanıdığını ancak Türk medyasının ise daha yeni keşfettiğini söyledi. 
CanWest'in kurucusunun oğlu ile şirket yönetim kurulu üyelerinin okul arkadaşı olduklarını, New York'ta sokakta karşılaşma sonrasında Türkiye'ye yatırım için ikna edildiklerini anlattı. 

CanWest, TV de istiyor 
CanWest'le Ofer Grubu'nun ilgisi olup olmadığı sorusu üzerine, "Bildiğim kadarıyla tanışmıyorlar bile" yanıtını veren Kutman, Star TV ihalesinde CanWest adına katılımcıların 306 milyon dolara kadar yetki aldıklarını, 1 dolar fazla verme şansları olmadığını söyledi. Kutman, CanWest'in bundan sonraki süreçte mutlaka Türkiye'de bir televizyon alacağını kaydetti. 


</TEXT>
</DOC>
