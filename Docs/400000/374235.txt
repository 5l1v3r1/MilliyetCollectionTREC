<DOC>
<DOCNO> 374235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/agun.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yıl daha coşkulu 
</HEADLINE>
<TEXT>


Başkentteki 30 Ağustos Zafer Bayramı törenleri, halkın yoğun katılımıyla coşkulu bir havada geçti. Askerlerin, ülkenin bölünmez bütünlüğüne vurgu yaptığı konuşmalar uzun süre alkışlandı 

ÖNDER YILMAZ Ankara 

Ankara'da, PKK terörünün tırmanışa geçtiği, Genelkurmay'ın terörle mücadele için artırılmış yetkiler istediği ve Güneydoğu sorununun gündemin ilk sıralarında yer aldığı bir atmosferde gerçekleştirilen 30 Ağustos Zafer Bayramı törenleri, vatandaşların coşkusu ve askerlere gösterdiği yoğun desteğe sahne oldu. Atatürk Kültür Merkezi'ndeki AKM törende, askerlerin ülkenin bölünmez bütünlüğüne vurgu yaptığı konuşmalar uzun süre alkışlandı. 
Cumhurbaşkanı Ahmet Necdet Sezer'in şeref tribünündeki yerini alması ve İstiklal Marşı'nın okunmasıyla başlayan törene, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, komutanlar, 14 bakan, siyasi parti temsilcileri, yabancı misyon şefleri ile subay ve astsubaylar katıldı. 

Ülkeyi parçalatmayacağız 
Tören, halkın yoğun katılımıyla coşkulu bir havada gerçekleşti. Yaklaşık 10 bin vatandaşın izlediği tören sahasındaki platform tamamen doldu. 
Kara Harp Okulu'ndan mezun olup göreve başlayan genç teğmenler Vural Dizdaroğlu ve Ebru Çetin, mezunlar adına tank üzerinde yaptıkları konuşmada, "Yüce Türk milleti rahat ol. Türkiye Cumhuriyeti Devleti'ni parçalamaya ve laik ve demokratik yapısını değiştirmeye kalkışacak her teşebbüs, Türk ordusunun azim ve iradesi karşısında mutlaka hüsrana uğrayacaktır" dedi. 
Tören Kıta Komutanı Tümgeneral Necati Özbahadır da şöyle konuştu "Herkes bilmelidir ki, TSK, Türkiye Cumhuriyeti'nin bekasına, bölünmez bütünlüğüne, anayasa ile teminat altına alınmış laik ve demokratik düzene yönelebilecek her türlü tehdide karşı yıkılmaz disiplini, köklü gelenekleri, itidalli ancak kararlı tutumuyla dün olduğu gibi bugün de ayaktadır. Yarın da ayakta olacağından hiç kimsenin en ufak şüphesi olmamalıdır." 

Sezer üslubu 

Tören alanı çeşitli ebatlarda Türk bayraklarıyla donatılırken, şeref tribününün üzerine, "Ordumuz, Türk birliğinin, Türk kudret ve kabiliyetinin, Türk vatanseverliğinin çelikleşmiş bir ifadesidir" yazılı pankart asıldı. Tören alanında da Türk bayrağı ve Atatürk posteri üzerinde, "Ne Mutlu Türk'üm Diyene" yazılı pankart yer aldı.TSK Jandarma Bandosu'nun Maskeli Süvari filminin müziği, Beethoven'in 5. senfonisi ve vals çalarak dans etmesi ilgiyle izlendi, protokolden alkış aldı. Orgeneral Özkök, Anıtkabir'de özel deftere yazdıktan sonra yüksek sesle okuduğu metinde Sezer'in sık kullandığı "gönenç" kelimesine yer vererek, şunları kaydetti "Şüphen olmasın ki, TSK, yaşadığımız bu gönençli günlere ne zorlukla ulaştığımızın bilincinde olarak, kutsal emanetin olan güzel vatanımızı, kurduğun çağdaş cumhuriyetin temel niteliklerini ve devletin ülkesi ve milletiyle bölünmez bütünlüğünü canı pahasına koruma ve kollamaya devam edecektir."Anıtkabir'de düzenlenen törende Özkök, Atatürk'ün kabrine kırmızı ve beyaz karanfillerden oluşan çelenk bıraktı. Özkök ve komutanlar, Anıtkabir merdivenlerinden inerken hatıra fotoğrafı çektirdi. 

Komutan uyardı 

2. Ordu Komutanı Orgeneral Şükrü Sarıışık, 'Vatandaşların çok dikkatli hareket etmesi, provoke edilmemeleri gerekir' dedi 

2. Ordu Komutanı Orgeneral Şükrü Sarıışık, terörle mücadelede halkın sağduyulu hareket etmesi gerektiğini belirterek, "Vatandaşların çok dikkatli hareket etmesi, provoke edilmemeleri gerekir. Ülke ve yöre halkının dikkatli hareket etmesi lazım, yoksa bu mücadelede yanlış hareket ederlerse, terörün bölge insanına zararı dokunur" dedi. 

'Tek çatı altında' 
Orgeneral Sarıışık, Malatya'da Zafer Bayramı kutlamaları çerçevesinde düzenlenen törenin ardından gazetecilerin sorularını yanıtladı. 
Bayrağın ve ulusun tek olduğunu, bu çatı altında bütün ülke insanının bir arada yaşamak zorunda bulunduğunu kaydeden Sarıışık, terör olaylarının tırmanmasına ilişkin soruyu "Onlar önemli konular değil. Bu ülke, en sıkıntılı dönemde her türlü problemi halletmiştir. Ülkenin milli birlik ve bütünlüğü muhafaza edildiği müddetçe terör olayları bizim için önemli bir mesele değildir. Bunu her zaman ülkemizin insanlarıyla bir arada bulunmak suretiyle hallederiz. Sıkıntılı dönemi yaşamamız söz konusu değildir" diye yanıtladı. Terörle mücadelenin bütün ülkelerin sorunu olduğunu, bu konuda herkese görev düştüğünü vurgulayan Sarıışık, şöyle konuştu 
"İnsanlarımızın burada güzel şeyler ortaya koyması ve bu güzelliklerden istifade etmesi gerekir. Bunun için bütün uç noktalara da her zaman mesajımızı veriyoruz. Bu güzel ülkeyi kimsenin bölmeye, parçalamaya kudreti, gücü yoktur. Bu ülkenin yolu açıktır." 

Yurtta bayram sevinci 

TUNCELİ Stadyumdaki askeri törene CHP milletvekilleri Hasan Güyıldar ile Sinan Yerlikaya, Vali Vekili İlhan Demir, Tunceli Jandarma Bölge Komutanı Tümgeneral Osman Eker, Tunceli Belediye Başkanı Songül Erol Abdil ve çok sayıda kişi katıldı. SAKARYA Atatürk Bulvarı'ndaki kutlamaları çocuklarıyla izleyen çarşaflı bir kadın, cep telefonuyla askerlerin fotoğrafını çekti. SAMSUN Törenlere Samsun'da olan AKP'li milletvekilleri katılmadı. Milletvekili Mehmet Kurt ise, "Allah Allah. Arkadaşlar katılır diye düşündük. Bu iyi olmamış. Törende İl Başkanı da mı yoktu " diye konuştu. İZMİT CHP İl Başkanı Cevdet Barış, CHP Kocaeli Milletvekili Salih Gün, AKP İl Başkanı Fikri Işık, kendileri için protokolde yer ayrılmamasını protesto etti ve töreni halkın arasında izledi.GAZİANTEP Gaziler kurusıkı silahlarla ateş açtı. Resmi törenlerde silah atılmasının yasak olmasına rağmen ortalık savaş alanına dönünce halk panik yaşadı.TOKAT Gösteri yapan Sikorsky tipi helikopter havada durma hareketini yaparken yere fazla yaklaşınca fırtına etkisi yaptı. Helikopterin rüzg rından protokol çadırı uçma tehlikesi geçirdi. 



</TEXT>
</DOC>
