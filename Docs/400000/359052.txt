<DOC>
<DOCNO> 359052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo19.html </URL>
<DATE> 2005/07/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yeni havuz sistemi masaya yatırılıyor... İşte toplantıdan ayrıntılar 
</HEADLINE>
<TEXT>

     Futbol Federasyonu'nun Birinci Süper Futbol Ligi maçlarının gelir dağıtımıyla ilgili yeni havuz sistemi taslağı İstanbul'da masaya yatırıldı. 
     Futbol Federasyonu ile Kulüpler Birliği Vakfı arasındaki toplantı başladı. Mövenpick Otel'de saat 11.30'da başlayan toplantıya, taslağa sıcak bakmayan ''4 Büyükler'' Beşiktaş, Fenerbahçe, Galatasaray ve Trabzonspor kulüpleri yönetici seviyesinde katılırken, diğer 14 Anadolu kulübü başkan seviyesinde yer aldı. 
     Futbol Federasyonu Başkanı Levent Bıçakcı, Yönetim Kurulu üyeleri ve Genel Sekreter Lütfi Arıboğan'ın da katılarak, kulüp temsilcilerine yeni taslak hakkında bilgi verdiği toplantıda Beşiktaş Kulübü İkinci Başkanı Murat Aksu, Fenerbahçe Kulübü İkinci Başkanı Nihat Özdemir, Galatasaray Kulübü İkinci Başkanı Ergun Gürsoy ile Trabzonspor Kulübü'nden bir yönetici yer alıyor. 
     Toplantıdan önce gazetecilere görüşlerine açıklayan Kulüpler Birliği Vakfı Başkanı ve Gençlerbirliği Kulübü Başkanı İlhan Cavcav, Futbol Federasyonu'nun hazırlamış olduğu yeni yayın geliri dağılımını genel olarak olumlu bulduklarını, sadece yüzde 14'lük payın şampiyonluklara göre değil de maç naklen yayınlarındaki izlenme oranlarına göre dağıtılmasını istediklerini söyledi. 
     Türk futbolunu kaosa sürüklemek gibi bir niyet içinde asla ve asla olmadıklarını kaydeden Cavcav, ''Yeni yapılan düzenlemede 4 büyüklerin almış oldukları paralarda en ufak bir azalma söz konusu değil. Ancak durumu öyle bir havaya soktular ki, Anadolu kulüpleri rest çekiyor, sanki Türk futbolu bir kaosa sürükleniyor gibi gösteriliyor. Bizim asla böyle bir niyetimiz yok. Böyle bir tutum söz konusu değil. Umut ediyorum, Futbol Federasyonu alacağı kararla bu konuyu tatlıya bağlayacaktır. Eğer uzlaşma olmazsa da, Futbol Federasyonu'nun alacağı karar bütün kulüpleri bağlar. Gönül arzu ediyor ki, birlik ve beraberlik içinde, müşterek bir karar alınsın'' dedi. 
     Yıllarını Türk sporuna veren bir spor adamı olarak '4 Büyükler'in tutumuna üzüldüğünü ifade eden Cavcav, bir soru üzerine de esprili biçimde, ''Belki toplantı sonunda havuzda biriken paranın tamamını da 4 büyüğe rahatlıkla devrederiz. Onun için onlar endişe etmesinler'' diye konuştu. 
     Malatyaspor Kulübü Başkanı Hikmet Tanrıverdi, Anadolu kulüplerinin kendi üzerlerine düşen fedakarlığı yaptığını, 4 büyüklerden de aynı anlayışı beklediklerini söyledi. 
     Konyaspor Kulübü Başkanı Ahmet Şan ise, Federasyon'un yeni taslığında yüzde 14'lük dağılımın şampiyonluklara göre değil de, izlenme oranlarına göre dağıtılmasını istediklerini, uzlaşmadan yana olduklarını söyledi. 
     Galatasaray Kulübü İkinci Başkanı Ergun Gürsoy ise, ''Biz gerçeğe ulaşmak istiyoruz. Yani herkes hak ettiğini almalı. Masa başında tartışacağız, onlar da haklarını alacaklar. Biz, Federasyon'un büyüklüğünü, onun kulüpleri olduğunu biliyoruz. Federasyon önemli bir mevki. Onun onore olması lazım, onun da bizi kollaması lazım. Olay bu kadar basit'' diye konuştu. 
     Gürsoy, ''Anlaşma olmazsa lig tehlikeye girer mi '' şeklindeki bir soruya ise , ''Yok, öyle bir şey olmaz'' diye yanıt verdi. 
     Basına kapalı olarak yapılan toplantının ardından Futbol Federasyonu Yönetim Kurulu aynı otelde olağanüstü toplanacak. Bu toplantıda gelir dağılımı konusunun karara bağlanması bekleniyor. 
     
</TEXT>
</DOC>
