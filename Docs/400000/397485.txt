<DOC>
<DOCNO> 397485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/axgun01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylem provokasyon yaratmaya yönelikti' 
</HEADLINE>
<TEXT>


Şemdinli Savcılığı'nın hazırlayıp Van Başsavcılığı'na gönderdiği dosyada yer alan 3 sayfalık fezlekede, "Sonuçlarına bakıldığında, eylemin provokasyon yaratmaya yönelik olduğu yorumu yapılabilir" dendi 

Gökçer Tahincioğlu - Ankara 

Şemdinli'de Umut Kitabevi'ne yönelik bombalı saldırıyla ilgili dosyayı "çete ve terör" suçlarına bakmakla yetkili Van Başsavcılığı'na gönderen Şemdinli Savcılığı iki astsubay, bir uzman çavuş ve PKK itirafçısının suçlandığı eylemi "çete halinde bomba atarak adam öldürme" diye tanımladı. 
9 Kasım'da Umut Kitabevi ve PKK üyeliğinden hükümlü sahibi Seferi Yılmaz'a yönelik düzenlendiği iddia edilen bombalı saldırıya ilişkin dosyada ikinci aşamaya gelindi. 
Saldırının ardından yakalanan PKK itirafçısı Veysel Ateş, binmeye çalıştığı jandarma aracında bulunan astsubaylar Özcan İloğlu ve Ali Kaya ile aynı araçta keşif yapılırken kalabalığa ateş açan Uzman Çavuş Tanju Çavuş hakkındaki soruşturma dosyası, önceki gün bölgedeki "çete ve terör suçlarına bakmakla yetkili" Van Başsavcılığı'na gönderildi. 
Şemdinli Savcısı Harun Ayık'ın dosyayla birlikte Van'a gönderdiği 3 sayfalık fezlekede, 9 Kasım'daki patlama ve sonrasında yaşananlar, ifadeler ve deliller anlatıldı. 

Çete halinde öldürme 
Fezlekede, tutuklanan itirafçı Ateş ve Çavuş'un isimleriyle birlikte, astsubaylar Kaya ve İloğlu "zanlı" olarak yer aldı. Ateş, Kaya ve İloğlu'nun eylemleri "çete halinde bomba atarak adam öldürme" olarak tanımlandı. 
Fezlekede, dört zanlının aralarında "bağ" bulunduğu, planlı biçimde Umut Kitabevi'ne yönelik bombalı saldırıları gerçekleştirdikleri savunuldu ve illegal olduğu iddia edilen bu yapılanmanın ortaya çıkarılması için dosyaya yetkili Van Başsavcılığı'nın bakmasının gerektiği ifade edildi. Fezlekede, planlı ve organize biçimde yapıldığı saptamasında bulunulan eylemin amacı belirtilmedi. 
Fezlekede, tutuklanan Tanju Çavuş'un durumunun diğer 3 zanlıyla birlikte değerlendirilmesi, keşif yapıldığı sırada ateş açmasına bağlandı. Sonuçlarına bakıldığında, eylemin provokasyon yaratmaya yönelik olduğu yorumunun yapılabileceği görüşü aktarıldı. 

Çatışmalar körüklensin 
Van Başsavcılığı'nın, ilk aşamada "çete" iddiasını masaya yatıracağı, patlamanın bölgedeki "çatışma ortamını körükleyici" bir eylem olup olmadığını araştıracağı bildirildi. 
Başsavcılığın, sadece 9 Kasım'daki patlamaya yer verilen fezlekedeki çerçeve ile yetinmeyerek Şemdinli'de 1 Kasım ve öncesinde gerçekleştirilen bombalı saldırıları da kapsayacak biçimde genişletebileceği ifade edildi. Tüm olayların "dış güçlerden istihbarat desteği alan PKK'nın provokasyonu" olduğuna yönelik iddiaların da Başsavcılık tarafından araştırılacağı bildirildi. Van Başsavcılığı, çetenin ya da PKK provokasyonunun varlığını kanıtlarsa, dava Van'da açılacak. Aksi takdirde dosya sıradan bir adam öldürme ve saldırı davası haline gelecek ve Hakk ri Ağır Ceza Mahkemesi'ne gönderilecek. 

'Savcıya konuşmuyorlar' 
Adalet Bakanı ve Hükümet Sözcüsü Cemil Çiçek, "Şemdinli savcısı soruşturmayı bir noktaya getirdi ve kendi görev alanını aştığı noktada Van'a sevk etti. Cumhuriyet Başsavcıları mahkemeye yardımcı olmalı" değerlendirmesini yaptı. Çiçek, ayrıca yargı sürecinde birçok kişinin medyaya demeç verdiğini, savcıya konuşmadığını ifade etti. 

Suçlandılar, ama tutuklanmadılar 

Şemdinli'deki patlamaların "çete soruşturmasına" dönüşmesine rağmen iki astsubay Ali Kaya ve Özcan İloğlu'nun soruşturma boyunca gözaltına bile alınmaları tartışma konusu oldu. 2 gün "güvenli bir yer"de tutulduğu belirtilen astsubaylar, savcılıkça sorgulandıktan sonra tutuklanmaları talebiyle mahkemeye bile sevk edilmeden serbest bırakıldılar. Yeni ifade ve delillerin ortaya çıkmasına rağmen astsubayların tutuklanmaları talep edilmedi. 
CHP Hakk ri Milletvekili Esat Canan, daha önce Milliyet'e bu durumu, "Gözaltına alınmayarak astsubayların savunma için planlar yapmasına olanak sağladılar. Gözaltına alacak birim, yine onları koruyan birim. Bunlar serbest kaldıktan sonra yukarıdakilere nasıl uzanacak " diye yorumlamıştı. 
Astsubaylar, ifadelerinde, patlamanın olduğu pasajın yakınında bulunmalarını "tuvalet ihtiyacı"na dayandırırken tutuklanan itirafçı Veysel Ateş, Sayısal Loto kuponu almak için orada durduklarını söylemişti. 

Son bulgu 1 değil, 2 el bombası patladı 

Seferi Yılmaz'a ait kitabevinde 1 değil, 2 el bombasının patlatıldığı anlaşıldı. El bombalarından birinin kitabevinin kapısının önünde, diğerinin kitabevini ikiye ayıran kontrplağın kapıya dönük müşterilerin geldiği dış tarafında patladığı belirlendi. Her iki bomba üzerinde yapılan kesin olmayan ilk incelemede, el bombalarının, astsubayların kullandığı jandarmaya kayıtlı beyaz Renault'nun bagajından çıkanlarla aynı cinsten olduğu anlaşıldı. 

Şemdinli olayında kim kimdir 

Jandarma İstihbarat Astsubay Ali Kaya Jandarma İstihbaratı'na bağlı çalıştığı belirtilen Kaya'nın "TİM Komutanı" olarak bulunduğu olay yerindeki araçtan çok sayıda silah, patlayıcı, krokiler ve isim listeleri çıktı. Kaya'nın ismi varlığı resmen reddedilen JİTEM'in eylemlerine ilişkin yazılan bazı kitaplarda "Mutkili Ali" diye geçiyor.Jandarma İstihbarat Astsubay Özcan İloğlu Bagajında silahlar ve tartışılan evrakın çıktığı jandarmaya kayıtlı beyaz Renault 19'da "araç şoförü" olarak görevlendirildiği anlaşıldı. Jandarma Uzman Çavuş Tanju Çavuş Söz konusu araçta savcının keşif yaptığı sırada kalabalığa ateş açarak bir kişinin ölümüne neden olduğu iddiasıyla tutuklandı. İfadesinde, eşinin de bulunduğu otomobile doğru saldırı girişimi üzerine havaya ateş açtığını öne sürdü.Veysel Ateş PKK kampından kaçarak K. Irak'ta Barzani güçlerine sığınan, buradan da 2000'de Türkiye'ye iade edilen Ateş, kitabevindeki patlamadan sonra bombaları atan kişi olduğu gerekçesiyle kaçarken yakalandı. Ateş'in, Silopi'de kaybolan 2 HADEP'linin soruşturmasının odağında bulunan jandarma karakolunda görevli olan ve ifade veren Uzman Çavuş Veysel Ateş'le olan isim benzerliği dikkat çekti. 


</TEXT>
</DOC>
