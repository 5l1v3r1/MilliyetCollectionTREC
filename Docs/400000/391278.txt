<DOC>
<DOCNO> 391278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/axsiy02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Prof. Aşkın'a yapılan haksızlıktır 
</HEADLINE>
<TEXT>


İnönü, "Rektörlerin cezaevleriyle anılması hoş değil. Hükümet, rektörlerle ile iyi ilişkide olmalı. Aksi halde, bunun sıkıntısını ülkemiz çeker" dedi 

ANTAKYA AA 


Prof. Dr. Erdal İnönü, Türkiye'nin bilimsel açılım yönünden büyük potansiyele sahip bulunduğunu, ancak hükümetin üniversitelerle arasının iyi olmamasının sıkıntı yarattığını söyledi. 
İnönü, gezi amaçlı bulunduğu Hatay'da Atatürk'ün çağdaş medeniyetler seviyesine ulaşma hedefinin, üniversitelerin girişimleriyle gerçekleştirilebileceğini, her kesimin bu bilinçle hareket etmesinin sorumluluk ve görevi olduğunu belirtti. 

'İktidar engelliyor' 
Türkiye'nin bilimde ilerleme sağlaması için büyük bir potansiyele sahip bulunduğunu, ancak iktidarların bunu engelleyici tavır sergilediklerini vurgulayan İnönü, "Mevcut iktidarın da üniversitelerle arası iyi değil. Ülkenin geleceğiyle ilgili bu hassas durum, hepimizi derinden yaralıyor" dedi. 
Tutuklanan Van Yüzüncü Yıl Üniversitesi Rektörü Prof. Dr. Yücel Aşkın'a haksızlık yapıldığına inandığını belirten İnönü, şunları söyledi 
"Rektörlerin cezaevleriyle anılmaları hoş değil. Hükümet, rektörlerle ve üniversitelerle iyi ilişkilerde olmalıdır. Aksi halde, bunun sıkıntısını öğrenciler, öğretim görevlileri, bilim adamları ve ülkemiz çeker. Olayların bu kadar tırmanmasını gerektirecek bir şey de yok." 

4 profesörün ifadesi alındı 

VAN DHA 

Van YYÜ Rektörü Prof. Yücel Aşkın'la ilgili soruşturma kapsamında 2 rektör yardımcısı ile 2 dekan Cumhuriyet Savcılığı'na davet edilerek ifadeleri alındı. Aşkın, çıkar amaçlı suç örgütü oluşturmak, tehdit ve baskı ile ihaleye fesat karıştırmak suçlamasıyla 14 Ekim 2005'te tutuklanmıştı. 

Çağrıldılar 
Van Başsavcılığı, soruşturma kapsamında Rektör Yardımcıları Prof. Dr. Ayşe Yüksel ve Prof. Dr. Hasan Ceylan ile Ziraat Fakültesi Dekanı Prof. Dr. Fırat Cengiz ve Hakk ri Eğitim Fakültesi Dekanı Prof. Dr. Recai Karahan'ı adliyeye çağırarak ifadelerini aldı. 

Rektöre Bergama tipi destek 

VAN DHA 

İzmir Bergama'da siyanürle altın aramaya karşı köylüleri örgütleyen ve çevreci gösterilerde de soyunarak eylem yapan "Asteriks" lakaplı Oktay Konyar, bu kez tutuklanan Rektörü Prof. Yücel Aşkın'a destek için Van Adliyesi önünde soyundu. Adliye merdivenlerine Ceza Muhakemesi Kanunu kitapçığı, mum ve kibrit koyan Konyar, "Burası çok karanlık oldu" dedi. Konyar, "Bu hukuksuz uygulamayı tepkiyle karşılıyoruz. Görevleri ne olursa olsun, bu ceza muhakemesi kanunu herkese lazım olacaktır" diye konuştu. Gözaltına alınan Konyar, ifadesi alındıktan sonra serbest bırakıldı. 


</TEXT>
</DOC>
