<DOC>
<DOCNO> 366731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo01.html </URL>
<DATE> 2005/08/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İtalya'da ihraç edilen kuluplerden Messina haklı bulundu... 
</HEADLINE>
<TEXT>

     İtalya'da Lazio Bölge İdare Mahkemesi, gerekli kriterleri yerine getirmedikleri gerekçesiyle ligden ihraç edilen futbol takımlarından sadece Messina'nın itirazını haklı buldu. 
     Mahkeme, aralarında Torino, Perugia, Salernitana e Benevento'nun da bulunduğu diğer takımların itiraz gerekçelerini ise reddetti. 
     Bugün ligden ihraç edilen takımların itiraz dosyalarını ele alan Lazio İdare Mahkemesi, konuya ilişkin kararını akşam geç saatlerde açıkladı. 
     Karar, sadece Sicilya Adası'ndaki takımlardan Messina'nın yüzünü güldürdü. Messina, Lazio Bölge İdare Mahkemesi'nin kararı doğrultusunda gelecek sezon İtalya Birinci Futbol Ligi'nde Serie A oynama hakkını kazanmayı başardı. 
     Torino hakkında ise Serie A'ya kayıt yaptıracak kriterlere haiz olmadığı yönünde karar verildi. İtalya İkinci Ligi'nden Serie B ihraç edilen Perugia, Salernitana ve Napoli'nin, Serie C'den ihraç edilen Benevento'nun itirazları ise bölge idare mahkemesi tarafından da reddedildi. 
     Durumları Lazio Bölge İdare Mahkemesi tarafından ele alınan takımlar, kulüplerin borçlarını yasal sınırlar dahiline çekememeleri ve gerekli kriterleri yerine getirmedikleri gerekçesiyle İtalya Futbol Federasyonu tarafından ligden ihraç edilmişlerdi. 
     İhraç edilen kulüplerin daha önce sırasıyla Profesyonel Futbol Kulüplerini Denetleme Komisyonu COVISOC , Futbol Kulüpleri Denetimini Temyiz Kurulu COAVISOC , İtalya Milli Olimpiyat Komitesi Uzlaşma ve Tahkim Kurulu nezdindeki itirazları da başarısızlıkla sonuçlanmıştı. 
     Lazio Bölge İdare Mahkemesi'nden de olumsuz yanıt alan kulüplerin, ihraç kararına son kez Danıştay nezdinde de itiraz etme hakları bulunuyor. Bu kulüplerin itiraz dosyalarının Danıştay tarafından büyük olasılıkla 9 Ağustos'ta ele alınabileceği belirtiliyor. 
     
</TEXT>
</DOC>
