<DOC>
<DOCNO> 362179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur38.html </URL>
<DATE> 2005/07/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bodrum plajında kan aktı 
</HEADLINE>
<TEXT>

     YAŞAR ANTER Bodrum DHA 

BODRUM'un, Göltürkbükü Beldesi'ndeki bir beach clubde yer tartışması kanlı bitti, Galatasaray Lisesi'ni bu yıl bitiren ve üniversiteye hazırlanan Mustafa Ertuğrul Değer, göğsünden bıçaklanarak denize atıldı. Ağır yaralanan genç hastanede tedavi altına alınırken, yüzlerce kişinin gözü önünde meydana gelen olayın ardından, otomobile binerek kaçan iki zanlı, Güvercinlik Köyü çıkışında jandarma tarafından yakalandı. 
     Arkadaşlarıyla birlikte Göltürkbükü'ne tatile gelen 18 yaşındaki Mustafa Ertuğrul Değer, sahildeki Nana Beach Club'a eğlenmeye gitti. İskelede arkadaşlarıyla eğlenen ve denize girip güneşlenen Değer ve kız arkadaşlarının yanına bir süre sonra gelen 29 yaşındaki Serkan Kırkız ve arkadaşı 26 yaşındaki Engin Kazdal havlularını koymak istedi. İddiaya göre Kırkız ve Kazdal ile Değer arasında bu yüzden tartışma çıktı. 
     Kırkız ve Kazdal, Değer ve arkadaşlarına Biraz ileriye gidin. Yalnız siz mi varsınız bu iskelede, biz de yatacağız'' dedi. Değer ise, Burası çok sıkışık. Daha geniş yere gidin. Zaten küçücük iskele, niye bizi rahatsız ediyorsunuz'' diye karşılık verdi. Buna rağmen Kazdal ve Kırkız havlularını yere koyup uzandı. Devam eden sözlü tartışma, 200 kişinin bulunduğu iskelede yumruklaşmaya dönüştü. Görgü tanıklarının ifadesine göre Kazdal'ın Değer'i tuttuğu, Kırgız'ın da yerdeki meyve bıçağını alarak savurduğu ve bıçağın Değer'in göğsüne saplandığı belirtildi. İki saldırgan daha sonra Mustafa Ertuğrul Değer'i denize attı. 
     
     DURUMU AĞIR 

     Olayın ardından, herkesin gözü önünde hacizli olduğu belirtilen 34 TY 3400 plakalı otomobile binerek kaçan Kırkız ve Kazdal, 30 kilometre uzaklıktaki Güvercinlik Köyü'nde jandarma tarafından yakalandı. İstanbul yakınlarında maden ocağı işlettiği belirtilen Serkan Kırgız ve yanında çalışan Engin Kazdal gözaltına alınırken, arkadaşları ve vatandaşlar tarafından denizden çıkarılarak Özel Bodrum Hastanesi'ne kaldırılan Değer, göğsündeki yaranın derin olması nedeniyle yoğun bakıma alındı. Olayın meydana geldiği Nana Beach Club bir günlüğüne kapatıldı. 
     Bıçaklamayla ilgili sekiz kişinin ifadesine başvurulurken, Serkan Kırgız'ın jandarmada verdiği ifadede, Daha önceden tanımadığımız genç, bize sürekli olarak hakaret edip, yanından gitmemizi söylüyordu. Önce olay çıkmasın diye aldırış etmedik. Ancak daha sonra hakaret edip bizi iteklemeye başladı. Arkadaşları da üzerimize yürüyünce kendimizi savunduk. İskele çok küçük ve kalabalıktı. Kimin ne yaptığı belli değildi. Bıçağı sapladığımı hatırlamıyorum'' dedi. 

     
</TEXT>
</DOC>
