<DOC>
<DOCNO> 387253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun04.html </URL>
<DATE> 2005/10/17/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Washington Post ABD'nin Irak'ta işi h l çok zor 
</HEADLINE>
<TEXT>

     ABD’de yayımlanan The Washington Post gazetesi, Irak’ta Cumartesi günü yapılan referandumda yeni anayasanın kabul edildiğinin ortaya çıkmasına karşın, bu ülkede direnişin aşılması ve istikrarın sağlanması yolunda ABD’nin işinin hala çok zor olduğunu belirtti. 
     Gazetede çıkan haber-yorumda, resmi açıklamalarda ABD yönetiminin referandumu büyük memnuniyetle karşıladığına işaret edilirken, Sünni Arapların büyük çoğunluğunun anayasaya ret oyu vermesinin ise "yolun hala çok zor olduğunu gösterdiği" ifade edildi. 
     Yorumda, "anayasanın reddi, ABD yönetimi için felaket olurdu. 
     Referandum sırasında şiddetin nispeten düşük düzeyde kalması da olumlu. Ancak, diğer taraftan anayasanın iki sünni vilayetinde güçlü şekilde reddedildiğinin görülmesi, direnişin sona erdirilmesinde kilit önem taşıyan yerlerde derin muhalefet olduğunu ortaya koyuyor" denildi. 
     Gazeteye konuşan Michigan Üniversitesi öğretim üyesi ve tarihçi Juan Cole, referandumu bir "fiyasko" olarak nitelendirerek, iki sünni vilayetinde alınan ret sonucunun, "gerilla savaşının süreceğini garantilediğini" söyledi. 
     Irak’ta işgalden sonra kurulan ABD önderliğindeki geçici yönetimin o dönemdeki danışmanlarından Larry Diamond da, "temel problem, bu anayasanın bir fikir birliğinin ürünü olmaması ve taraflardan birinin ezici çoğunluğunca reddedilmesi" dedi. 
     The Washington Post, Beyaz Saray’ın bundan sonra Irak’ta bütün dikkatini Aralık’ta yapılacak genel seçime odaklayacağını yazdı. 
     
</TEXT>
</DOC>
