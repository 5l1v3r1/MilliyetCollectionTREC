<DOC>
<DOCNO> 372486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko45.html </URL>
<DATE> 2005/08/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Tanıl Küçük Piyasalarda bir tedirginlik hissediyoruz 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, son dönemde piyasalarda bir tedirginlik olduğunu hissettiklerini, ancak bu tedirginliğin nedenini net şekilde tespit edemediklerini ifade ederken, hükümetin tedirginliklere ve ikazlara duyarsız kalmaması gerektiğini söyledi. 
     Sanayi ve Ticaret Bakanı Ali Coşkun'un da katıldığı İSO Meclis Toplantısı'nda konuşan Küçük, Coşkun ile meclis toplantıları dışında başka vesilelerle sık sık bir araya gelme fırsatı bulduklarını belirterek, ''bugün de sayın bakanımızı, sevgili Ali ağabeyimizi aramızda görmekten çok mutluyuz'' dedi. 
     Küçük, son dönemde yabancı sermayeye yönelik tartışmaların gündemde epeyce yer aldığına işaret ederken, küresel sistemde sermayenin serbest dolaşımda olduğunu ve kendilerinin ekonomide yeni yatırımlar için yeterli tasarruf ve kaynağı yaratamadıklarını söyledi. 
     Küresel sistemin sunduğu imkandan yararlanmak ve uluslararası doğrudan yatırımlardan alınan payı artırabilmek gerektiğini kaydeden Küçük, şöyle devam etti 
     ''Uluslararası sermayenin yeni fabrikalar kurmak amacıyla gelmesinde çoğunluk hem fikir. Görüş ayrılığı, mevcut tesislerin yabancılara satılmasında çıkıyor. Tüm meselelerin tartışılması faydalıdır, yeni açılımlar getirecektir. Ancak, tartışmayı yabancı-ulusal gibi keskin ayırım noktalarına çekmemek konusunda daha dikkatli olmalıyız. Kanaatimizce, piyasa ekonomisinin temel şartı olan, eşit ve gerçek rekabet koşulları tam anlamıyla tesis edildiği takdirde, mülkiyetin kime ait olduğu tali bir önem taşıyacaktır. 
     Burada elbette sektörün yapısı da önem taşıyor. Örneğin demir çelik gerçekten hassas bir sektör. Bu çerçevede Türkiye'nin tek yassı çelik fabrikası olan Erdemir'e gösterilen hassasiyeti anlıyoruz. Erdemir ihalesine katılmak üzere Ereğli Ortak Girişim Grubu'nun kurulmasını, Türk özel sektörü için ortak hareket edebilmek, inisiyatif almak yolunda bir başarı olarak değerlendiriyor ve önemli buluyoruz.'' Konuşmasında İSO'nun Birinci ve İkinci 500 Büyük Sanayi Kuruluşu çalışmalarına da değinen Küçük, ekonomideki iyileşmenin, ikinci 500 kapsamındaki sanayi kuruluşlarına ilk 500'dekiler kadar yansımadığını söyledi. 
     
     ''OLUMSUZLUKLAR, BÜYÜK İŞLETMELERİ DAHA AĞIR ETKİLİYOR'' 
     Tanıl Küçük, ''ekonomideki olumsuzluklar, büyük ölçekli işletmeler üzerinde küçüklere kıyasla daha ağır bir etki bırakmaktadır. Ancak, ekonomide istikrar sağlandığı zaman büyük ölçekli kuruluşlar KOBİ'lere göre daha hızlı bir toparlanma sürecine girmekte, KOBİ'lerde ise iyileşme süreci daha yavaş gelişmektedir'' dedi. 
     İyileşmenin KOBİ'lere daha yavaş yansımasının da etkisiyle, birinci ve ikinci 500 büyük arasındaki mesafenin yıllar içinde giderek açıldığını bildiren Küçük, küresel koşullarda rekabet edebilmek için Türkiye'nin global ölçekte sanayi kuruluşları yaratmak zorunda olduğunu vurguladı. 
     Türkiye'nin KOBİ'lerin ihtiyaçlarına cevap verecek, sıkıntılarını giderecek uygulamaları daha etkin bir şekilde hayata geçirebilmesi gerektiğini de belirten Küçük, ikinci 500 kapsamında yer alan tekstil, giyim, deri ve ayakkabı sektörlerinin, ihracatın yanı sıra istihdam açısından da büyük önem taşımaları nedeniyle sıkıntılarına acil çözüm üretilmesi gerektiğine dikkati çekti. 
     2005'in ilk yarısını mercek altına aldıkları İSO Durum Tespit Anketi'nde ise sanayide durumun 2004'teki kadar olumlu gitmediğinin ortaya konulduğunu ifade eden Küçük, şöyle dedi 
     ''Hükümetimizden ve ekonomi yönetiminden beklentimiz, üretimin, ihracatın önünü açacak tedbirleri süratle hayata geçirilmesidir. Girdi maliyetlerinin rekabet ettiğimiz ülkelerle eşit seviyelere getirecek adımlar artık sonuçlandırılmalıdır. YTL'deki değerlilik üretimi, ihracatı, istihdamı zorlayacak noktadadır. Son dönemde piyasalarda bir tedirginlik olduğunu hissediyoruz. Fakat bu tedirginliğin nedenini net bir şekilde tespit edebilmiş değiliz.'' Durum Tespit Anketi'nde 2005'in ikinci yarısına yönelik beklentilerinde ilk yarıya kıyasla ortaya çıkan gerilemenin bu tedirginliği destekler nitelikte olduğunu vurgulayan Küçük, diğer taraftan anketin, işletmelerin yüzde 70.7 gibi büyük bir oranla geleceğe yönelik iyimserliklerini ve olumlu beklentilerini koruduklarını da gösterdiğini kaydetti. 
     Tanıl Küçük, ''işte bu hassas dengede, hükümetimiz tedirginliklere ve ikazlara duyarsız kalmamalı. Gereken tedbirlerin süratle alınacağını ümit ediyoruz'' dedi. 
     
</TEXT>
</DOC>
