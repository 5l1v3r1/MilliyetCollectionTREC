<DOC>
<DOCNO> 360219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/ekonomi/eko01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz indirimine enflasyon freni 
</HEADLINE>
<TEXT>


Aralıktan bu yana her ay yaptığı faiz indirimine temmuzda ara veren Merkez Bankası, enflasyondaki düşüş sürecinin yavaşlamasını gerekçe gösterdi ve aşağı yönlü faiz eğiliminin azaldığını bildirdi 

EKONOMİ SERVİSİ 

Merkez Bankası, geçen yıl aralık ayından bu yana yaptığı faiz indirimlerine bu ay ara verdi ve haziranda yüzde 14.25'e indirilen gecelik faiz oranında bir değişiklik yapılmamasını kararlaştırdı. 
Piyasalar, IMF'nin birinci gözden geçirmenin ertelenmesi tavsiyesine rağmen, Merkez Bankası'nın haziran ayında olduğu gibi 0.25 faiz indirimine gidebileceğini bekliyordu. Merkez Bankası, her ayın 8. gününde düzenli olarak Para Politikası Kurulu toplantılarına başladığı bu yıl ocak ayında 1, şubat, mart, nisan ve mayısta 0.5'er, haziranda 0.25 puan indirime gitmişti. 

Talep canlanmaya başladı 
Merkez Bankası'nın Enflasyon ve Görünüm Raporu'nda, ilk altı aylık enflasyonun geçen yılın aynı döneminin sadece 0.37 puan altında olmasının, enflasyondaki düşüş sürecinin yavaşlamış olabileceğine işaret ettiği belirtildi. Raporda, "Son bir ay içinde açıklanan veriler ışığında, enflasyondaki düşüş eğilimine ilişkin kaygılar ekonomideki talebin canlanmaya başladığını ve enflasyondaki düşüş sürecinin ivmesinin azaldığını düşündürecek biçimde sürmektedir" denildi. 
Gelecek aylarda yıllık enflasyonun yönünün aşağı doğru olacağının tahmin edildiği belirtilen raporda, petrol fiyatındaki gelişmelerin bu öngörünün gerçekleşmesini erteleyebileceği belirtildi ve şöyle denildi "Özel kapsamlı TÜFE göstergeleri gelişmelerine bakıldığında, Haziran 2005 itibariyle göstergelerin yıl sonu enflasyon hedefinin üstünde seyrettiği ve bir süredir dalgalı seyir izlediği gözlenmektedir. Bu artan bir enflasyon eğilimi anlamına gelmemekle birlikte, enflasyonun düşüş eğiliminin ciddi anlamda yavaşlamış olabileceği ihtimaline işaret eder mahiyettedir." 

Hizmet sektöründe katılık sürüyor 
Hizmet sektöründeki enflasyon katılığına da dikkat çekilerek "Her ne kadar hizmet sektöründeki fiyat artışlarının genel enflasyonun üzerinde olması yapısal koşullara atfedilse de, söz konusu sektördeki eğilimin 2006 yılı enflasyon hedefi ile tutarlı bir görünüm arz etmediği de bir gerçektir" denildi. Merkez Bankası, bugünkü veri seti ışığında, gelecek aylarda kısa vadeli faizlerin eğiliminin aşağı yönlü olma olasılığının bir önceki döneme kıyasla azaldığını da bildirdi. 

Petrolün etkisi temmuzda görülecek Merkez Bankası raporunda ham petrol fiyatlarında gözlenen artışların, daha çok temmuz ayı enflasyon rakamlarında etkisini göstereceği tahmin edildi. Petrol dışındaki ithal girdi maliyetlerindeki göreli istikrarlı seyrin, petrol fiyatlarının enflasyon üzerinde yarattığı baskıyı kısmen sınırladığı ve 2005 yıl sonu hedefleri açısından iyimser bir görünüm arzettiği kaydedilen raporda, şöyle denildi "Ancak orta vadeli bir perspektifle 2006 yılı enflasyon hedefinin yüzde 5 olduğu göz önüne alındığında, mevcut enflasyon eğiliminin yeterli olmadığı ve hedefe ancak iç talebin kontrol altında tutulması ile ulaşılabileceği düşünülmektedir." 

Reform uyarısı Raporda, uluslararası likidite koşullarının bir süre daha gelişmekte olan ülkeler lehine seyretme olasılığının arttığı belirtildi, ancak söz konusu dengelerin çok çabuk değişebileceği uyarısı da yapıldı. 
Raporda, "Orta ve uzun vade açısından önemli olan, bu yönden gelebilecek olan şoklara karşı ekonominin direncinin artırılması, bir diğer deyişle yapısal reformlarda sürekliliğin sağlanmasıdır" denilerek, şöyle devam edildi Fiyat istikrarına ulaşılabilmesi, ancak ekonomik programın aynı kararlılıkla devam etmesi, mali disiplinden taviz verilmemesi ve yapısal reformların sürdürülmesi durumunda mümkün olacaktır." 

Bu yıl 3.75 puanlık indirim yaptı Merkez Bankası'nın kısa vadeli faiz oranları Yüzde Tarih Borç alma Borç verme 5 Şubat 2004 24.00 29.00 17 Mart 2004 22.00 27.00 8 Eylül 2004 20.00 24.00 20 Aralık 2004 18.00 22.00 11 Ocak 2005 17.00 21.00 9 Şubat 2005 16.50 20.50 9 Mart 2005 15.50 19.50 11 Nisan 2005 15.00 19.00 10 Mayıs 2005 14.50 18.50 9 Haziran 2005 14.25 18.25 

</TEXT>
</DOC>
