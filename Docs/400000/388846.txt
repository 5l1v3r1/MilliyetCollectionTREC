<DOC>
<DOCNO> 388846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo29.html </URL>
<DATE> 2005/10/22/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
GS taraftarı Hakem Dereli'ye ateş püskürdü .. 
</HEADLINE>
<TEXT>

     Galatasaraylı taraftarlar, karşılaşma boyunca kararlarını beğenmedikleri Selçuk Dereli'ye tepki gösterdiler. 
     Denizlispor ile 1-1 berabere kalan takımda, taraftarlar, özellikle ilk yarıda Dereli'ye ağır bir şekilde küfür ederken, Futbol Federasyonu ve Fenerbahçe Kulübü Başkanı Aziz Yıldırım da tepkilerden nasibini aldı. 
     Maçtan sonra da özellikle Hasan Şaş, hakemin üzerine yürüyerek tepkisini gösterdi. 
     Hakemler, maç sonunda polislerin kalkanlarıyla oluşturduğu duvarın içinde sahayı terk etti. Taraftarların bu sırada hakeme yabancı maddeler atması dikkat çekti. Taraftarlar, stadın koltuklarını sökerek, sahaya attı. 
     Bu arada maçın 17. dakikasında Saidou'nun sakatlanıp yerde kaldığı pozisyonu Selçuk Dereli faulle değerlendirmezken, Denizlispor Teknik Direktörü Nurullah Sağlam'ın da, önünde atak geliştiren oyuncularından devam etmelerini istemesi dikkat çekti. 
     
     TARAFTARLAR STADI TERKETMEDİ 
     Maçın bitimiyle birlikte kapalı tribünde 500 ve yeni açık tribündeki 50 kadar taraftar, stadı terk etmeyerek yönetimi ve ikinci başkan Ergun Gürsoy'u istifaya davet etti. 
     Taraftarlar, ''Aciz yönetim istemiyoruz'', ''Ergün Gürsoy istifa'', ''İstifa et istifa et Ergun Gürsoy, Cim Bom seninle rezil oluyor'', ''Olmaz böyle başkan git Özhan'' diye bağırdılar. 
     Bunun üzerine stadın ışıkları kapatılırken, taraftarlar, tribünü ateşe verdiler ve ışıkların yanmasıyla birlikte yaklaşık 15 dakikalık protestonun ardından tribünleri terk ettiler. 
     
     HASAN ATTIĞI GOLÜ, OĞLU YUSUF DENİZ'E ARMAĞAN ETTİ 
     Maçta Galatasaray'ın golünü atan Hasan Şaş, attığı golü geçtiğimiz ay dünyaya gelen oğlu Yusuf Deniz'e armağan etti. 
     Golden sonra Hasan Şaş ve diğer futbolcular, kollarını beşik gibi hareket ettirerek, minik Şaş'a hediye ettiler. 
     Bu sezon ligde ikinci golünü kaydeden Hasan Şaş, ilk golünü ligin 3. haftasında Malatyaspor'a atmıştı. 
     
     HEINZ İLK YARIDA ÇIKMAK İSTEDİ 
     Karşılaşmanın ilk yarısında girdiği ikili mücadelede başından darbe alan Marek Heinz, devrenin sonuna doğru oyundan çıkmak istedi. 
     Maç oynanırken, teknik direktör Eric Gerets'e ''Başım dönüyor'' şeklinde hareket yapan Heinz'in yerine Altan ısınmaya başladı, ancak devre sona erdi. Belçikalı teknik adam, rahatsızlığının yanı sıra sahada hiç bir varlık gösteremeyen Heinz'in yerine ikinci yarının başında Altan'ı oyuna aldı. 
     
     ORHAN CEZALI DURUMA DÜŞTÜ 
     Galatasaray'da sarı kart gören Orhan, cezalı duruma düştü. 
     Bu sezon ligde 3 sarı kartı olan Orhan, gördüğü kart nedeniyle cezalı duruma düşerken takımının Gençlerbirliği ile deplasmanda yapacağı maçta forma giyemeyecek. 
     
     ALİ SAMİ YEN'DE İLK PUAN KAYBI 
     Denizlispor ile 1-1 berabere kalan Galatasaray, bu sezon ligde kendi sahasında ilk kez puan kaybetti. 
     Bundan önce Konyaspor'u 2-1, Malatyaspor'u 5-2, Sivasspor'u 2-0 ve Trabzonspor'u 4-1 mağlup eden Galatasaray'ın evindeki galibiyet serisi, Denizlispor maçıyla birlikte sona erdi. 
     Ligde mağlubiyeti bulunmayan ''Cim bom'', daha önce sadece Gaziantepspor ile deplasmanda 2-2 berabere kalmıştı. 
     
</TEXT>
</DOC>
