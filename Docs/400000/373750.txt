<DOC>
<DOCNO> 373750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun33.html </URL>
<DATE> 2005/08/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yunanistan Türkiye'den beklentilerimiz sürüyor 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, Atina'nın, Türkiye'nin AB'ye karşı aldığı sorumlulukları yerine getirmesini beklediğini söyledi. 
     Andonaros, bugün yaptığı basın toplantısında, Türkiye'nin AB yönelimi ile Yunanistan'ın bu konuda izlediği politikaya değindi. 
     Sözcü Yardımcısı, ''Türkiye'nin Kıbrıs'ı Rum kesimi tanımadan, müzakerelere başlanmasına hak kazanıp kazanmayacağına'' ilişkin soruya, ''AB içindeki görüşmeler kritik, hassas ve önemli bir noktada bulunmaktadır. Türkiye, 25 AB üyesi ülkeye karşı birtakım yükümlülükler üstlenmiştir. Bunlara saygı duyması ve yerine getirmesi beklenmektedir. Yunan hükümetinin de beklentisi bu yöndedir'' yanıtını verdi. 
     Fransa Cumhurbaşkanı Jacques Chirac'ın, ''Türkiye'nin, Kıbrıs konusundaki tutumuna açıklık getirmesi ve AB'ye, bütün taahhütlerini yerine getireceği konusunda teminatlar vermesi gerektiği'' şeklindeki açıklamasına da değinen Andonaros, ''Yunan hükümetinin, Türkiye'ye, Kıbrıs konusundaki tutumuna açıklık getirmesi konusunda birçok kez çağrıda bulunduğunu'' kaydetti. 
     Yunanistan'ın Türkiye'nin AB yönelimini desteklediğini vurgulayan sözcü yardımcısı, Alman Hıristiyan Demokrat Birlik Partisi CDU Genel Başkanı Angela Merkel'in, AB ülkelerindeki muhafazakar hükümet ve devlet başkanlarına Türkiye'nin AB üyeliği konusunda gönderdiği mektubun, Yunan dış politikası parametreleri çerçevesinde, milli menfaatler hedef alınarak dikkatle incelendiğini de kaydetti. 
     
</TEXT>
</DOC>
