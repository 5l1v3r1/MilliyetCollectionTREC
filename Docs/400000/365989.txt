<DOC>
<DOCNO> 365989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/yasam/axyas02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alo, kocanızı fuhuşta bastık' 
</HEADLINE>
<TEXT>


Erzurum Emniyet Müdür Yardımcısı Nurettin Arıcı, Asayiş Şube Müdürü'ne talimat verdi Fuhuş yaparken yakalanan erkeklerin evlerine telefon açıp eşlerine bilgi verin 

ONUR SAĞSÖZ Erzurum DHA 

Erzurum Emniyet Müdürlüğü'nce Polisevi'nde düzenlenen 'Huzur toplantısı'na katılan Erzurum Emniyet Müdür Yardımcısı Nurettin Arıcı, fuhuş yaparken yakalanan erkeklerin evlerine telefon açılarak olay hakkında eşine bilgi verilmesi talimatını verdi. Erzurum Baro Başkanı Sadullah Kara ise "Olmaz öyle şey" diyerek tepki gösterdi. 

Muhtar yakındı... 
Toplantıda söz alan Gez Mahallesi Muhtarı Suat Günaçar, fuhuş olaylarının önüne geçilememesinden yakınarak, "Polis arkadaşlar, 'Alıp götürüyoruz, savcılık serbest bırakıyor' diyor. Fuhuşla mücadele yapılmıyor mu Sokaklarda kadınlarımıza, çocuklarımıza hep aynı gözle bakılıyor" diye konuştu. 

'Ben de mustaribim' 
Toplantıya başkanlık eden Arıcı ise yasalara göre fuhuşun suç olmadığını, ihbar edilenlerin yakalandığını, bu kişilerde bulaşıcı hastalık kontrolü yaptıklarını belirterek şunları söyledi 
"Ben de mustaribim. Gürcükapı'da oturuyorum. İnsanların her kadına böyle kötü gözle bakmaları beni çok üzüyor. Her kadına o gözle bakmaya başlamışız. Fuhuş suç değil, satmak suç. Bu nedenle onları topluyor, başka yerlere gönderiyorum. Mümkün olduğu kadar taciz ediyorum. Pazarlarını dağıtmaya çalışıyorum" 
Arıcı, Asayiş Şube Müdürü Hanifi Sambur'a dönerek şöyle devam etti 

'Bıktım bunlardan' 
"Bundan sonra yakaladığın tüm erkeklerin ailelerine telefon et. Hanımına özellikle söyle. Bunu talimat olarak yapın. Amir arkadaşlar da telefon edip, kocalarını fahişeyle yakaladıklarını bildirsin. Bıktım artık bunlardan. Anasına, babasına telefon edeceğim. Eğer 'Telefonum yok' diyorsa telefonunu bulup söylerim, 'Senin kocanı şununla yakaladım' diye" 
Kara ise talimatın yasal olmadığını belirterek, "Olmaz öyle şey. Tutarlı hiçbir yanı olmadığı gibi kimsenin böyle bir lüksü olamaz. Uygulamadan mağdur olanlar bize başvurursa, gerekeni yaparız" dedi. 


</TEXT>
</DOC>
