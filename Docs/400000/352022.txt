<DOC>
<DOCNO> 352022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko15.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş, yeni araç tasarım şirketi kurdu 
</HEADLINE>
<TEXT>



Tofaş Türk Otomobil Fabrikası, yeni araç tasarımları geliştirmek için Gebze'deki TÜBİTAK Marmara Teknoloji Serbest Bölgesi'nde araştırma-geliştirme şirketi kurdu. "Platform Araştırma Geliştirme Tasarım ve Ticaret A.Ş." adıyla kurulan şirketin sermayesi 1 milyon YTL olarak belirlendi. 
Şirkette Tofaş 990 bin YTL'lik pay aldı, kalan hisseler Ahmet Nezih Olcay, Müfit Ataseven, Orhan Behiç Alankuş ve Aykut Bilbay arasında paylaşıldı. 
Şirketin, otomotiv alanında, komple ya da kısmi tasarım, tasarlanmış taşıtın prototipinin üretimi, bu konuda simulasyonlar yapılması ve test edilmesi alanlarında faaliyet göstereceği belirtildi. 
Şirketin ilk yönetim kurulunda, Diego Avaesani başkanlığa, Giorgio Margiaria başkan vekilliğine, Ahmet Nezih Olcay, Orhan Behiç Alankuş, Aykut Bilbay, Cengiz Eroldu ve Sergi Spinolo da üyeliklere getirildi. 


</TEXT>
</DOC>
