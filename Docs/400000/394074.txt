<DOC>
<DOCNO> 394074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko28.html </URL>
<DATE> 2005/11/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Migros 2009 ciro hedefini, Tansaş'la 2006'da aşacak... 
</HEADLINE>
<TEXT>

     Migros, geçen yıl 1.9 milyar YTL olan yurt içi cirosunu, Tansaş’ın satın alınmasıyla birlikte katlayarak 2006 yılında 3.8 milyar YTL’ye ulaştırmayı hedefliyor. 
     Migros’tan yapılan açıklamada, 2006 için yeni döneme atılım planları ile giren Migros’un, bir taraftan entegrasyonu hızla tamamlama çalışmalarını sürdüreceği, diğer taraftan yeni yurt içi ve yurt dışı yatırımlarını gerçekleştireceği kaydedildi. 
     Açıklamaya göre, Tansaş hisselerini Migros ve Koç Holding dün teslim aldı. 
     Tansaş’ın sermayesinin yüzde 64.25’ine tekabül eden hisse, 351 milyon 454 bin 448 dolar bedel ile Türkiye Garanti Bankası A.Ş., Doğuş Holding A.Ş., Doğuş İnşaat ve Ticaret A.Ş., Doğuş Sigorta Aracılık Hizmetleri A.Ş., Somtaş Tarım ve Ticaret A.Ş. ve Start Investment Limited’den satın alındı. Ödeme hisse devrinden sonra peşin olarak yapıldı. Hisse bedelinin tespitinde beher hissenin peşin değeri 0.0017131097 dolar olarak dikkate alındı. 
     Koç Holding’in satın aldığı yüzde 13.85 oranında hisse ile Tansaş’ın yüzde 78.1 oranındaki hissesi Migros ve Koç Holding tarafından 10 Kasım’da satın alınmış oldu. 
     
     717 MAĞAZAYA ULAŞILDI 
     Migros, Tansaş mağazalarıyla birlikte bugün yurt içinde toplam 717 mağaza Tansaş 217, Migros 500 mağaza ve 473 bin 875 metrekare Tansaş 134 bin 189, Migros 339 bin 686 metrekare net satış alanı ile hizmet vermeye başladı. 
     Rekabet Kurumu’nun birleşmeye yeşil ışık yakması ile beraber, Migros ve Tansaş ekipleri hızla bir entegrasyon sürecine girecekler. 
     2006’nın ilk yarısına kadar entegrasyon sürecinin büyük ölçüde 
     tamamlanması planlanırken, Migros’un teknolojik yapısı kısa sürede Tansaş’a da adapte edilecek. Tüm mağazaları, stokları, sipariş ve sevkiyatları online sistemde çalışan Migros, iki sistemi birbiriyle uyumlu hale getirecek. En iyi örneklerden sentez oluşturulacak. Farklılıkların ve özgünlüğün korunması konusuna önem veren Migros, her formatın kendi müşterileri nezdinde önceliklerini de belirledi. Entegrasyonda amacın birleşmeden dolayı üst üste konulan değerden daha büyük bir değer yaratmak olduğu ve bundan da en çok tüketicilerin kazançlı çıkacağı, tüketicilere daha uygun fiyatlı ürün sunmanın mümkün olacağı kaydedildi. Migros açıklamasında, "Türk perakende sektöründe bu boyutta bir birleşme hem kurumsal hem de çalışanlar açısından tarihi bir fırsat yaratıyor. Bugüne kadar birbirine rakip olan iki kuruluş, şimdi elele vererek tüm uygulamalarını birbiriyle paylaşıp, dışardan görülen resmi içerden tamamlayabilecekler. Bu yeni dönem 7 bin Migros çalışanı ve 5 bin Tansaş çalışanı için itici bir enerji veriyor" denildi. 
     
     2009 HEDEFLERİ 2006’DA AŞILACAK 
     Migros, Tansaş’ın satın alınmasıyla 2009 satış hedeflerinin 2006 yılında geçilmiş olacağını da duyurdu. 
     Açıklamaya göre, 2 yılda yurt içi cironun 2 misline çıkması hedefleniyor. 2004’ü yurt içinde perakende sektörünün lideri olarak 1.9 milyar YTL ciro ile kapatan Migros’un 2006 sonunda yurt içi 
     cirosunun 3.8 milyar YTL olmasının amaçlandığı bildirildi. 
     Migros açıklamasında, Tansaş entegrasyonu sonrasında, 2 şirketin toplam büyüklüğünden daha fazla bir değer yaratılmasının öngörüldüğü vurgulandı. 
     Öte yandan birleşmenin gerçekleşmesinin ardından, Migros hisseleri ilk seansta 12 YTL’den 11.90 YTL’ye gerilerken, hisselerin değer kaybı yüzde 0.83 oldu. 
     
</TEXT>
</DOC>
