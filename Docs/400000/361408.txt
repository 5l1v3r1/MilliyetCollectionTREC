<DOC>
<DOCNO> 361408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy18.html </URL>
<DATE> 2005/07/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bakan Tüzmen, İstanbul Boğazı'nda kulaç atacak... 
</HEADLINE>
<TEXT>

     Devlet Bakanı Kürşad Tüzmen, 17 Temmuz Pazar günü İstanbul'da gerçekleştirilecek olan ''Asya'dan Avrupa'ya Uluslararası Yüzme Yarışması''nda mücadele edecek. 
     İstanbul Boğazı'nda kulaç atacak olan Tüzmen, AA muhabirine yaptığı açıklamada, yıllardır yarışlara girdiğini anımsatarak, ''Bizden daha iyi çalışanlar varsa, sıralamada onlar gelecek ama ben de fena çalışmıyorum doğrusu. Antrenmanımız var'' dedi. 
     Geçmişte herkesin bu yarışta yüzebileceğine ilişkin yorumlar yapıldığını kaydeden Tüzmen, ''Hiç de öyle değil. Zor yarıştır. 7 kilometrelik bir yarış. Yaş gruplarında ancak 1. olabiliyorum. Eskiden genel klasmanda da 1. olduğum dönemler vardı ama aradan seneler geçti'' diye konuştu. 
     Tüzmen, Boğaz'da yüzmenin kendisi için büyük zevk olduğunu, sağlığı yerinde olduğu sürece her sene katılmayı düşündüğünü vurguladı. 
     Geçen yılki organizasyonda da mücadele eden Devlet Bakanı Kürşad Tüzmen, 46-50 yaş grubunda birinci olmuştu. 
     
</TEXT>
</DOC>
