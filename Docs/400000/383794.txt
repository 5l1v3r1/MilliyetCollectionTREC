<DOC>
<DOCNO> 383794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun08.html </URL>
<DATE> 2005/10/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avusturya Hazmetme kapasitesini belgeye dahil ettik, gururluyuz 
</HEADLINE>
<TEXT>

     Türkiye-AB Müzakere Çerçeve Belgesi’nin hazırlanmasında direnen Avusturya’nın Başbakanı Wolfgang Schüssel, "Gururluyum. Birliğin yeni üyeleri hazmetme kapasitesi kriterini müzakere belgesine dahil ettirdik" dedi. 
     Schüssel, ORF televizyonuna yaptığı açıklamada, Türkiye’nin olası tam üyeliği halinde, "Avusturya’da bir halk oylaması yapılmasının garanti olduğunu ve bu konuda tüm siyasi partilerin görüş birliği içinde bulunduğunu" söyledi. 
     "Avusturya’nın Türkiye’yi dost bir ülke olarak kabul ettiğini ve reform sürecini desteklediğini" belirten Schüssel, "Avusturya’nın itirazının Steirmark eyaletindeki seçimlerden kaynaklandığı yolundaki spekülasyonların da çok saçma olduğunu" bildirdi. 
     Schüssel, "Avusturya’nın, Müzakere Çerçeve Belgesi’ne ’birliğin yeni üyeleri hazmetme kapasitesi’ hükmünü güçlü bir şekilde ilk kez kaydettirmeyi başardığını ve bunun çok önemli olduğunu" kaydetti. 
     Dışişleri Bakanı Ursula Plassnik’ten de övgüyle söz eden Schüssel, "Plassnik’in müzakerelerde Türkiye’ye özel maddi destek tanınmaması kuralını kabul ettirdiğini" belirterek, "Plassnik’in İngiltere’yi, maddi yükün tüm üyelere eşit ve adil şekilde bölüştürülmesine ikna ettiğini" söyledi. 
     Schüssel, "Plassnik’in başarısına" örnek olarak da, İngiltere Dışişleri Bakanı Jack Straw’ın kendisine, "Plassnik cesaret madalyası almaya hak kazandı" dediğini belirtti. Başbakan Schüssel, Lüksemburg’taki görüşmelerle ilgili gelişmeleri, başta Cumhurbaşkanı Heinz Fischer olmak üzere koalisyon ortağı Avusturya’nın Geleceği İçin Birlik BZÖ ve muhalefetteki Sosyal Demokrat Parti SPÖ ile Yeşiller Partisi liderlerine de aktardığını ve kendilerinden ulusal destek aldığını kaydetti. 
     
     "HİÇ YOKTAN İYİDİR" 

     Ana muhalefet partisi SPÖ’nün lideri Alfred Gussenbauer ise "Başbakan Schüssel’in söylediği gibi bir başarı elde edilmediğini" belirterek, "Hükümet, 2004 yılında tam üyeliğin dışında bir seçeneği kabul ettirememekle çok şey kaçırdı. Bugün ortaya çıkan belge ise hiç yoktan iyidir. Hükümet, görüşmelerde ne kurtarırsam kardır düşüncesiyle hareket etmiştir" diye konuştu. 
     
     BASIN "AB TÜRKİYE’YE KAPIYI AÇTI" 

     Avusturya’da yayımlanan günlük gazeteler de, AB-Türkiye arasında müzakerelere başlanmasını ilk sayfalarında verdi. 
     Kurier gazetesi, "AB, Türkiye ve Hırvatistan’a kapıyı açtı" Kronen gazetesi, "Türkiye-AB müzakerelere başladı" Die Presse, "AB-Türkiye müzakerelerine yeşil ışık" ve Der Standard gazetesi, "AB, Türkiye ve Hırvatistan ile müzakerelere resmen start verdi" başlıklarını kullandı. 
     
</TEXT>
</DOC>
