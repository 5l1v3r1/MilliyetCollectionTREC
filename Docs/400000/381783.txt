<DOC>
<DOCNO> 381783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo10.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafire ikram yok 
</HEADLINE>
<TEXT>


Ev sahibi takımlar, 9 maçı da kazanarak ligin 5. haftasına damga vurdu. Bursaspor 5'te 5 yaparken, Sakaryaspor takibini sürdürdü. Altay'a gol yağdıran Antalya şov yaptı, Kocaelispor galibiyetle tanıştı 

TUNÇ KAYACI 


İlginç bir haftayı daha geride bıraktık. Her zaman sürpriz sonuçlara gebe dediğimiz Lig A'da bu hafta ev sahibi takımlar fire vermedi. Oynanan 9 maçta beraberlik çıkmazken, konuk ekipler evlerine eli boş döndüler. Hoş olmayan tek olay ise Bursa'da maç öncesi Akçaabat Sebat otobüsünün taşlanması ve bu yüzden karşılaşmanın bir saat gecikmeli başlamasıydı. Allah'tan Levent Kızıl gibi tecrübeli bir başkan Bursaspor'un başında var. Kızıl, rakip takımı teskin edip yatıştırarak maçın oynanmasını sağladı. 
Zirve yarışında puan kaybetmeyen ve zirveye oturan Timsahlar, Sebatspor'u da klasik golcüleriyle geçti. Sezona muhteşem giren Yunus - Eser ikilisi hem atıyor hem attıyor hem de kazandırıyorlar. Teknik Direktör Raşit Çetiner'in bu galibiyetle sezon başı hesapları da tutmuş oldu. Sebat ise daha lige alışma devresinde gözüküyor. Liderin takipçisi Sakaryaspor ligin ilk maçında evinde Türk Telekom- 
spor ile berabere kalmıştı. Yeşil - Siyahlılar o haftadan sonra tam 4 maçtır üst üste kazanıyor. Sakaryaspor bu hafta güçlü rakibi İstanbulspor'u tek golle yenip, ikinci sıradaki yerini sağlamlaştırdı. Antalya'da ise nefesleri kesen bir 90 dakika izledi sporseverler. Ev sahibi ekip yenik kapattığı ilk yarının ardından golcüsü Coşkun'la coştu ve maçı 4-1 kazanıp taraftarını sevindirdi. Altay ise bu sonuçla ilk yenilgiyi tattı. 

Telekom nihayet 
Önceki hafta Mardin'i deplasmanda yenen Elazığıspor bu defa evindeydi. Gakgoşlar dış sahada zayıf bir görünüm çizen Mersin İdmanyurdu karşısında 3 puanı 3 golle aldı. İzmir'de ise çekişmeli bir 90 dakika izledi taraftarlar. Karşıyaka, Orduspor önünde gerçekten büyük sıkıntı yaşadı ama Selahattin'in golüyle sahadan mutlu ayrılan taraf olmayı başardı. Sezon başında beri sıkıntılı günler yaşayan ve galiyete hasret kalan Kocaelispor, Gaziantep Büyükşehir Belediyesi önünde siftah yaptı. Körfez ekibi ligin yeni takımı önünde ikinci yarıdaki gollerle sonuca gitti. Başkent'te ise skoru son saniyeler belirledi. Telekom iyi futbol oynamasına rağmen bir türlü kazanamıyordu. Uşakspor karşısında da maç tam "berabere bitti" derken 90 3'te Serdar takımının yüzünü güldürdü. Haftanın sürprizine Yozgat imza attı. Evinde bir türlü istediği sonuçları alamayan Yozgatspor bu defa herkesi yanılttı ve Mardin'i devirdi. Sezon başında flaş transferler yapan Mardinspor tüm dikkatleri üzerine çekmişti ancak ilk 5 haftadaki performansıyla herkesi şaşırtmaya devam ediyor. 


</TEXT>
</DOC>
