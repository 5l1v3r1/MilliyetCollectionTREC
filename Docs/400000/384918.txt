<DOC>
<DOCNO> 384918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonyas05.html </URL>
<DATE> 2005/10/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Alo Fetva'ya sorun yağıyor 
</HEADLINE>
<TEXT>

     Elif DEMİRCİ DHA 

      İZMİR İl Müftülüğü'nün Alo Fetva’ hattına dini sorular kadar sosyal sorunlar da yansıyor. İzmir İl Müftü Yardımcısı Abdullah Koçak, gelen soruların yüzde 42'sinin dini, yüzde 37'sinin sosyal olduğunu belirterek, Aile içi şiddet, geçimsizlik, çocuk yetiştirme’ gibi sorunların arttığını söyledi. 
     İzmir'de yıl boyunca mesai saatleri içinde hizmet veren İl Müftülüğü'nün Alo Fetva’ hattını arayanlar dini konular kadar sosyal konularda da bilgi istiyor. Bu yıl içinde Alo Fetva’ hattını arayanların yüzde 50'sini 25-40 yaş arasındakiler oluşturdu. Yüzde 35'i 40 yaş üstü, yüzde 10'u 15-25 yaş arası, yüzde 5'i de ilköğretim çağındaki çocuklardan oluştu. Arayanların yüzde 58'inin lise mezunu olması dikkat çekti. Alo Fetva’ya yöneltilen soruların yüzde 42'si iman ve ibadetten, yüzde 37'si sosyal konulardan geldi. Yüzde 13'ünü hurafeler, yüzde 8'ini de diğer konular oluşturdu. Alo Fetva’ hattını en çok kadınların aradığını vurgulayan İl Müftü Yardımcısı Abdullah Koçak, geçen yıl başlattıkları uygulama ile kadınların kadın vaizeye, erkeklerin de erkek vaize soru yöneltebildiklerini söyledi. Koçak, Alo Fetva’ hattında yedi vaize ile 16 vaizin hizmet verdiğini dile getirerek, bu yıl dini sorunlar kadar sosyal sorunlar için arandıklarını söyledi. Koçak, şöyle konuştu 
     Aile içi şiddet, geçimsizlik, kocanın alkol alması, boşanma sonrası çocukların ne olacağı gibi sorunlar yoğunluk kazandı. Örneğin, bir hanım, eşinden boşanacağını çocukları kendi babasının evlat edinip edinemeyeceğini sorarken, bir başka hanım, eşinin alkol alışkanlığından vazgeçmesi için Kuran-ı Kerim'in hangi bölümünü okuması gerektiğini sordu. Biz, sosyal içerikli sorunların çözümünde aile birliğinin korunmasından yana tavır alıyoruz. Kişilerin maneviyatına yönelik bilgiler veriyoruz. Ancak vatandaşa bu sorunlarının çözümünde Sosyal Hizmetler İl Müdürlüğü'nden yardım istemelerini öneriyoruz. İzmir, boşanmaların en yoğun olduğu kent. Sosyal sorunların önüne geçebilmek için Ramazan'da camilerde bu konularda vaaz verilecek.'' 
     
</TEXT>
</DOC>
