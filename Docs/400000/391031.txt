<DOC>
<DOCNO> 391031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun21.html </URL>
<DATE> 2005/10/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kuş gribi çıkmadı, Yunanistan rahat nefes aldı 
</HEADLINE>
<TEXT>

     Yunanistan'ın Sakız Hios adasında ölen hindilerden alınan örneklerin incelenmesinde, kuş gribi virüsüne rastlanmadığı bildirildi. 
     Avrupa Komisyonu'ndan yapılan açıklamada, Yunanistan'dan alınan farklı örnekler üzerinde İngiltere'nin Weybridge kentindeki AB kuş gribi referans laboratuvarı tarafından 2 kez yapılan virolojik testlerin sonucunun ''negatif'' çıktığı kaydedildi. 
     Komisyon açıklamasında, önceki hafta kuş gribi şüphesi üzerine Sakız adasından kümes hayvanlarının çıkarılmasını yasaklayan Yunanistan'ın bu kararını iptal edeceği de ifade edildi. 
     Sakız adasındaki bir çiftlikte 10 hindinin ölü bulunması üzerine Yunanistan'da yapılan laboratuvar incelemesiyle ilgili 18 Ekim'de yapılan açıklamada, örneklerin birinde kuş gribi virüsüne rastlandığı duyurulmuştu. 
     
</TEXT>
</DOC>
