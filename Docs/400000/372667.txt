<DOC>
<DOCNO> 372667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/axspo02.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Anelka kaldı 
</HEADLINE>
<TEXT>


Fenerbahçe ile Newcastle United arasındaki transfer pazarlıkları sona erdi. İngiliz kulübünün, 10 milyon poundun üstüne çıkmasına karşın, Fransız futbolcu takımında kalmayı seçti 

YALÇIN TÜRK 


Fenerbahçe ile Newcastle United arasındaki Anelka temasları sona erdi ve Fransız yıldız Sarı - Lacivertli takımda kaldı. 
İngiliz kulübünün, Fenerbahçe'nin istediği 10 milyon poundu verdiği hatta son dakikada bu rakamın üstüne çıktığı vurgulandı. Ancak Anelka, iki kulüp arasında ortak bir nokta bulunmak üzereyken transfere nokta koyup Ada'ya gitmek istemediğini bildirdi. 
Asbaşkan İlhan Ekşioğlu, transfer konusunun tamamen kapandığını açıkladı. Ekşioğlu, "Anelka'nın Newcastle'a gitmesi artık söz konusu değil. Anelka'ya zorlu Şampiyonlar Ligi maçlarında ihtiyacımız olacak. Kendisinin uzun süre Fenerbahçe'de kalacağını düşünüyorum. Eğer gerekli izinler alınıp Anelka'yı AB statüsünde oynatabilirsek, bir yabancı transferi daha düşünüyoruz. Bunun için uğraş veriyoruz. Ayrıca birkaç yerli oyuncu gündemimizde var" dedi. 
Newcastle United rotayı Michael Owen'a çevirdi. Teknik Direktör Souness'ın, Real Madrid'te forma giyen ve İspanya'dan ayrılması gündemde olan İngiliz yıldızın mutlaka alınmasını istediği bildirildi. 

Avukatı devrede 

Nicolas Anelka, uzun bir aradan sonra dün takımla birlikte idmanlara başladı. Anelka'nın takıma dönüşünün ardından, Teknik Direktör Christoph Daum ile Fransız yıldızın dayısının oğlu ve avukatı Duke'nin antrenman devam ederken saha ortasında bir süre görüşmeleri dikkat çekti. İkilinin yıldız golcünün takımdaki durumunu masaya yatırdıkları öğrenildi. 
Samsunspor maçı için geri sayıma geçen Fenerbahçe, bir günlük iznin ardından dün yeniden çalışmalara start verdi. Daum, çift kalede Anelka'yı as takımda Nobre ile birlikte forvette görevlendirdi. Anelka şık hareketleriyle beğeni topladı. Çalışmaya sakat Rüştü, Tuncay ve Servet katılmadı. 

Transfere doymuyor 

Daum, yönetimle transfer konusunda yine uzlaşma sağlayamadı. Alman çalıştırıcının, bir haftalık süre içinde defans, sol kanat ve forvete takviye yapılmasını istediği iddia edildi. Yönetimin, kuranın ardından öneriyi gündeme alması bekleniyor. 
İkinci Başkan Nihat Özdemir'in, Zafer Biryol için bir kez daha Konya Başkanı Ahmet Şan'ı aradığı bildirildi. Zafer, "Transferim çok uzadı, anlaşmalarını bekliyorum. Artık bitmesini istiyorum" dedi. Yeşil - Beyazlılar'ın, yıldız golcüye karşılık 1 milyon 250 bin dolar ve Semih'i istediği öğrenildi. Konya, Zafer'in ayrılma ihtimaline karşılık Flores'le anlaşıp, Bolivyalı forveti idmanlara çıkarmaya başladı. 

Fener'in kura günü 

Fenerbahçe'nin Şampiyonlar Ligi gruplarında rakipleri bugün Monaco'da çekilecek kurayla belli olacak. 
Türkiye şampiyonu unvanıyla Devler Ligi'ne direkt katılan Sarı - Lacivertliler kuraya ise en güçsüz takımların bulunduğu 4. torbadan girecek. Kurada her torbadan birer takım çekilip, 4'lü sekiz grup oluşturulacak. Aynı ülke takımları aynı gruplarda yer alamayacak. 
Şampiyonlar Ligi gruplarında ilk hafta maçları 13-14 Eylül tarihlerinde oynanacak. Aralık ayının ilk haftası içinde bitecek grup maçları sonunda ilk iki sırayı alacak takımlar 2. tura yükselecek. 

1.Torba 
Liverpool İngiltere 
R.Madrid İspanya 
Milan İtalya 
Barcelona İspanya 
M.United İngiltere 
Inter İtalya 
B.Münih Almanya 
Arsenal İngiltere 

2.Torba 
Porto Portekiz 
Juventus İtalya 
PSV Eindhoven Hollanda 
Lyon Fransa 
Panathinaikos Yunanistan 
Chelsea İngiltere 
Villarreal İspanya 
Ajax Hollanda 

3.Torba 
C.Brugge Belçika 
Anderlecht Belçika 
Olympiakos Yunanistan 
Schalke Almanya 
Sparta Prag Çek 
Lille Fransa 
G.Rangers İskoçya 
W.Bremen Almanya 

4.Torba 
Benfica Portekiz 
Rosenborg Norveç 
R.Betis İspanya 
Udinese İtalya 
FENERBAHÇE 
Thun İsviçre 
R.Wien Avusturya 
Petrzelka Slovakya 



</TEXT>
</DOC>
