<DOC>
<DOCNO> 389790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko14.html </URL>
<DATE> 2005/10/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Babacan Yeni vergi sistemine göre piyasada denge kurulacak 
</HEADLINE>
<TEXT>

     Devlet Bakanı Ali Babacan, 1 Ocak'tan 2006 itibaren, yeni vergi sistemine göre piyasada dengelerin yeniden kurulacağını bildirdi. 
     Babacan, menkul kıymetlerin vergilendirilmesi çalışmalarına ilişkin olarak da, mümkün olduğunca ''basit, kolay anlaşılır, uygulaması kolay'' yeni bir sisteme geçmek için çalışmalara başladıklarını kaydetti. 
     Devlet Bakanı Babacan, Maliye Bakanı Unakıtan ile birlikte Maliye Bakanlığı'nda düzenledikleri basın toplantısında, menkul kıymetlerin vergilendirilmesiyle ilgili konunun yaklaşık 1 yıldır gündemlerinde olduğunu, bu konuda çalışmalara başlarken, bazı hedefleri ve bazı amaçları olduğunu hatırlattı. 
     Öncelikle pek çok farklı menkul kıymetin aynı şablonda, aynı oranda vergilendirilmesi ve enstrümanlar arasındaki farklılıkların giderilmesine yönelik bir çalışma yaptıklarını anlatan Babacan, ''mümkün olduğunca basit, kolay anlaşılır, uygulaması da yine kolay olan yeni bir sisteme geçelim diye çalışmalara başladık'' dedi. 
     Söz konusu çalışmanın temel ilkelerini ''tek bir oran oluşu, yerli yabancı ayrımının yapılmaması ve yine enstrümandan enstrümana farklılıklar olmaması'' olarak sıralayan Babacan, şunları söyledi 
     ''Bu çalışmalara başlamadan önce eski sistemle bu vergilendirmeyi nasıl yapıyoruz diye bundan yaklaşık 2 sene önce bir not istedim arkadaşlardan. Oldukça kalabalık bir doküman geldi elime. Birbirinden çok farklı anlaşılması zor ve özellikle bazı konularda da vergide adalet konusunda bazı sıkıntıların olduğunu gözlemledik. Açıkçası bu sistemle birlikte bunların hepsi düzelmiş olacak'' 
     
     ''ESKİ USUL FARKLI, YENİ USUL FARKLI'' 

     Eski vergi usulü ile yeni vergi usulünun birbirinden farklı olduğuna işaret eden Babacan, 1 Ocak'tan itibaren yeni vergi sistemine göre piyasada dengelerin yeniden kurulacağını vurguladı. 
     Bakan Babacan, ''biz bunu şeffaf şekilde yaptığımız sürece, kolay anlaşılır şekilde yaptığımız sürece, böylesine açık bir piyasada iç ve dış yatırımcılara tamamen açık, sermaye hareketinin önünde hiç bir engelin olmadığı bir piyasada, piyasa mekanizması en doğru fiyatı en doğru oranları bulacaktır diye düşünüyoruz'' dedi. 

     
</TEXT>
</DOC>
