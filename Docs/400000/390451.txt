<DOC>
<DOCNO> 390451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy05.html </URL>
<DATE> 2005/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eski AKP'li milletvekilinden ağır suçlamalar 
</HEADLINE>
<TEXT>

     BÜLENT SARIOĞLU Ankara 

AKP'de 3 yıl siyaset yapan ANAP Genel Başkan Yardımcısı, Malatya Milletvekili Süleyman Sarıbaş, çocuklara işkence yapan yurt görevlileri için, "Bu yüzlere AKP Malatya teşkilatından aşinayım. İhalenin verildiği şirketin arkasında AKP yönetimi ve Güldal Akşit'in akrabaları var" dedi. 
     Skandalın AKP teşkilatından kaynaklandığı yolunda ağır iddialarda bulunan Sarıbaş, görevden alınan Sosyal Hizmet İl Müdürü Yakup Güler'in AKP Malatya Milletvekili Ali Osman Başkut'un kirvesi olduğunu da açıkladı. Sarıbaş, Milliyet'e şunları söyledi 
     "Daha önceki şirketi feshetmişler. Hizmet alımı yapılan yeni şirketle sözleşme nedir, hangi şartlarda eleman çalıştırıyor, bilmiyoruz. Bu şirket aracılığıyla 43 kadın görevli aldılar. Bu şirket de paravan. Şirketin önünde sahibi görünenler sıradan insanlar. Şirketin esas sahipleri arkada. Şirketin arkasında AKP yönetimi ve Güldal Akşit'in Malatyalı, eski Devlet Bakanı akrabaları var. 43 kadın, AKP Kadın Kolları vasıtasıyla seçimde gecekonduda oy toplayan kadınlar. Yani kadın kolları, 43 kadına iş bulmuş." Sarıbaş, işkence yapan görevlilerin teşkilata kayıtlı olup olmadığı konusunda "Bir kadın kolu üye defteri var mı, yok mu bilmiyorum, ama bu yüzler gözüme aşina. Seçimden önce kadın kollarına gelip giden kişiler" dedi. Sarıbaş, şöyle devam etti 
     "Bunun asli failleri 3-5 cahil kadın görünebilir, ama fer'i failleri AKP Malatya yönetimiyle irtibatlıdır. Liyakatlı bir yurt müdürü atasalardı, en basit, sıradan bir insan bile o çocuklara hizmet alacak insanların sıfatlarına bir vasıf yazar. 'Çocuk sağlığı, çocuk eğitimi mezunlarından' der. Malatya'da en az 100 genç kızımız vardır o yurtta çalışabilecek." 
     
</TEXT>
</DOC>
