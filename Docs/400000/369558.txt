<DOC>
<DOCNO> 369558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur03.html </URL>
<DATE> 2005/08/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Antalya'da silahlı kavga 2 ölü, 1 yaralı... 
</HEADLINE>
<TEXT>

     Antalya'da bir barda çıkan silahlı kavgada 2 kişi öldü, 1 kişi ağır yaralandı. 
     AA muhabirinin aldığı bilgiye göre, sabah 03.00 sıralarında, Lara Örnekköy'deki bir barda eğlenen Veysel Yavuz, Ahmet Şahin, Muhammed Başkan ve kimliği öğrenilemeyen bir kişi arasında, henüz belirlenemeyen nedenle kavga çıktı. 
     Karşılıklı silahların kullanıldığı kavgada yaralanan Veysel Yavuz, Özel Lara Hastanesi'ne kaldırıldı. Kavgaya karışan diğer kişiler de özel bir araçla Özel Lara Hastanesi'ne geldi. 
     Hastane kapısında tekrar kavga etmeye başlayan 3 kişi, silahlarını çekerek, birbirlerine ateş etmeye başladılar. Buradaki silahlı kavgada da Muhammed Başkan ve Ahmet Şahin yaralandılar. 
     Özel Lara Hastanesi'ndeki ilk müdahalelerinin ardından ambulansla Atatürk Devlet Hastanesi'ne sevk edilen Veysel Yavuz 37 ve Ahmet Şahin 34 , kurtarılamadı. Başından yaralanan Muhammed Başkan ise Akdeniz Üniversitesi Tıp Fakültesi Hastanesi'ne kaldırıldı. 
     Olayla ilgili soruşturma başlatan polis, kavgaya karıştığı belirlenen bir kişinin de arandığını bildirdi. 
     
</TEXT>
</DOC>
