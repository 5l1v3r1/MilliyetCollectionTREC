<DOC>
<DOCNO> 394291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/spo30.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Le Mans ısınıyor 

İSTANBUL Park pistinde bu sezon düzenlenen son uluslararası organizasyon olan Le Mans Endurance Serisi 1000 km. yarışının serbest antrenman ve sıralama turları bugün yapılacak. Dört kategorideki yarışlarda Türk pilotlar Jason Tahincioğlu ile Cemil Çıpa da mücadele edecek. Bugün ayrıca saat 14.00'te Caterham Cup yarışı da yapılacak. Altı saatlik büyük yarış ise yarın 10.30'da start alacak. 

Sinan ringde 

DÜNYA Profesyonel Boks Konseyi WBC Kıtalararası şampiyonu Sinan Şamil Sam, bu akşam Kazak Oleg Maskaev ile karşılaşacak. Almanya'nın Hamburg kentinde yapılacak ve TSİ 23.30'da başlayacak maç, Show TV'den naklen ekrana gelecek. Sam, bu maçını da kazandığı taktirde, Klitschko'nun boksu bırakmasıyla WBC Ağır Sıklet şampiyonluğunu eline geçiren Hasim Rahman ile unvan maçı yapma şansını yakalayacak. 

Loeb kaza yaptı 

CİTROEN'İN şampiyon pilotu Sebastien Loeb, sezonu şanssız kapadı. Dünya Ralli Şampiyonası'nın son yarış, Avustralya Rallisi'nin ilk gününde lider durumdayken bir ağaca çarpan Loeb ve co pilotu Daniel Elena kazayı yara almadan atlattı, ancak ralliye veda etmek zorunda kaldı. Peugeot'dan İsveçli Daniel Carlsson ve co pilot Anderson ise aracın içinden çıkarılarak hastaneye kaldırıldı. 

Maradona'dan ret 

DÜNYA futbolunun efsane isimlerinden Diego Maradona, Arjantin Milli Takımı'nı çalıştırması için yapılan teklifi geri çevirdiğini açıkladı. Geçen hafta Federasyon Başkanı Grondona ile bir araya gelen Maradona, bir radyo programında kendisine yapılan teklife şimdilik olumlu yanıt vermediğini belirterek, "Şu anda takıma katılmak için doğru zaman olduğuna inanmıyorum. Kimsenin yolunu kesmek istemem" dedi. 

Wederson'a 6 haftalık şok 

BAŞKENT ekibinin Brezilyalı futbolcusu Wederson, dizindeki eski sakatlığı nüksedince dün sabahki antrenmanı yarıda bıraktı. Sambacının, Rıza Çalımbay'ın ikinci antrenmanında girdiği ikili mücadelede yaptığı ters bir hareket sonucu sağ dizi döndü. Buz tedavisi uygulanan Wederson'un altı hafta sahalardan uzak kalacağı ifade edildi. Şanssız oyuncu sezon başında aynı yerden sakatlanmıştı. n TURGAY ÖRME 

Kayserispor arayışta 

KAYSERİSPOR teknik heyeti, milli maçları fırsat bilip, yerli ve yabancı futbolcuları izlemeye alacak. Bulgaristan-Gürcistan karşılaşmasını yönetici Osman Yozgat ile antrenör Mutlu Topçu, 3. Lig 3. Grup'ta oynanacak bugünkü Göztepe - Yeni Burdurspor ve yarınki Altay-Bursaspor maçını da Menajer Süleyman Hurma izleyecek. 

"Mehmet Nas'ı istiyorum" 

SAMSUNSPOR Teknik Direktörü Erdoğan Arıca, Gençlerbirliği'nde görev yapan Mehmet Nas'ı istedi. Yönetime bu konuda rapor veren Arıca, orta sahadaki sıkıntıyı bu şekilde aşmayı planlıyor. Mehmet'in de yuvaya dönmeye sıcak baktığı, Başkent ekibinin yönetiminin kabul etmesi durumunda ara transferde Samsun'a gideceği belirtildi. 

Kartal'a Ukraynalı 

BEŞİKTAŞ Erkek Voleybol Takımı, Ukraynalı Evgeniy Nyrka'yı kadrosuna kattı. Ukrayna Milli Takımı formasını da giyen ve geçen sezon Rusya'nın Nova takımında oynayan 1.78 metre boyundaki pasör Nyrka ile 1 yıllık sözleşme imzalandı. 

Milli Piyango veda etti 

HENTBOLDA Avrupa Erkekler Çalenç Kupası 3. tur rövanş maçında, Milli Piyango, Sırbistan-Karadağ'ın Jugopetrol Zeleznicar Niş takımını 27 - 22 yenmesine rağmen deplasmandaki ilk maçı 6 sayı farkla 39-33 kaybettiği için elendi. Temsilcimiz karşılaşmanın ilk yarısını ise 14-10 önde kapattı. 

Güreşte 4 altın 

BURHAN Felek Spor Salonu'nda devam eden Uluslararası Cumhuriyet Kupası Gençler Serbest ve Grekoromen Güreş Turnuvası'nın ilk gününde sporcularımız 4 altın madalya kazandı. Türkiye'nin yanısıra 13 ülkeden 180 sporcunun mücadele ettiği şampiyonada serbest stil 66'da Ahmet Çakıroğlu, grokeromende ise 50'de Harun Bozoğlu, 66'da Soner Sucu ve 96'da Cenk İldem birinci oldular. 


</TEXT>
</DOC>
