<DOC>
<DOCNO> 383298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun14.html </URL>
<DATE> 2005/10/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İngiliz basını Avrupa Türkiye'yi reddederse felakete sürüklenir 
</HEADLINE>
<TEXT>

     Türkiye’nin AB ile müzakerelerine temel oluşturacak Müzakere Çerçeve Belgesi üzerinde uzlaşma arayışları sürerken, konuyla ilgili haber, röportaj, yorum ve analizlere geniş yer ayıran İngiliz basını, Türkiye’nin üyeliğinin Avrupa, Türkiye ve dünya için önemine işaret etti. Gazeteler, "Avrupa, Türkiye’yi reddederse bir felaket ile karşı karşıya kalacak" ve "Türkiye desteklenmeli çünkü Avrupa için doğru olanı budur" diye yazdı. 
     
     SUNDAY TELEGRAPH 

     The Sunday Telegraph, "Avrupa, Türkiye’yi reddederse bir felaketle karşı karşıya kalacak" uyarısını yaptı. Asıl şampanya ve kutlama yemeği olması gerekirken Avusturya’nın muhalefeti nedeniyle havanın çok tatsızlaştığını belirten gazete, Avusturya’nın bu tutumunun Türkiye’de "öfke" yarattığını yazdı. 
     
     THE OBSERVER 

     The Observer gazetesi, başyazısında, "Türkiye'ye ihtiyacımız var, ortak gelecek bizi bekliyor" başlığını kullandı. 
     Kamuoylarındaki itirazların Türkiye'nin başvurusunu engellemek için yeterli bir neden oluşturmadığını, Türkiye ile müzakerelere başlamak için güçlü nedenler bulunduğunu vurgulayan Observer başyazarı, daha sonra şu ifadelere yer verdi 
     "Avrupa Türkiye'ye bölgesindeki demokrasi ve refahın koruyucusu olarak ve çevre ülkeleri için iyi bir örnek oluşturduğu için ihtiyaç duyuyor. Türkiye ayrıca Orta Asya'nın petrol ve gaz kaynaklarının dünyaya dağılmasının garantisidir. Türkiye'nin iş gücü Avrupa için önemli olduğu gibi, Türkiye'ye halen Avrupa'da yaşayan 12 milyon Müslümana verilecek olumlu bir mesaj için de ihtiyacımız var." Türkiye’nin AB üyeliği konusu, İngiliz basınında yoğun bir biçimde işleniyor. İngiltere’de pazar günleri yayınlanan gazetelerde, "Avrupa, Türkiye’yi reddederse bir felaket ile karşı karşıya kalacak" ve "Türkiye desteklenmeli çünkü Avrupa için doğru olanı budur" gibi yorumlar yapılıyor. 
     
     INDEPENDENT ON SUNDAY 

     Independent on Sunday gazetesi, başyazısında, Türkiye'nin üyeliğinin Batı'nın İslam dünyasıyla ilişkilerini korumak için gerekli olduğunu savunanların hata ettikleri görüşünü savundu ve "Türkiye'nin üyeliğinin neden desteklenmesi gerektiği sorusunun gerçek yanıtı, bunun, Avrupa için, Türkiye için ve bütün dünyada insan haklarının gelişmesi için doğru olmasıdır" ifadelerine yer verdi. 
     
     DAILY TELEGRAPH 

     Avusturya'nın Türkiye'ye ilişkin tutumunu yabancı düşmanlığının da ötesine geçtiğini kaydeden gazetenin başyazarı, "bunun altında tarihte Türklerin Viyana kapısına dayanmış olmasının verdiği rahatsızlığın bulunduğundan emin olduğunu" belirtti. Başyazar, "Ancak bir de Türklerin yüzyıllarca bütün medeniyetlere ev sahipliği yaptığına işaret eden alternatif tarih var" diye yazdı. 
     Türkiye'nin ırk ve din gibi sebeplerle reddedilmemesinin istendiği başyazıda, ilke olarak Türkiye'nin birliğe üye olmasının önünde hiçbir engel bulunmadığı, Avusturya'nın itirazlarının mutlaka etkisizleştirilmesi gerektiği kaydedildi. 
     The Daily Telegraph gazetesi, Avrupa Parlamentosu'nun Muhafazakar Grup üyelerinden Daniel Hannan tarafından kaleme alınmış bir makaleye yer verdi. Hannan, Avrupalı politikacıların Türkiye'nin üyeliğiyle ilgili olumlu pek çok nutuk attığını, ancak bunlara kendilerinin de inanmadığını belirtti. 
     Türklerin geçen Aralık'ta kendilerine verilen "kriterleri gerçekleştirdikleri an birliğe kabul edileceklerine" dair sözlere masumca inandıklarını ifade eden Hannan, "Türkleri bugün reddetmek tabii ki önemli bir şey. Ama bundan daha da önemlisi, onları 10 yıl boyunca küçültücü fedakarlıklarda bulunmaya zorladıktan, yüzlerce binlerce AB yasasını sindirmelerini sağladıktan sonra reddetmektir. Bu tam bir felaket olacaktır" ifadelerini kullandı. 
     Hannan, Türkiye'nin önüne konulan Kıbrıs'ı tanımak, sözde Ermeni soykırımını kabul etmek gibi şartları da eleştirirken, AB'nin diğer hiçbir aday ülkeye böyle şartlar koşmadığına işaret etti. 
     
     SUNDAY TIMES 

     Türkiye’deki tepkileri değerlendiren gazeteler arasında yer alan The Sunday Times da, Türkiye’de artan sayıda insanın AB hedefini sorguladıklarını belirtti. "İstenmediğini hissetmekte haklı olabilirler" ifadesini kullanan gazete, AB’nin 25 ülkesinde halkın yarısından fazlası Türkiye’nin katılımına karşı çıkıyor" diye yazdı. Gazete, TÜSİAD Başkanı Ömer Sabancı’nın "imtiyazlı ortaklık önerisini destekleyenlerin 19’uncu yüzyıla ait bir mentaliteyi sergiledikleri" sözlerine de yer verdi. 
     

     
</TEXT>
</DOC>
