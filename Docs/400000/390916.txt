<DOC>
<DOCNO> 390916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur23.html </URL>
<DATE> 2005/10/30/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan Görüyorsunuz kimseyle değil, kendimizle yarış halindeyiz 
</HEADLINE>
<TEXT>

     Başbakan Recep Tayyip Erdoğan, üç yıl gibi kısa bir sürede enerji, içme suyu ve diğer konularda tarihi nitelikte adımlar attıklarını söyledi. 
     Başbakan Erdoğan, Gaziantep'te, DSİ Kayacık Barajı ve 30 ayrı projenin ortak açılış töreninde yaptığı konuşmada, Türkiye'nin sanılanın aksine su zengini değil su fakiri bir ülke olduğunu belirtti. 
     Dünya nüfusunun hızla artmasına bağlı olarak enerji ve suya olan ihtiyacın da hızla arttığına dikkati çeken Erdoğan, ''Bazıları Türkiye'yi su zengini zannediyor. Aslında biz su zengini değil, su fakiriyiz. Ama mevcut su kaynaklarımızı da verimli değerlendirmiyoruz'' dedi. 
     Erdoğan, Türkiye'nin bulunduğu coğrafya ile kıyaslandığında zengin akarsulara, büyük göllere ve yağışlı alanlara sahip olduğunu, suyun bir damlasının bile israf edilmeden kullanılmasının bugün bir zorunluluk haline geldiğini vurguladı. 
     Erdoğan, konuşmasını şöyle sürdürdü 
     ''Suyla toprağı ne kadar buluşturursak, suyumuzu ne kadar çok enerjiye dönüştürebilirsek, şehir, ilçe ve köylerimizi ne kadar çok temiz ve sağlıklı suya kavuşturabilirsek kalkınma mücadelesinde de o oranda başarılı olacağız. Suyun bu kadar kıymetli, enerjinin bu kadar değerli olduğu bir coğrafyada yaşıyoruz. O zaman su potansiyelimizi de o nispette iyi değerlendirmemiz gerekiyor.'' 
     
     ÇÜRÜMEYE TERK EDİLEN YATIRIMLAR 
     Erdoğan, 3 yıl gibi kısa sürede enerji, sulama, içme suyu ve diğer konularda tarihi nitelikte adımlar attıklarını bildirdi. 
     Yıllardır sürüncemede bırakılan, temeli atılıp ödeneksizlik nedeniyle bir türlü tamamlanamayan ve çürümeye terk edilen onlarca projeyi bu dönemde tamamladıklarını ve hizmete açtıklarını kaydeden Erdoğan, şunları anlattı 
     ''Biz iktidar olduğumuzda yatırımların ortalama inşaat süresi 26 yıldı. Biz bu süreyi önce 12, sonra 6 ve şimdi de 3 yıla indirmeyi hedefledik. Bu hedefimiz doğrultusunda kararlılıkla ilerliyoruz. 
     Yatırım kararlarımızda stratejik önceliği dikkate aldık. Fiziki gerçekleşmesi yüzde 70'in üzerinde olan projelerin, daha fazla ödenek ayırarak bir an önce hizmete alınmalarını sağladık. Bu konu bizim için çok büyük önem arz ediyordu ve başarılı da olduk.'' Erdoğan, Türkiye'de 2000, 2001 ve 2002 yıllarında 6.3 katrilyon lira harcanarak 9 tesis açılmışken, kendilerinin 2003 ve 2004 yıllarında 4 katrilyon lira harcayarak 124 tesisi hizmete açtıklarını anlattı. 
     ''Bir yanda 6.3 katrilyona 9 tesis, diğer yanda 4 katrilyona 124 tesis. Bunun kıyası mümkün mü '' diye soran Erdoğan, bu konuda 2005'te yeni bir rekora imza atacaklarını ve 111 tesisi hizmete alacaklarını bildirdi. 
     Erdoğan, halka ve millete hizmet etme sevdasıyla dolu olduklarını ve sevdalarının daha da büyüdüğünü ve büyümeye devam edeceğini kaydetti. 
     Erdoğan, ''Bu hizmet bayrağı daha çok rüzgar alacak ve daha yükseklerde dalgalanacak. Bu fotoğraf asla küçümsenemez ve göz ardı edilemez. Görüyorsunuz biz kimseyle değil kendimizle yarış halindeyiz. Çünkü biz şuna inanıyoruz, hayırda yarışırız'' dedi. 
     Başbakan Erdoğan, ülkeye ve millete hizmet çıtasını her gün biraz daha yükseğe kaldırdıklarını, halkı Türkiye'nin yıllardır çarçur, ihmal edilen, keşfedilememiş zenginlikleriyle buluşturduklarını belirtti. 
     
     BAKAN GÜLER'İN KONUŞMASI 
     Enerji ve Tabii Kaynaklar Bakanı Hilmi Güler de konuşmasında, Devlet Su İşleri DSİ Genel Müdürlüğü'nün toprağın suya olan hasretini gidermek için yatırımlarını sürdürdüğünü kaydetti. 
     Hizmete açılan tesislere ilişkin değerlendirmelerde bulunan Güler, ''Hedefimiz sulanabilir tüm arazilerimizi sulamak, sularımızdan üretebileceğimiz enerjiye yüzde 100 oranında üretmek. Biz çalışmalarımızı yaptıklarımızı pek anlatmadan sessiz, sakin sürdürüyoruz.'' dedi. 
     Gaziantep Valisi Lütfullah Bilgin, 20 bin hektar tarım arazisini sulayacak Kayacık Barajı'nın hizmete açılması dolayısıyla yöredeki çiftçilerin büyük sevinç yaşadığını, projenin Gaziantep'in tarımsal kalkınması için büyük önem taşıdığını kaydetti. 
     DSİ Genel Müdürü Veysel Eroğlu ise törenle hizmete açılan tesisler için toplam 1 milyar 300 milyon YTL harcandığını vurguladı. 
     Eroğlu, ciddi gecikmeyle tamamlanan Kayacık Barajı'nın ve diğer tesislerin bulundukları yörede yaşayan insanların refah düzeylerinin artmasına büyük katkı yapacağına dikkati çekip, tesislerin yapımında katkısı bulunanlara teşekkür etti. 
     
</TEXT>
</DOC>
