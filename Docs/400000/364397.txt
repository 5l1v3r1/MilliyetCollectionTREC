<DOC>
<DOCNO> 364397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy04.html </URL>
<DATE> 2005/07/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kooperatif milletvekillerini dolandırdı mı 
</HEADLINE>
<TEXT>

     ÖNDER YILMAZ Ankara 

      Milletvekillerini Amerikanvari villa tipi çiftlik evi sahibi yapmak amacıyla kooperatif kuran CHP Ardahan Milletvekili Ensar Öğüt, dolandırıcılığa konu olan arsayı almaktan vazgeçtiklerini, aldıkları arsaları da satacaklarını açıkladı. "Üyeler korkmasın. Biz bu evleri yapacağız" diyen Öğüt, yüksek fiyattan "tarla" satılarak dolandırılmalarının söz konusu olmadığını savundu. Üyelerden AKP Erzurum Milletvekili Mustafa Ilıcalı da "Alınterimizle ev sahibi olmak istedik, paraları kurtarırız umarım" diye konuştu. 
     Öğüt dün Zaman gazetesinde yer alan çiftlik evi vaadiyle para toplayan kooperatifin milletvekillerini dolandırdığına ilişkin haber üzerine tatilini yarıda keserek Ankara'ya döndü. 
     250 üyesinden 200'ü milletvekili olan kooperatifin yönetimiyle toplantılar yapan Öğüt, aralarında hakim - savcı ve üst düzey bürokratlarında bulunduğu üyelerle tek tek görüşerek "Endişelenmeyin, dolandırılmadık, villalar yapılacak" dedi. Kooperatif yönetiminde herhangi bir yolsuzluğun söz konusu olmadığını belirten Öğüt, Milliyet'e şu açıklamayı yaptı 
     
     Tarla diye bilerek aldık 
     "Bizim kooperatifimizin adı 'S.S Ankara Çiftlik Evleri Konut Yapı Kooperatifi'dir. Kavga, arsa talebinde bulunduğumuz 'S.S Uludoğanlar Konut Yapı Kooperatifleri Birliği' yönetimi içinde. Bu birliğe 65 kooperatif bağlı. Bizim arsa talebimiz gecikince 'bir an evvel verin' diye uyarı yazısı yazdık. 600 dönüm arazinin 400 dönümünü 'tarla' niteliğinde aldık. İmar işlemleri daha sonra yapılacağı bilgimiz dahilinde. 1.2 milyon YTL vererek tapumuzu aldık. Bizim üst birlikle ihtilafımız yok. Üst birlik yöneticileri, kendi aralarında yönetim kavgası içinde birbirlerini suçluyor. Olay savcılığa yansıyınca, dolandırılanlar sanki milletvekilleriymiş gibi gösteriliyor." Öğüt, milletvekilleri dahil birçok üyenin kooperatif için bankalardan kredi çekerek kişi başı 16 bin YTL para ödediklerini belirterek "Tek kuruş yolsuzluk yok. Varsa malımı - mülkümü satar zararı ben karşılarım. Milletvekillerinin kendi paralarıyla ev sahibi olmasında bile rahat bırakmıyorlar. İnsanın itibarıyla bu kadar oynamak ahlaka sığmaz" diye konuştu. 
     
     Satıştan zarar etmeyiz 
     Kooperatif yönetimi ve üyelerle yaptığı görüşmelerin ardından dolandırıcılığa konu olan Karacakaya Mevkii'nde almayı bekledikleri araziden vazgeçtiklerini ve daha önce aldıkları arazileri de satacaklarını açıklayan Öğüt, "Bu kadar spekülasyon ve sansasyon yapılınca villaları oraya yapmaktan vazgeçtik. Buradaki arazileri satıp başka yer arayacağız. Bu satıştan kimse kayba uğramayacak. Zarar etmeyeceğiz. 1 milyon 130 bin YTL nakitimiz var" dedi. 
     
     Misafirhanedeyim ev almak istedim 
     Ilıcalı da Ankara'da misafirhanede kaldığını vurgulayarak, "Milletvekili maaşımla ev sahibi olmak istedim. Kooperatifteki isimlerin hepsine güveniyorum. 16 milyar lira para yatırdık. Eğer yolsuzluk varsa mecburen paraları geri vermek zorundalar. Alınterimizden verdimiz paralarla ev sahibi olmak istedik. Ziyan olmaz, paraları kurtarırız. Aksi takdirde hukuk yoluna gidilir. Ancak kooperatifte hakimler var. Yolsuzluk olacağını sanmıyorum" diye konuştu. 
     
     Hakim ve savcılar da var 
     Kooperatif üyesi ve Yargıtay Cumhuriyet Savcısı Mehmet Şahin de sorunun iki kooperatif arasındaki ilişkinden kaynaklandığını belirterek, şunları kaydetti 
     "Bizim kooperatif yönetiminin herhangi bir hatası görünmüyor. Dolandırıcılık, mağdur olma durumu yok. Üst birlikte problem olabilir, belli ki yolsuzluk söz konusu. O da savcılığa zaten intikal etmiş. Üst birliğe yüzlerce kooperatif bağlı. Bizim kooperatif yapmış olsaydı dolandırıcılık olurdu. Kaldı ki üyeler arasında 10 savcı, 15 - 20 hakim var." 
     
</TEXT>
</DOC>
