<DOC>
<DOCNO> 396838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas03.html </URL>
<DATE> 2005/11/21/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Bir spreyle 'anında' cinsel istek 
</HEADLINE>
<TEXT>

     Her iki cinste de cinsel istek yarattığı tespit edilen burun spreyi, Amerikan Gıda ve İlaç Dairesi FDA testlerinde son aşamaya geldi. Seksologlar, 'PT-141'in kadınlarda Viagra etkisi yaratacağını söylüyor. Cinsel fonksiyon bozukluğu çeken kadınlar, halihazırda terapi ve danışmanlıkla tedavi edilmeye çalışılıyor. New Jersey merkezli 'Palatin Technologies' adlı ilaç firmasınca geliştirilen ve üç yıl içinde piyasaya çıkması beklenen burun spreyi ise beyinde cinsel tahrikle ilgili bölgeyi uyaran hormonu harekete geçiriyor. Erkeklerde penise kan akışını hızlandıran Viagra'nın aksine, PT-141 her iki cinste doğrudan merkezi sinir sistemini etkiliyor. 
     
     İnsanlarda denendi 

     Laboratuvarda PT-141 verilen dişi farelerin derhal çiftleşmek üzere erkek fare aradığı görüldü. New York Magazine'de yer alan habere göre, ilacı deneyen kadınlar da bir-iki dakika içinde karıncalanma, çarpıntı ve seks yapma isteği duydu. Erkeklerse kendilerini genç ve enerjik hisssetti. Seksologlar, "Bu ilaç sadece cinsel tahriki kolaylaştırmaz, düşünme ve davranış kalıplarını da etkiler" kehanetinde bulunurken, New York Magazine, 40 yıl önce doğum kontrol haplarının ardından gelen feminizm, evlilik dışı ilişki, kürtaj hakkı dalgalarına dikkat çekti. 
     Dergide "Eğer kadınlar için gebeliği kader değil, bir tür seçim haline getiren ilaçlar bile, toplumu böyle değiştirdiyse, bu sprey neler yapmaz" yorumunda bulunuldu. 
     RADİKAL 
     
</TEXT>
</DOC>
