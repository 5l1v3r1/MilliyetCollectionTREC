<DOC>
<DOCNO> 370692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur25.html </URL>
<DATE> 2005/08/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
F1 için gelenler Bursa'daki otellere hücum etti 
</HEADLINE>
<TEXT>

     İstanbul’da, 19-21 Ağustos tarihleri arasında yapılacak "Formula 1 Türkiye Grand Prix"ini izlemek için gelen yabancı turistlerin, İstanbul’daki otellerde yer bulamadıkları için yakın kentlerdeki otelleri doldurdukları bildirildi. 
     TÜRSAB Güney Marmara Bölgesel Yürütme Kurulu Başkanı Hasan Erdem, AA muhabirine yaptığı açıklamada, Türkiye’nin ilk kez ev sahipliği yapacağı, dünyanın en büyük organizasyonlarından biri olan Formula 1’i izlemek isteyen turistlerin, İstanbul’daki konaklama sıkıntısı yüzünden dünden bu yana Bursa’ya gelmeye başladıklarını söyledi. 
     Arap turistlerin çoğunlukta olduğu yarışseverlerin Bursa’daki otelleri doldurduklarını ifade eden Erdem, şöyle konuştu 
     "İstanbul’da konaklama sıkıntısı çeken yerli ve yabancı turistler yüzünden kentimizdeki 3, 4 ve 5 yıldızlı otellerde, doluluk oranı yüzde 100’e ulaştı. Şu an için otellerimizde hiç yer yok. 
     Rezervasyonlar, 23 Ağustos’a kadar dolu. İstanbul’da yer bulamayanlar, Bursa’nın da aralarında bulunduğu yakın kentlere rağbet ediyor." Hasan Erdem, yarışseverlerin, Bursa’nın yanı sıra Yalova ve Bolu-Abant’taki otellere de büyük ilgi gösterdiğini kaydetti. 
     
</TEXT>
</DOC>
