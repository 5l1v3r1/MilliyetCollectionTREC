<DOC>
<DOCNO> 387110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun27.html </URL>
<DATE> 2005/10/16/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
İnsan Hakları Örgütleri, Saddam'ın adil yargılanacağından şüpheli 
</HEADLINE>
<TEXT>

     Irak'ın devrik lideri Saddam Hüseyin'in yargılanmasına birkaç gün kala, insan hakları örgütleri, mahkemenin bağımsızlığı ve uluslararası standartlara uygunluğuna ilişkin kaygılarını dile getiriyor. 
     New York'taki İnsan Hakları İzleme örgütü, bugün yayımladığı 18 sayfalık raporda, duruşma öncesi hazırlık çerçevesinde delilleri değerlendirmesi için savunmaya verilen sürenin yeterliliği, savunmanın tanıklara erişme imkanı ve yargılama usulleri gibi konuları sorguladı. 
     Örgütün uluslararası adalet programı müdürü Richard Dicker, ''Mahkemenin, uluslararası hukukun gerektirdiği adil yargılama garantisi vereceği konusunda derin kaygılarımız var'' dedi. 
     Uluslararası Af Örgütü de, bu yıl başında yayımladığı bir raporda, benzeri kaygıları dile getirmiş, sanıklara uluslararası hukukun tanıdığı tüm hakların tanınıp tanınmadığı sorgulanmıştı. Raporda, ''Irak Özel Mahkemesi'nin statüsü uluslararası hukuka uymuyor'' denilmişti. 
     Irak'ta 19 Ekim'de yapılacak duruşmada Af Örgütü ve İnsan Haklarını İzleme örgütü gözlemcilerinin bulunması bekleniyor, ancak ABD'nin, mahkeminin bulunduğu, sıkı sıkıya korunan Yeşil Bölge'ye giriş iznini zamanında verip vermeyeceği bilinmiyor. 
     Duruşmalar başladığında, Saddam'ın baş avukatı Halli El Duleymi'nin ilk olarak mahkemenin meşruiyetini sorgulayacağı belirtiliyor. 
     Duleymi, son aylarda sık sık müvekkiliyle yeterince görüşemediğinden, tanıkları dinleyememekten ve yabancı avukatların desteğine getirilen sınırlamadan şikayet ediyor. 
     Saddam Hüseyin'in yargılanması, sonuca en hızlı varılabileceği düşünülen, 1982 Duceil katliamı davasıyla başlayacak. 
     Devrik lider ve 7 yakın adamı, Şii kasabası Duceil'deki militanların Saddam Hüseyin'e suikast girişimlerinin başarısız olmasından sonra, kentte 150 dolayında kişinin idam edilmesi ve yaklaşık 1500 kişinin hapsedilerek işkence görmesinden sorumlu tutulacak. 
     
</TEXT>
</DOC>
