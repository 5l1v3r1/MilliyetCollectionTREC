<DOC>
<DOCNO> 377812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo20.html </URL>
<DATE> 2005/09/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sivasspor evine dönmek istiyor... 
</HEADLINE>
<TEXT>

     Sivasspor Basın Sözcüsü Fikret Ünsal, Trabzonspor ile yapacakları Turkcell Süper Ligi 6. hafta maçının İstanbul Atatürk Olimpiyat Stadı'na alınmasına tepki göstererek, ''4 Eylül Stadı'nda A kriterleri yerine getirildiği halde, federasyonun Trabzonspor maçını Atatürk Olimpiyat Stadı'na alması, resmen Sivasspor'un hakkının gasp edilmesidir'' dedi. 
     Ünsal, yaptığı açıklamada, Futbol Federasyonu'nun hafta sonu oynayacakları Trabzonspor maçını Atatürk Olimpiyat Stadı'na almasına anlam veremediklerini belirterek, Sivas halkının büyük bir heyecanla takımının kente dönmesini beklediğini söyledi. 
     Federasyonun bu kararının Trabzonspor karşılaşmasını sabırsızlıkla bekleyen kentte şok etkisi yarattığını ifade eden Ünsal, ''Taraftarlarımız haklı olarak bizlere Sivasspor sürgünde mi Stadımız bittiği halde bu maç neden Olimpiyat Stadı'na alındı diye soruyor. Biz de sürgünden kurtulmak, maçlarımızı evimizde oynamak istiyoruz'' dedi. 
     Bu konuda yönetim olarak gerekli girişimlerde bulunduklarını, hafta sonuna kadar da girişimlerinin devam edeceğini kaydeden Ünsal, şöyle devam etti 
     ''Bahane edilen ışıklandırma sistemi B kriterleri içerisindedir. B kriterlerinin uygulanmasına ise 1 Ocak 2006 tarihinden itibaren geçilecektir. Buna rağmen Sivasspor'un kendi evinde oynaması gereken Trabzonspor maçının Olimpiyat Stadı'na alınması düşündürücüdür. Bu da Sivasspor'un ve Sivas'taki taraftarlarımızın hakkının resmen gasbedildiğinin göstergesidir.'' Teknik direktör Werner Lorant ile teknik heyetin de bundan sonraki karşılaşmaları 4 Eylül Stadı'nda oynanmasını istediklerini belirten Ünsal, şöyle devam etti 
     ''Çünkü kendi sahamızın psikolojik etkisinin başarıda çok büyük payı olacağına inanıyorlar. Trabzonspor maçının cumartesi veya pazar günü saat 16.00'da Sivas'ta oynanması için yönetimimiz elinden gelen tüm çaba ve gayreti gösteriyor. Bundan hiç kimsenin şüphesi olmasın. Biz diğer takımların Avrupa Kupası maçları var diye 4 Eylül Stadı'nda oynamamız gereken maçı cuma günü Olimpiyat Stadı'nda oynamak zorunda değiliz. Federasyonun Sivasspor'un bu haklı isteğini olumlu olarak değerlendireceği ümidindeyiz. Aksi taktirde Olimpiyat Stadı'nda veya bir başka sahada oynayacağımız Trabzonspor maçı asla kendi evimiz sayılamaz. Olimpiyat'ta oynayacağımıza, Trabzon'da oynarız. Trabzon Sivas'a 450 kilometre, Olimpiyat stadı ise 900 kilometre...'' 
     
</TEXT>
</DOC>
