<DOC>
<DOCNO> 365214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/dunya/axdun02.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA silah bıraktı 
</HEADLINE>
<TEXT>


DIŞ HABERLER SERVİSİ 


Kuzey İrlanda'nın İngiltere'den bağımsızlığını isteyen İrlanda Cumhuriyetçi Ordusu IRA , 35 yıldır süren silahlı mücadeleyi dün Türkiye saatiyle TSİ 18.00'den itibaren bıraktı. 
SKY televizyonundan okunan IRA bildirisinde, örgütün tüm silahlı faaliyetlere son vereceği ve amaçlarına siyasi yollardan ulaşmaya çalışacağı belirtildi. 1997'den itibaren ateşkesi gözetleyen IRA, tüm gizli örgütlerine TSİ 18.00'den itibaren faaliyetlerini durdurma emri verdiğini de açıkladı, ancak örgütlerini resmen dağıtmayacağını bildirdi. Silahsızlanma çalışmalarına yeniden başlayacağını belirten IRA, İngiltere ve Kuzey İrlanda'daki Protestanlardan yeni tutumunu kabul etmelerini de istedi. 
Açıklamanın ilk paragrafında şöyle denildi "IRA liderliği resmen silahlı mücadeleye son verilmesini emretti. Bu emir bugün öğleden sonra saat 4'ten TSİ 18.00 itibaren geçerli olacaktır. Tüm IRA birimleri silahlarını bırakmak zorundadır. Gönüllülerden ise tamamen siyasi ve demokratik bir programın tümüyle barışçı yollardan geliştirilmesine yardım etmeleri istendi." 

Blair Benzersiz 
İngiltere Başbakanı Tony Blair, IRA'nın açıklamasının "benzersiz öneme sahip bir adım olduğunu" belirtti. Blair, Başbakanlık Konutu'nda gazetecilere, "Siyasi değişikliklerin tek yolunun tümüyle barışçı ve siyasi araçlarla mümkün olduğunun kabul edilmesini de memnuniyetle karşılıyorum" dedi. 
İrlanda Başbakanı Bertie Ahern de IRA'nın açıklamasının İrlanda adası halkının tümü için "tarihi bir dönemin başlangıcı olduğunu" söyledi. 

3600 ölümün yarısından sorumlu 

IRA, mücadelesine "İrlanda Gönüllüleri" adıyla başladı ve parlamento, 1919'da yapılan açıklamayla, İngiltere'ye meydan okuyarak, İrlanda'nın bağımsız bir cumhuriyet olduğunu ilan etti.İrlanda'nın, 1921'de ikiye ayrılması, IRA'yı da ikiye böldü. Ardından, IRA ile bağımsız devlete bağlı ordu arasında savaş çıktı.IRA, 1936 yılında İrlanda hükümeti tarafından yasaklandı ve örgüt mevcudiyetini gizlice devam ettirdi. Örgüt, 1960'lı yıllarda İngiliz askerlerine karşı sokak baskınlarına öncülük etti.1969'da yeniden parçalanan IRA, 1972'de resmen ateşkes ilan etti, ancak Geçici IRA Provos , İngiltere'nin Kuzey İrlanda'daki egemenliğine son vermek için askeri mücadele başlattı.35 yıllık mücadelesinde 3600 ölümün yarısından sorumlu tutulan IRA, 1997'de ikinci ateşkesi ilan etti, ancak silahsızlanmaması ve organize suçlara katılımı, nihai sonuç elde edilmesini engelledi.1998'de Kuzey İrlanda'da yeni parlamento seçildi. Parlamento, Birlik Partisi lideri David Trimble'i başbakan seçti.Kuzey İrlanda'nın Omagh kentinde bomba yüklü araçla düzenlenen saldırıda 29 kişi öldü. Sorumluluğu, IRA'dan ayrılan "Gerçek IRA" üstlendi.1999'da K. İrlanda, Katolik ve Protestanların paylaşımıyla kendi hükümetine kavuştu ve İngiltere'nin 27 yıllık egemenliği son buldu. 




</TEXT>
</DOC>
