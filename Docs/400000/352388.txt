<DOC>
<DOCNO> 352388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/eko06.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB, AB sürecinde danışman olacak 
</HEADLINE>
<TEXT>


ANKARA Milliyet 

Sanayi ve Ticaret Bakanı Ali Coşkun, Avrupa Birliği AB ile üyelik müzakerelerinde başmüzakerecinin yanında 4 başmüzakere yardımcısı ve bir de Danışma Kurulu'nun görev yapacağını söyledi. Danışma Kurulu'nun 'Türkiye Odalar ve Borsalar Birliği'nin TOBB şemsiyesi altında bütün özel sektörü kapsayacağını' belirten Coşkun, TOBB'u "Türkiye'yi kucaklayan kuruluş" olarak tanımladı. 
Coşkun, CNBC-e televizyonunda yaptığı açıklamada, şöyle konuştu 
"TÜSİAD tabii bir dernek statüsü içinde. TOBB ise kanunen kurulmuş bütün Türkiye'yi kucaklayan bir kuruluş. Avrupa ilişkilerinde, Başbakan'ın yaptığı temaslarda bütün kuruluşlar büyük destek verdiler. TÜSİAD, MÜSİAD, vakıflar bu konuda seçilmiş arkadaşlar. Bu müzakerelerde altyapıyı oluşturacak destekleri verecekler." 
Coşkun bu açıklamasıyla, "AB müzakerelerinde özel sektörü TÜSİAD mı TOBB mu temsil edecek" tartışmalarına son noktayı koymuş oldu. 

TOBB Bu da olabilir 
TOBB Başkanı Rifat Hisarcıklıoğlu da, Danışma Kurulu'nun yapısını, "Bu da olabilir. Yani buna karşı değiliz. Tabii tercih başmüzakereci ve hükümetin. Sonuçta siyasi otoritenin" şeklinde değerlendirdi. 


</TEXT>
</DOC>
