<DOC>
<DOCNO> 359048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo15.html </URL>
<DATE> 2005/07/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bakan Şahin'den, havuz değerlendirmesi... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, açıklanan yeni havuz sistemiyle ilgili olarak ''Naklen yayın gelirleriyle ilgili görev Futbol Federasyonu Yönetim Kurulu'na verilmiştir'' dedi. 
     Başbakanlıktaki makamında çeşitli kulüplerin taraftarlar derneklerinden gelen yetkilileri kabulü sonrasında konuyla ilgili olarak gazetecilerin sorularını yanıtlayan Bakan Şahin, Futbol Federasyonu'nun özerk bir federasyon olduğunu ve kendisinin bir siyasetçi ve spordan sorumlu bakan olarak yasa gereği sadece denetim ve gözetim yetkisine sahip bulunduğunu vurgulayarak, şöyle konuştu 
     ''Futbol Federasyonu'nun gerek genel kurulunda, gerekse mali genel kurulunda alınan kararlar kendi yasa ve iç düzenlerinde içerisinde gelişir. Naklen yayın gelirleriyle ilgili görev de Futbol Federasyonu Yönetim Kurulu'na verilmiştir. Bu konuda düzenleme yapmak tamamen Futbol Federasyonu Yönetim Kurulu'nundur.'' Futbol Federasyonu Başkanı Levent Bıçakcı'nın yeni bir öneri paketi hazırlayıp, kamuoyuna açıkladığını hatırlatan Şahin, ''Bildiğim ve izlediğim kadarıyla kulüplerle bu konuda görüşerek, konuşarak bunu somutlaştırmak, sonuca bağlamak istiyorlar. Sizler gibi bu konunun bir ittifakla ve konsensüsle sonuçlanmasını bekliyor ve arzu ediyorum. Bunda her kulübümüzün menfaati var diye düşünüyorum. Bu ülke insanının biraraya gelerek, konuşarak, görüşerek çözemeyeceği bir konu yoktur. O çerçeve içerisinde bu çözülür'' diye konuştu. 
     
     BAKAN YENİ SİSTEME OLUMLU BAKIYOR 
     Devlet Bakanı ve Başbakan Yardımcısı Mehmet Ali Şahin, konuya kendisinin müdahale etmesinin yön vermesinin ve telkinde bulunmasının yasa gereği mümkün olmadığını ifade ederek sözlerini şöyle sürdürdü 
     ''Ben sadece yasalara aykırılık görürsem faaliyet ve çalışmalarda, o zaman Başbakanlık Teftiş Kurulu'nu görevlendirerek, ona göre hareket ederim. Performansı ön plana alan başarıyı teşvik eden ligin sonuna kadar kulüplerin ligin ortalarında da olsa şampiyonlukta da düşmede de herhangi bir riski olmasa da kulüplerin ligin son haftasına kadar puan almak için mücadele etmelerini teşvik etmek için bir sistem bulunmalıdır demiştim. Bu bakımdan genel olarak yaklaşımı olumlu değerlendirdiğimi ifade edebilirim.'' 
     
     LİGLER ZAMANINDA BAŞLAYACAK 
     4 büyük takımın itirazı için birşey söyleyemeyeceğini ifade eden Mehmet Ali Şahin ''Konuyu Futbol Federasyonu ile oturur, görüşür ve sanıyorum bir çözüm bulurlar'' dedi. 
     Liglerin başlamasına bir aydan daha az bir zaman kaldığına dikkati çeken Bakan Şahin, sözlerini şöyle tamamladı 
     ''Bu sorunun bir an önce çözülmesi gerekir. Kulüplerin zıtlaşmasından liglerin başlamaması gibi bir ihtimal doğuyorsa, böyle bir ihtimali görmüyorum. Çünkü liglerin başlamaması diye birşey sözkonusu olamaz.'' 
     
</TEXT>
</DOC>
