<DOC>
<DOCNO> 390519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur06.html </URL>
<DATE> 2005/10/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Genç doktor, doğum gününde kazada öldü 
</HEADLINE>
<TEXT>

     Taylan YILDIRIM İZMİR, DHA 

İZMİR'de Özel Ege Nefroloji Diyaliz Merkezi'nde görevli 29 yaşındaki Doktor Banu Duygu, doğum gününde geçirdiği kazada yaşamını yitirdi. Nişanlısından doğum günü kutlama mesajı aldıktan sonra işe gitmek üzere özel otomobiliyle yola çıkan Dr. Banu Duygu, Karşıyaka'da direksiyon hakimiyetini kaybetdip karşı yönden gelen otomobille çarpıştı ve olay yerinde can verdi. 
     Hacettepe Üniversitesi Tıp Fakültesi'nden 2000 yılında mezun olan Dr. Banu Duygu, geçen Temmuz ayına kadar Karşıyaka Telekom Müdürlüğü'nde işyeri hekimi olarak çalıştı ve Özel Ege Nefroloji Diyaliz Merkezi'nde göreve başladı. 
     İstanbul'da İş Bankası Genel Müdürlüğü'nde görevli Endüstri Mühendisi Doğan Şengül'le nişanlı olan ve 14 Ocak'ta yaşamını birleştirmeye hazırlanan Dr. Banu Duygu bu sabah nişanlısından doğum günü nedeniyle kutlama mesajı aldıktan sonra işe gitmek üzere geçen ay satın aldığı otomobille yola çıktı. 
     Karşıyaka'dan İzmir'e doğru sabah saatlerindeki artan trafik yoğunluğu nedeniyle bölünmüş yolun diğer tarafında iki saatliğine açılan uygulama şeridine giren Dr. Banu Duygu, Anadolu Caddesi, Corners Alışveriş Merkezi önünde belirlenemeyen bir nedenle 35 AT 3267 plakalı otomobilin direksiyon hakimiyetini kaybetti. Karşı yönden gelen araçların şeridine geçen Dr. Banu Duygu, Çiğli 2'nci Ana Jet Üssü'nde görevli 36 yaşındaki Assubay Faruk Kökçü idaresindeki 35 AP 3625 plakalı otomobille çarpıştı. Çarpışmayla birlikte yolun kenarına savrulan otomobilden fırlayan Dr. Banu Duygu, kaza yerinde hayatını kaybetti. Diğer otomobilden yaralı olarak çıkartılıp Ege Üniversitesi Hastanesi'ne kaldırılan Astsubay Faruk Kökçü'nün sağlık durumunun ise iyiye gittiği bildirildi. 
     İl Encümen Kurulu'nun 1998 yılında aldığı kararla eğitim- öğretim dönemlerinde sabah ve akşam saatlerinde kullanılmaya başlanan uygulama şeridinde, bugüne kadar ilk kez keze meydana geldiği belirtildi. 
     
     NİŞANLIYA ACI HABER MESAİ ARKADAŞINDAN 

     Kazada hayatını kaybeden Dr. Banu Duygu'nun İstanbul'daki nişanlısına acı haberi mesai arkadaşlarından Dr. Can Boydak verdi. Acı haber sonrasında Duygu'nun nişanlısı Doğan Şengül'ün kısa süreli baygınlık geçirdiği öğrenildi. Banu Duygu'nun ailesi de acı haberi eve giden polis ekibinden aldı. 
     Kazayla ilgili soruşturma başlatılırken polis kayıtlarını kaza nedeni olarak direksiyon hakimiyetini kaybetme’ ifadesi geçti. Ancak Bornova yönüne giden Dr. Banu Duygu'nun, geçiş yasağına rağmen karşıdan araç gelmediğini düşünüp Corners Alışveriş Merkezi önündeki kavşağa giriş yapmaya çalışmış olabileceği de belirtildi. 
     
     NİŞANLISI ÇİÇEK GÖNDERMİŞ 

     Duygu'ya İstanbul'daki nişanlısı Doğan Şengül'ün gönderdiği kutlama çiçeği, mesai arkadaşlarını gözyaşlarına boğdu. Nişanlısının doğum günü sürprizi olan çiçek, mesai arkadaşlarınca teslim alındı. 
     
</TEXT>
</DOC>
