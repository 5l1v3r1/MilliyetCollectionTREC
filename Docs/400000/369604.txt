<DOC>
<DOCNO> 369604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonyas08.html </URL>
<DATE> 2005/08/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Yazın en yararlı meyvesi 
</HEADLINE>
<TEXT>

     Tuncay DAĞLI DHA 

      ÇUKUROVA Üniversitesi ÇÜ Ziraat Fakültesi Bahçe Bitkileri Bölümü Öğretim Üyesi Prof.Dr. Semih Tangolar, üzümün yaz mevsiminin en yararlı meyvelerinden biri olduğunu, günlük su ve enerji ihtiyacının karşılanması için bol miktarda tüketilmesi gerektiğini söyledi. 
     Yıllık 3.5 milyon ton üzüm üretimine sahip Türkiye’nin, sofralık taze üzümde de 1.5 milyon ton üretimle İtalya ve Şili’den sonra üçüncü sırada yer aldığını ifade eden Prof.Dr. Semih Tangolar, Üzümün yüzde 70-80’i sudur. Vücudun sıcak havada terlemeyle kaybettiği su üzüm yenerek karşılanabilir. Ayrıca üzümde yüzde 15-25 oranında şeker bulunur. Bu şekerin büyük çoğunluğu ise mono sakarin ya da glikoz dediğimiz hemen enerjiye dönüşecek türden olduğundan enerji ihtiyacının karşılanması için de çok yararlıdır. Yazın taze, kışın kuru olarak tüketilmesi büyük yarar sağlayan üzümün özellikle çalışan insanların sağlığına önemli katkısı vardır'' dedi. Prof.Dr. Tangolar, bir kilogram yaş üzümde bin 500 kalori bulunduğunu, çok çeşitli vitaminleri de içerdiğini ifade etti. 
     UYGUN STANDARTTA ÜRETEMİYORUZ Türkiye’nin önemli bir üzüm üreticisi olduğu halde ileri teknolojiden yararlanılamadığı ve dededen-atadan kalma yöntemler kullanıldığı için ihracata yönelik standartta üretim yapamadığımızı söyleyen Prof. Dr. Tangolar, şöyle konuştu 
     Sofralık yaş üzüm üretimimiz yılda 1.5 milyon ton, ancak bunun yalnızca 60-70 bin tonunu dışarıya satabiliyoruz. Kuru üzüm üretimi ve ihracatında ise rakipsiziz. Toplam üretimimizin yüzde 45’ini sağlayan Ege Bölgesi’ne özgü çekirdeksiz üzümün 200 bin tonunu ihraç edebiliyoruz. Her ne kadar ihracata yönelik kalitede ve uygun standartta üzüm üretemesek de iç piyasa tüketimimiz oldukça fazla. Bu arada daha erken ürün elde etmek için özellikle Çukurova Bölgesi’nde seralarda örtü altı üretimi yaygınlaştırmaya çalışıyoruz. Ayrıca değişik üzüm çeşitlerinin Akdeniz Bölgesi’ne adaptasyonunu sağlamak için deneme üretimleri yapıyoruz. İç piyasa tüketiminin yanı sıra ülkemize döviz getirmek için üzümden yararlanmak istiyorsak üreticinin desteklenmesi, yatırım yapması için ekonomik katkı sağlanması ve teknolojik olarak ileri düzeyde imkanları kullanması gerekir. Şu an için en uygun olanı üreticiye malını satma garantisi veren sözleşmeli üretim yapmasını sağlamak olacaktır.'' 
     
</TEXT>
</DOC>
