<DOC>
<DOCNO> 365078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy08.html </URL>
<DATE> 2005/07/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sezer'e 'Telekom'un satışını onaylama' çağrısı 
</HEADLINE>
<TEXT>

     BASK Genel Başkanı Resul Akay, Türk Telekom’un satışı konusunda Rekabet Kurulu ve Bakanlar Kurulu’nun Anayasa suçu işlediğini savunarak, Cumhurbaşkanı Ahmet Necdet Sezer’den Telekom’un satışıyla ilgili Bakanlar Kurulu kararını onaylamamasını istedi. 
     Akay, yaptığı yazılı açıklamada, Türk Telekom A.Ş.’nin satılmasına dayanak oluşturan 5189 sayılı Yasanın iptali için Anayasa Mahkemesi’ne yapılan başvurunun sonucu beklenmeden ihale sürecine onay veren Rekabet Kurulu ve Bakanlar Kurulu’nun Anayasa suçu işlediğini savunarak, Cumhurbaşkanı Ahmet Necdet Sezer’in söz konusu kararı onaylamaması gerektiğini söyledi. 
     Akay, Türk Telekom’un satışıyla Oger-TİM ortaklığına çeşitli imtiyazlar sağlandığını savunarak, bu imtiyazları şöyle sıraladı 
     "-Türk Telekom’un 6 milyar 550 milyon dolarlık ihale bedeline KDV dahildir. KDV bedeli olan 1 milyar dolar ihale bedelinden düşürüldüünde gerçek ihale bedeli 5 milyar 550 milyon dolardır. 
     -Türk Telekom 2004 yılında 2 milyar 100 milyon dolar kar etmiştir. 2005 ve sonraki yıllarda da aynı karı edeceği dikkate alındığında Türk Telekom’un 3 yıllık karından daha az bir fiyata satıldığı açıkça görülüyor. 
     -5 milyar 550 milyon dolarlık tutarın 1 milyar 110 milyon doları peşin yüzde 20 , geriye kalan 4 milyar 440 milyon doları ise her yıl 888 milyon dolar omak üzere 5 yılda ödenecek. 
     -Oger-Tim ortaklığı, Türk Telekom’un yüzde 55’lik blok hissesini aldığı takdirde, Türk Telekom’un her yıl 2 milyar 100 milyon dolarlık karından 1 milyar 155 milyon dolar kar payı alacak, buna mukabil 888 milyon dolar taksit ödeyecek. 
     Böylece her yıl 267 milyon dolar kar edecek." Akay, evrensel hizmetlerin genel bütçeden karşılanması nedeniyle Hazine’ye 2-3 milyar dolarlık yük, Oger-TİM ortaklığına da 2-3 milyar dolarlık bir "avanta gelir" getireceğini savundu. Akay, "Oger-TİM ortaklığına dikensiz bir gül bahçesi armağan etmek için 2 Temmuz 2004 tarihinde 5189 sayılı Yasanın yürürlüğe girdiğini" anımsatarak, bu yasayla Türk Telekom çalışanları açısından ortaya çıkan olumsuzlukları anlattı. Akay, Türk Telekom’u Oger-TİM ortaklığı’na satanlara "vasi" tayin edilmesi gerektiğini savundu. 
     
</TEXT>
</DOC>
