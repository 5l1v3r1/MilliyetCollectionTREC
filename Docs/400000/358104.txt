<DOC>
<DOCNO> 358104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo17.html </URL>
<DATE> 2005/07/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Aykut Kocaman 4'lü savunma üzerine inşa edilen oyun düzeni planlıyoruz 
</HEADLINE>
<TEXT>

     Konyaspor Teknik Direktörü Aykut Kocaman, 4'lü savunmanın üzerine inşa edilmiş bir oyun düzeni kurmayı düşündüklerini söyledi. 
     Aykut Kocaman, TSYD Konya Şubesi'nde düzenlediği basın toplantısında, Konya'da yaptıkları 8 günlük kampta, oyuncuların performansını değerlendirme açısından güzel bir ortam yakaladıklarını bildirdi. 
     Bugün sona eren kampta temel çalışmalar yapıldığını ifade eden Kocaman, ''Kadroyu, 21 oyuncu ve 3 kaleci olarak oluşturduk. Tam kadro, Bolu'daki gerçek hazırlık döneminde belli olacak. Kadroya yeni oyuncular katılabileceği gibi bazı oyuncular da kadro dışı kalabilir'' dedi. 
     Sahanın bütününü kullanabilmek açısından 4'lü savunmanın üzerine inşa edilmiş bir oyun düzeni kurmayı planladıklarını kaydeden Kocaman, ideal kadronun 8 savunma, 8 orta sağ, 4 forvet, 3 kaleci ve Zafer Biryol'dan oluşacağını anlattı. 
     Yarınki son antrenmanın ardından takımla İstanbul'da buluşacaklarını dile getiren Kocaman, burada yapılacak temel sağlık testlerinin, oyuncular hakkında genel bir belirleyicilik sunacağını, 9 Temmuz'da ise Bolu'ya geçeceklerini kaydetti. 
     Bolu'da, takımın üzerinde daha fazla yoğunlaşacaklarını ve burada bir oyun dizilişi kuracaklarını ifade eden Kocaman, ''Ancak dizilişler oyunun küçük parçalarıdır. Önemli olan birbirleriyle bütün oluşturabilen, oyunun doğrularını gören, sağlıklı düşünen, yetenekli oyuncuları biraraya getirebilmektir'' diye konuştu. 
     Kocaman, Bolu kampında 8 hazırlık maçı yaparak yeni sezona hazır duruma geleceklerini sözlerine ekledi. 
     
</TEXT>
</DOC>
