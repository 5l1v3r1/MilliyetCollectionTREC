<DOC>
<DOCNO> 385819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy12.html </URL>
<DATE> 2005/10/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bakan Aydın Mukaddes emanet yerinde ziyaret edilse daha uygun olurdu 
</HEADLINE>
<TEXT>

     Devlet Bakanı Mehmet Aydın, Sakal-ı Şerif ile ilgili olarak, "Bize soruluş olsaydı biz derdik ki mukaddes bir emanet yerinde ziyaret edilse her bakımdan daha uygun olur" dedi. 
     TBMM’de gazetecilerin "Sakal-ı Şerif’in İstanbul Atatürk Havalimanı’na getirtilmesi" ile ilgili sorularına karşılık Aydın, bir değerlendirme yapmaya gerek görmediğini söyledi. 
     "Kültür ve Turizm Bakanı Atilla Koç’un yaptığı prosedüre uygun mu " sorusuna yanıt vermeyen Aydın, Diyanet İşleri Başkanlığı’nın konuyla ilgili bir talimatı olup olmadığı sorusuna, "Diyanet İşleri Başkanlığı’nın talimatıyla ilgili bir şey yok" karşılığını verdi. 
     Aydın, "Diyanet İşleri Başkanlığı’na sorulsaydı, ’mukaddes eşya neredeyse gidin orada ziyaret edin’ derdi. Zaten Diyanet İşleri Başkanlığı’nın, ikinci gün ifadeleri de böyle oldu. Çok büyütülmemesi gereken bir yanlış değerlendirme olmuş. Ayrıntılarını da bilmiyorum, hangi sebepten...Benim konu üzerinde eğilmeye de çok fazla vaktim olmadı" dedi. 
     Bir gazetecinin "herhalde uygun da düşmüyor değil mi, oraya götürülmesi..."sorusuna karşılık Bakan Aydın, "Ne dedim, bize soruluş olsaydı biz derdik ki mukaddes bir emanet- her neyse o-yerinde ziyaret edilse her bakımdan daha uygun olur" dedi. 
     Aydın, "Konuyla ilgili bir işlem yapılıp yapılmadığı" sorusuna karşılık ise İstanbul Müftülüğü’nün Sakal-ı Şerif’in muhafaza edildiği yer ve görevliler açısından konuya bakacağını, daha sonra kendisine bilgi vereceklerini söyledi. 
     
</TEXT>
</DOC>
