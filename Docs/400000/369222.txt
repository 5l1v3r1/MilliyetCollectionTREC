<DOC>
<DOCNO> 369222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun31.html </URL>
<DATE> 2005/08/12/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rum basını Azeri havayolları Kuzey'e değil Güney'e uçacak... 
</HEADLINE>
<TEXT>

     OSHAN SABIRLI Lefkoşa DHA 

      AZERBAYCAN’ın İmair havayolu şirketinin Ada’ya direkt uçuş yapacağı, ancak uçuşlarını KKTC’deki Ercan’a değil Güney Kıbrıs’taki Larnaka Havaalanı’na gerçekleştireceği bildirildi. 
     Rum Kesimi’nde yayımlanan Fileleftheros gazetesi, konuyla ilgili haberinde, "Ercan Yerine Larnaka’ya Uçuşlar - Azeriler Şimdi Fikirlerini ve Planlarını Değiştiriyor" başlığını kullanarak, İmair Başkanı Fuzuli Alakbarov’un Azerbaycan’da yayın yapan ANS TV’ye yaptığı ve dün de AzerNews tarafından yayınlanan açıklamasında, şirketin Güney Kıbrıs’a uçuş başlatmaya yönelmekte olduğunu söylediğini yazdı. 
     Alakbarov’un, Rum işadamlarının halen İmair’in Bakü’den Kıbrıs’a uçuşlarının yönetimini üstlenmeye hazır olduklarını belirttiğini ve ilk planlamaya göre haftada bir uçuş gerçekleştirilebileceğini söylediğine işaret eden gazete haberini şöyle sürdürdü "Kıbrıs Cumhuriyeti’nin yasal havaalanlarına uçuşlarla ilgili açıklamasını, Ercan’a gerçekleştirilen ’yasadışı’ uçuşla ilgili olarak Kıbrıs hükümetinin ve uluslararası örgütlerin tepkileriyle ilgili soruyu yanıtlarken yaptı ve ’Imair siyasi değil yatırımcılık kriterleri ile yönetilir’ diye konuştu" dedi. 
     Rum basınında, Uluslararası Sivil Havacılık Örgütü’nün ICAO Kıbrıs’la ilgili tavrının açık ve kesin olduğu belirtiliyor. Rum basınına göre ICAO Konseyi Müdürü Dr. Assad Kotaite, "Timbu Ercan Havaalanı uluslararası havayolları listesinde yer almıyor... Lefkoşa Güney Kıbrıs FIR alanının tamamı, Havacılık Planı’na göre Rum Yönetimi’ne bağlı Hava Trafik Kontrol Merkezi’nin sorumluluğu altındadır" dedi. 
     
</TEXT>
</DOC>
