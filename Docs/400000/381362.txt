<DOC>
<DOCNO> 381362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko10.html </URL>
<DATE> 2005/09/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye enflasyon liginde 43'üncülüğe iniyor... 
</HEADLINE>
<TEXT>

     Türkiye yıllar sonra ilk kez bu yıl tanıştığı tek haneli enflasyon oranıyla, yüksekten düşük enflasyona göre yapılan sıralamada 43’üncülüğe kadar iniyor. Enflasyon sıralamasında 2002 yılında dünya dördüncülüğünden 43’üncülüğe kadar inmesine rağmen Türkiye’deki enfasyon oranı hala 137 ülkeden yüksek seyrediyor. 
     IMF’nin dünya ülkelerindeki enflasyon oranlarına ilişkin verileri, 2001 yılından sonra uygulanmaya başlanan ekonomik programın en önemli başarısı olarak gösterilen enflasyonla mücadelede Türkiye’nin hala katetmesi gereken önemli mesafeler olduğunu ortaya çıkardı. Tüketici fiyatlarındaki yıllık ortalama artışlara göre 2002 yılında dördüncü en yüksek enflasyonu yaşayan Türkiye, 2003 yılında 8’inciliğe, 2004 yılında ise 38’inciliğe indi. Bu yıl ise yüzde 8.4 olması öngörülen TÜFE’deki yıllık ortalama artışla Türkiye yüksek enflasyon sıralamasında 43’üncü olacak. 
     Türkiye’deki tüketici fiyatları 2002 yılında ortalama yüzde 44.8 oranında artmış, 2003 yılında yüzde 25.2’yle gerileyen söz konusu oran geçen yıl sonunda ise yüzde 10.3 olmuştu. 
     Türkiye’nin bu yılla birlikte 40-45 yaşın altındaki kuşağın gördüğü en düşük düzeye inen enflasyon oranının diğer dünya ülkeleriyle karşılaştırıldığında ise hala "iyi" bir noktada olmadığı gözleniyor. Türkiye’den enflasyonu daha yüksek 42 ülkeye karşılık, daha düşük 137 ülke bulunuyor. 
     
     ENFLASYON LİDERİ ZİMBABVE 
     IMF’nin verilerine göre geçen yılki yüzde 350 oranındaki yıllık ortalama enflasyon oranını bu yıl yüzde 190.4’e indiren Zimbabve bu düşüşe rağmen geçen yıl olduğu gibi bu yıl da yine dünyanın en yüksek fiyat artışını yaşayan ülkesi oldu. Zimbabve ayrıca dünyanın üç haneli enflasyon yaşayan tek ülkesi konumunda da bulunuyor. 
     Enflasyon liginde Zimbabve’yi yüzde 26.3’le Gine, yüzde 23.2’yle Kongo, yüzde 22 ile Angola izliyor. 
     Türkiye’ye coğrafi ve ekonomik olarak yakın ülkelerden Rusya, İran, Azarbeycan, Sırbistan Karadağ, Türkmenistan, Moldova, Özbekistan, Ukrayna, Suriye, Pakistan, Gürcistan, Mısır ve Romanya gibi ülkeler Türkiye’den daha yüksek enflasyon yaşanan ülkeler arasında bulunuyorlar. 
     IMF’nin verilerine göre bu yıl Türkiye’nin de aralarında bulunduğu 145 ülkede tek haneli enflasyon kaydedilecek. Japonya’da ise fiyatların yüzde 0.4 oranında düşeceği tahin ediliyor. 
     30 ülkenin yıllık enflasyonu yüzde 2’nin altında bulunuyor. Bu yıl 38 ülkenin yıllık enfasyonu yüzde 2-3 bandında, 24 ülkede yüzde 3-4 bandında, 11 ülkede yüzde 4-5 
     arasında, 12 ülkede yüzde 5-6 arasında, 10 ülkede yüzde 6-7 arasında, altı ülkede yüzde 7-8 arasında, Türkiye’nin de eralarında bulunduğu 10 ülkede ise yüzde 8-9 oranları arasında olacak. 

ANKA 
     
</TEXT>
</DOC>
