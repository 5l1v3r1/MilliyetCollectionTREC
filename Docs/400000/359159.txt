<DOC>
<DOCNO> 359159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/ekonomi/eko02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'daki patlamalar piyasaları korkuttu... 
</HEADLINE>
<TEXT>


Londra'daki patlamalarla borsalar, sterlin, dolar düşerken, altın ve İsviçre Frangı gibi 'güvenli' enstrümanlar değer kazandı. Güne rekorla başlayan petrol de patlamanın ardından geriledi 

EKONOMİ SERVİSİ 

Londra'da meydana gelen patlamalar, uluslararası piyasalarda sert hareketlere neden oldu. Patlama haberlerinin ardından İsviçre Frangı ve euro gibi "güvenli" paralara talep artarken, sterlin ve dolarda panik satışlar yaşandı. 
Sterlin hemen bütün önemli paralar karşısında değer yitirdi. İsviçre Frangı, sterlin karşısında son bir ayın en yüksek seviyesi olan 0.4458'e yükseldi. Dolar da İsviçre Frangı karşısında yüzde 1'in üzerinde değer kaybetti. 
Avrupa borsalarında sigorta ve turizm hisseleri başta olmak üzere sert düşüşler gözlendi. Gün içinde Londra Borsası'nda FTSE 100 endeksi, yüzde 4'e yakın kayıpla 5022.10 puana indi. Frankfurt Borsası'nda DAX endeksi yaklaşık yüzde 3 gerilerken, Paris Borsası'nın CAC 40 endeksinde kaydedilen düşüş yüzde 4.5'i geçti. Gün sonuna doğru borsalarda toparlanma eğilimi görülse de hemen hepsi günü kayıpla kapattı. Güvenli yatırım aracı olarak ön plana çıkan altın ise patlamaların ardından yükselişe geçti. Altının onsu Londra Borsası'nda 5 dolarlık artışla 424.20 dolara çıktı. 

Petrol dalgalandı 
Güne yükselişle başlayan, hatta varili ABD'de 62.10 dolara, Londra'da 60.70 dolar kadar çıkıp yeni rekorlar kıran petrol ise patlama haberlerinin ardından düşüşe geçti. Petrol fiyatları ABD'de 57.20 dolara, Londra'da ise 55.55 dolara kadar gerilediyse de daha sonra gelen alımlarla ABD'de 60.65 dolara, Londra'da da 59 dolara çıktı. 
İMKB ise ne Londra'daki olaylardan ne de IMF'nin gözden geçirmeyi iptal etmesinden fazla etkilendi. Endeks gün içinde 700 puanlık kayıp yaşadı ancak daha sonra toparlanarak günü sadece binde 3'lük düşüşle 27.689 puandan kapadı. 

Borsalar hızlı düştü Londra Yüzde 1.36 Paris Yüzde 1.39 Frankfurt Yüzde 1.85 Madrid Yüzde 1.91 New York Yüzde 0.04 
New York arttı 


</TEXT>
</DOC>
