<DOC>
<DOCNO> 365008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun35.html </URL>
<DATE> 2005/07/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
IRA'nın açıklamasına, Blair'den övgü Benzersiz önemde bir adım 
</HEADLINE>
<TEXT>

     İngiltere Başbakanı Tony Blair, İrlanda Cumhuriyetçi Ordusu'nun IRA silahlı mücadeleyi bırakacağını bildiren açıklamasının "benzersiz öneme sahip bir adım olduğunu" belirtirken, Kuzey İrlanda'nın İngiltere'den ayrılmasına karşı çıkan partiler, IRA'nın açıklamasının önümüzdeki dönemde uygulamalarına göre değerlendirilmesi gerektiğini savundu. 
     Blair, Başbakanlık konutunda gazetecilere yaptığı açıklamada, IRA'nın silahlı mücadeleyi bırakacağı açıklamasına "mennun olduğunu" söyledi. Blair, "Açıklamanın şeffaflığını memnunlukla karşılıyorum. Siyasi değişikliklerin tek yolunun tümüyle barışçı ve siyasi araçlarla mümkün olduğunun kabul edilmesini de memnuniyetle karşılıyorum" dedi. 
     Blair, IRA'nın silahsızlandırılmasının da en kısa zamanda gerçekleştirilmesi gerektiğini belirtti. 
     Blair, "En azından bugün geleceğin Kuzey İrlanda'daki korkunç ve beyhude terörü unutturabileceği yönünde bir umut var. Bugün belki de İrlanda adasında barışın savaşın, politikanın terörün yerini aldığı gündür. Bu açıklama, bizim ateşkes anlaşmasından bu yana 8 yıldır ulaşmaya çaba gösterdiğimiz sonuçtur. Bu açıklama kurumların gözden geçirilebileceği koşulları yaratıyor" dedi. 
     İrlanda Başbakanı Bertie Ahern ise IRA'nın açıklamasının İrlanda adası halkının tümü için "tarihi bir dönemin başlangıcı olduğunu" söyledi. 
     IRA'nın yarı askeri bir örgüt olarak sona ermesinin, 1994 ateşkes anlaşmasından bu yana, bu amaçla çalışan bütün hükümetlerin çabalarının sonucu olduğunu belirten Ahern, "Eğer IRA'nın sözleri davranışlarla da doğrulanırsa bu tarihi ve olağanüstü bir gelişme olacaktır" dedi. 
     
     ABD ÇOK CESARET VERİCİ 

     ABD, İrlanda Cumhuriyetçi Ordusu'nun IRA silahları bırakacağı yolundaki bildirisini, "çok cesaret verici" olarak niteledi. 
     ABD Başkanı George W. Bush'un Kuzey İrlanda özel temsilcisi Mitchell Reiss, CNN'e yaptığı açıklamada, "Açıklama çok cesaret verici ve potansiyel olarak tarihi. Ama bu açıklamanın gerçekten tarihi olup olmadığına karar verebilmek için, gelecek haftalarda ve aylarda bu sözlerin pratiğe dökülüp dökülmediğini bekleyip görmemimz gerekir" dedi. 
     
     BİRLİKÇİLER ŞÜPHECİ 

     Demokratik Birlikçi Parti lideri Ian Paisley ise IRA'nın açıklamasının "önümüzdeki aylarda ve yıllarda takınacağı tutuma ve uygulamalarına göre değerlendirilecek" dedi. 
     Paisley, "Açıklamanın metninde bile, milyonlarca poundluk suç eylemlerini açıkça sona erdireceklerini söylemediler ve silahların sonsuza kadar sustuğu konusunda güven oluşturmak için gerekli şeffaflığı sağlayamadılar" dedi. 
     Ulster Birlikçi Parti lideri Sir Reg Empey ise "Daha önce birçok kez yanıltılan halk çok şüpheci. Çünkü daha önce birçok kez tutulmayan sözler verildiğini gördük" diye konuştu. 
     
</TEXT>
</DOC>
