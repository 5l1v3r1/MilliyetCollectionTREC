<DOC>
<DOCNO> 394807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy09.html </URL>
<DATE> 2005/11/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Lojman rezaleti... Ne ev, ne işyeri, ne de arsa olarak satılabildi 
</HEADLINE>
<TEXT>

     BÜLENT SARIOĞLU Ankara 

TBMM Başkanı Bülent Arınç'ın, muhalefet partilerini Maliye Bakanı Kemal Unakıtan hakkında gensoruya teşvik etmesine neden olan milletvekili lojmanlarının tasfiyesi, tam bir yılan hik yesine döndü. Ünlü emlakçı Reha Medin'in lojmanları satmaya çalışırken 43 yaşında kalp krizinden yaşamını yitirmesi üzerine Reha Medin Emlak Şirketi, "uğursuz" gördüğü işten çekildi. 
     Başbakan Recep Tayyip Erdoğan, 3 Kasım 2002 seçimlerinden sonra ilk icraat olarak, "halkla milletvekilleri arasında kopukluk yaratıyor" gerekçesini de öne sürerek Ankara Or-An'daki milletvekili lojmanlarını boşalttırdı. Ancak yaklaşık 3 yıl önce Maliye Bakanlığı Milli Emlak Genel Müdürlüğü'ne devredilen taşınmazlar, bir türlü değerlendirilemedi. 246 dönüm arazide çok katlı bloklardaki 164 daire ile 400 villadan oluşan taşınmazın önce konut olarak satılması denendi. Konulan bedel üzerinden alıcı çıkmayınca Milli Emlak Genel Müdürlüğü, bölgenin uluslararası iş merkezine dönüştürülmesi ve villaların "işyeri" olarak satılması için proje yaptı. Unakıtan, 300 trilyon lira gelir beklenen bu iddialı projeyi savunurken, "Başarılı olamazsa, bilin ki bakan da başarılı olamamış demektir" dedi. Plana göre, ünlü mimar Behruz Çinici'nin elinden çıkan villalar, yine mimarının yaptığı projeyle yenilenecekti. 
     
     Emlakçı pişman oldu 
     TBMM'den devredildikten sonra konut ve işyeri olarak 32 villa ve daire satılabildi. Proje başarısız olunca binaların tekrar konut olarak ayrı ayrı satılması amacıyla plan değişikliği yapıldı. Bu amaçla satış ihalesini alan Reha Medin Emlak Şirketi'nin de yüzü gülmedi. Ünlü emlakçı Medin, yakın çevresine göre hiçbir rahatsızlığı yokken lojman satışının getirdiği stresle kalp krizine yenildi. Bunun üzerine şirketin yeni yöneticileri sözleşmeyi feshederek, satışı yeniden Emek İnşaat'a devrettiler. 
     
     Hukuki engel de çıktı 
     Ancak daha önce işyeri olarak birkaç bina satın alan yatırımcılar, konut projesine engel çıkardılar. Bu kez, hukuksal sorun nedeniyle satış süreci tıkandı. Emek İnşaat, başlangıçta mimar Çinici'nin yenilemesi düşünülen 300'den fazla villanın tamamen yıkılarak, yerin, çok katlı konuta uygun arsalar şeklinde satılması amacıyla proje değişikliği planladı. 
     Proje için Maliye Bakanlığı'nın yetki vermesi, daha sonra Bayındırlık ve İsk n Bakanlığı'nın bölgedeki plan değişikliğini onaylaması gerekiyor. Villa alanının bina olarak mı, arsa olarak mı değerlendirileceği ise netlik kazanmadı. 
     
     Arınç Rezil ettiler 
     Gelişmeleri "rezalet" olarak niteleyen Arınç, TBMM bütçesi görüşülürken arapsaçına dönüşen proje yumağı için "Devrettik, rezil ettiler. Maliye Bakanı'ndan gensoruyla hesap sorun, onu da ben yapacak değilim" sözleriyle isyan etti. 
     
</TEXT>
</DOC>
