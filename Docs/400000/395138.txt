<DOC>
<DOCNO> 395138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy10.html </URL>
<DATE> 2005/11/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bürokrasi azaldı mı .. Hükümet TRT'nin bozuk tüpleri için karar aldı .. 
</HEADLINE>
<TEXT>

     "Bürokrasi azaldı" söylemlerinin gerçek yaşamda karşılığını bulup bulmadığı tartışılırken Bakanlar Kurulu, akla hayale gelmeyen konularla uğraşmayı sürdürüyor. 
     Bakanlar Kurulu'nun geçmiş hükümetler döneminde de şikayet konusu olan ayrıntılı ve yoğun iş yükünün büyük bölümü, Başbakanlık Müsteşarı Ömer Dinçer ve ekibi tarafından yükleniliyor. Ömer Dinçer, Bakanlar Kurulu'nun ayrıntılı ve ağır iş yükü altında vakit kaybetmemesi için birçok kararı önceden inceleyip raporlarla bakanlara sunuyor. Başbakanlık Müsteşarlığının çabalarına karşın "mevzuat" Bakanlar Kurulu'nun "bozuk televizyon tüpleri hurdasına" değin varan ayrıntılı kararlarla uğraşmasına neden oluyor. 
     
     BOZUK TÜP KARARI 
     Son olarak Bakanlar Kurulu "Türkiye Radyo-Televizyon Kurumu Genel Müdürlüğü tarafından, radyo ve televizyon vericilerinde kullanılmakta iken arızalanan ve emisyon düşüklüğü nedeniyle atıl durumda bulunan elektron tüplerin ihale yoluyla satışının, kamu kurum ve kuruluşlarının her türlü hurda malzemelerini Makina ve Kimya Endüstrisi Kurumuna satış suretiyle devri hakkındaki 20 3 1971 tarihli ve 7 2156 sayılı Kararnamenin kapsamı dışına çıkarılması" hakkında bir karar aldı. TRT'den sorumlu Devlet Bakanlığı’nın 7 3 2005, 20 9 2005 tarihli ve 0449, 1551 sayılı yazıları üzerine alınan karar uyarınca, TRT'nin bozuk tüpleri, hurda rejiminin dışına çıkarıldı, yani tüpler MKE dışındaki kurumlara satılabilecek. 
     
</TEXT>
</DOC>
