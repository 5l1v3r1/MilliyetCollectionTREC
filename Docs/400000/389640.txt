<DOC>
<DOCNO> 389640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonyas13.html </URL>
<DATE> 2005/10/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mars'taki robotların 'sağlığı yerinde'... 
</HEADLINE>
<TEXT>

     Mars'a Ocak 2004'te 3 aylığına bir misyon için iniş yapan araştırma robotları Spirit ve Opportunity, hala çalışmaya ve araştırmalarına devam ediyor. 
     6 tekerlekli araştırma araçlarından Spirit, Husband Tepesi'ne yaklaşık bir yıl süren ''efsanevi'' çıkışından sonra yeni keşifler için inişini sürdürüyor. 
     Husband Tepesi'nde iki ay geçiren ve burada robot kollarıyla kayalar üzerinde ve toprakta araştırmalar yapan Spirit'in, bir sonraki hedefi, uzaydan bakıldığında beyzbol sahası gibi duran bir bölgeyi incelemek olacak. 
     Spirit'in, 2003 Şubat ayında Dünya'ya dönerken parçalanan Columbia uzay mekiğinin komutanı Rick Husband'ın adı verilen tepeden inişinin iki ay kadar süreceği belirtiliyor. 
     Uzay robotunun araştırmaları sonucu, bilim insanları arasında oluşan yaygın kanıya göre, Husband Tepesi, bir kraterin Mars yüzeyine çarpması sonucu oluştu. 
     Bu arada Opportunity adlı diğer araç da, bilimadamlarınca ''yaşama elverişli'' olarak nitelenen Meridiani Planum ovasındaki incelemeleri sırasında oluşan bir bilgisayar arızasının giderilmesinden sonra yeniden ''sağlığına kavuştu.'' Araştırma robotlarını kontrol eden NASA'nın Pasadena'daki Jet Propulsion laboratuvarı yetkilileri, iki robotun da Mars'taki inceleme ve araştırmalarını sürdürdüğünü belirtti. 
     
</TEXT>
</DOC>
