<DOC>
<DOCNO> 353029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur05.html </URL>
<DATE> 2005/06/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Cezaevinde görüş şartları yeniden düzenlendi... 
</HEADLINE>
<TEXT>

     Ceza infaz kurumlarında bulunan hükümlü ve tutukluların ziyaret edilmelerine dair usul ve esasları yeniden düzenleyen, ''Hükümlü ve Tutukluların Ziyaret Edilmeleri Hakkında Yönetmelik'', Resmi Gazete'nin bugünkü sayısında yayımlanarak, yürürlüğe girdi. 
     5275 sayılı ''Ceza ve Güvenlik Tedbirlerinin İnfazı Hakkında Kanun''a dayanılarak hazırlanan yönetmeliğe göre, ziyaretçi kabulünden yoksun bırakma ve hücreye koyma disiplin cezası kesinleşmiş olup da bu cezaları infaz edilmekte olanlar dışında kalan hükümlü ve tutuklular ziyaretçiler ile görüşebilecek. Ancak, ziyaretçi kabulünden yoksun bırakma cezası infaz edilmekte olanların resmi ve yetkili merciler ile avukatları ve kanuni temsilcileriyle hücreye koyma cezası infaz edilmekte olanların, resmi ve yetkili merciler ve avukatlarıyla görüşmeleri engellenemeyecek. 
     Odaya kapatma disiplin cezası almış olsa dahi çocukların annesi, babası, kardeşleri, avukatı, resmi ve yetkili merciler ile yasal temsilcisiyle görüşmesi de engellenemeyecek. 
     Görüşler kapalı ve açık olmak üzere iki biçimde yaptırılacak. 
     Hükümlü ve tutuklular, yakınları ile haftada bir kez olacak şekilde, üçü kapalı biri açık görüş olmak üzere ayda dört kez görüşme yapabilecek. 
     Ağırlaştırılmış müebbet hapis cezasına hükümlü olanlar, 15 günde bir kez olmak üzere, biri açık, diğeri kapalı, ayda 2 kez görüşmede bulunabilecek. 
     Kapalı görüşlerden biri bayramlarda ve özel günlerde yaptırılacak açık görüşlerle çakıştığı takdirde, açık görüş yaptırılacak. 
     Hükümlü ve tutuklular, yakınları ve eşi, üçüncü dereceye kadar kan ve kayın hısımları ve vasisi ile kayyımı dışında kalan üç ziyaretçisinin açık kimlik ve adreslerini kuruma bildirecekler. Bu ziyaretçiler, ölüm, ağır hastalık, doğal afet, hükümlü ve tutukluların nakli ya da ziyaretçinin ziyaret olanağını ortadan kaldıracak yerleşim yeri değişikliği gibi zorunlu haller dışında değiştirilemeyecek. 
     Ziyaretçilerin, ceza infaz kurumunun düzen ve güvenliğini, hükümlü ve tutukluların sağlığını bozabilecek nitelikteki eşya ve maddeler ile her türlü iletişim araçları ve taşıma izin belgesi olsa dahi silahları kuruma alınmayacak. Ziyaret sırasında hükümlü ve tutuklulara para, kıymetli evrak ve eşya verilmeyecek. 
     Ziyaret yerleri, ziyaret öncesi ve sonrasında aranacak. 
     Ceza infaz kurumlarına gelen avukatların, savunmaya ilişkin olduğu yazılı olarak beyan ettiği belge ve dosyalar ile konuşma kayıtları incelemeye tabi tutulmayacak. 
     Konusu suç teşkil etmemekle birlikte, ceza infaz kurumlarına sokulması yasak olan eşya, araç, gereç veya malzemeler, çıkışta sahibine verilmek üzere muhafaza altına alınacak. 
     Hükümlü ve tutuklular, odalarından çıkışlarında ve dönüşlerinde ayrı yerlerde ve farklı memurlarca üst ve eşya aramasına tabi tutulacak. 
     Aramalarda insanın saygınlığını küçültecek, onurunu incitecek veya aramanın amacıyla bağdaşmayacak tutum ve davranışlarda bulunulamayacak. 
     Ziyaret ve görüşlerde, kurallara uymayan heyet ve kişilerin ziyaret ve görüşmeleri sürdürmelerine derhal son verilecek. Suç oluşturan davranışlar, kurum idaresince tutanakla tespit edilerek, ilgili adli ve idari makamlara bildirilecek. 
     Görüşme hakkına sahip özel kişilerin kurum güvenliğinin korunması amacıyla alınan tedbirlere aykırı istek ve davranışları nedeniyle görüşme hakları, ceza infaz kurumunun en üst amirince bir aydan bir yıla kadar kısıtlanabilecek. 
     
     CEZA İNFAZ KURUMLARINA GİRİŞTE ARAMA 
     Yönetmeliğe göre, ceza infaz kurumu görevlileri ve dış güvenlik görevlileri dahil olmak üzere, sıfat ve görevi ne olursa olsun, ceza infaz kurumlarına girenler duyarlı kapıdan geçecek. Bu kişilerin üstleri metal detektörle aranacak. Eşyaları x-ray cihazından veya benzeri güvenlik sistemlerinden geçirilecek, ayrıca şüphe halinde elle aranacak. Bu cihazların bulunmadığı yerlerde arama ve kontrol elle yapılacak. 
     Milletvekilleri, mülki amirler, hakim, cumhuriyet savcıları ve bu sınıftan sayılanlar, avukatlar, noterler, ceza infaz kurumları ve tutukevleri kontrolörleri, izleme kurulu başkan ve üyeleri, uluslararası sözleşmelerle yetkileri tanınmış kişi ve kuruluşların temsilcileri, ceza infaz kurumu ve tutukevi koruma birlik komutanı ile kurum müdürünün üstleri ağır cezayı gerektiren suçüstü halleri dışında elle aranamayacak. 
     Elle arama yapılmasını gerektiren hallerde, kuruma giren bayanlar, bayan infaz koruma memurları veya bayan jandarma görevlileri tarafından, bu görevlilerin bulunmamaları halinde, ceza infaz kurumu müdürünün istemi, cumhuriyet başsavcısının talebi üzerine, mülki amir tarafından görevlendirilecek bayan memurlarca aranacak. 
     
     KAPALI GÖRÜŞ 
     Hükümlü ve tutuklular eşi, anne, babası, büyükanne ve büyükbabası, çocuğu, torunu, kardeşi, gelini, damadı, kayınbiraderi, baldızı, yengesi, eniştesi, görümcesi, kayınvalidesi, kayınpederi, kayınvalidesinin annesi ve babası, kayınpederinin anne ve babası, eşinin başkasından olma çocuğu, büyükanne ve büyük babasının anne ve babaları, torun çocuğu, kardeş çocuğu, eşi, amcası, halası, dayısı, teyzesi ve bunların eşleri ile vasisi ve kayyımıyla görüşebilecek. 
     Diğer kişilerin ziyaretlerine, makul sebep bulunması halinde cumhuriyet başsavcılığı tarafından yazılı olarak izin verilebilecek. Bu hüküm, ağırlaştırılmış müebbet hapis cezasına hükümlüler hakkında uygulanmayacak. 
     Görüş süresi, yarım saatten az, bir saatten fazla olacak şekilde belirlenemeyecek. 
     
     AĞIRLAŞTIRILMIŞ MÜEBBET CEZALILARINA ZİYARET 
     Yönetmeliğe göre, ağırlaştırılmış müebbet hapis cezasına hükümlü olanları, eşi, çocukları, torunları, torunlarının çocukları, annesi, babası, büyükannesi, büyükbabası, büyükannesi ve büyükbabasının anne ve babaları, kardeşleri ve vasisi dışında kimse ziyaret edemeyecek. Bu kişiler, belirtilen yakınları ile ancak teker teker ve ceza infaz kurumu müdürünün belirleyeceği gün, saat ve koşullar içinde, 15 günlük aralıklarla ve günde bir saati geçmemek üzere görüşebilecek. 
     
     AÇIK GÖRÜŞ 
     Hükümlü ve tutuklular, anne, baba, eş, çocuk ve torunlarıyla ayda bir gün açık görüş yapabilecek. 
     Kınama cezası dışında disiplin cezası almış ve bu cezası kaldırılmamış hükümlü ve tutuklular açık görüşten faydalanamayacak. 
     Hükümlü ve tutuklular, Adalet Bakanlığı'nca uygun görülen, dini ve milli bayramlar ile özel günlere mahsus olmak üzere, belirlenen tarihlerde, anne, baba, eş, çocuk, torun ve kardeşleriyle açık görüş yapabilecek. 
     Bakanlıkça belirlenen yakınları olmayan hükümlü ve tutuklular, üçüncü dereceye kadar olan akrabalarından en çok 3 kişiyle görüşebilecek. Ancak, ağırlaştırılmış müebbet hapis cezasına hükümlüler bu haktan yararlanamayacak. 
     Açık ziyaretler, bir saatten fazla olmamak kaydıyla 09.00-17.00 saatleri arasında yaptırılacak. 
     
     AVUKATLA GÖRÜŞME 
     Tutuklu, vekaletname aranmaksızın avukat ile her zaman ve konuşulanları başkalarının duymayacağı, ancak görüşmenin görevlilerce izlenebileceği bir ortamda, açık görüş usulüne tabi olarak görüşecek. Bu kişilerin avukat ile yazışmaları denetime tabi tutulamayacak. 
     Soruşturma evresinde, aynı anda en fazla 3 avukat tutuklu ile görüşebilecek. 
     Hükümlüler ise avukatları ile, tatil günleri dışında ve çalışma saatleri içinde, bu iş için ayrılan görüşme yerlerinde, konuşulanların duyulamayacağı, ancak güvenlik nedeniyle görülebileceği bir biçimde, açık görüş usulüne uygun olarak görüştürülecek. 
     Avukatların savunmaya ilişkin belgeleri, dosyaları ve müvekkilleri ile yaptıkları konuşmaların kayıtları, istisnai haller dışında, incelemeye tabi tutulamayacak. 
     Zorunlu hallerde, belirlenen gün ve saatler dışındaki görüşmelere, cumhuriyet başsavcılığı yazılı olarak izin verebilecek. 
     Hükümlü, vekaletnamesi olmayan avukatlarıyla, avukatlık mesleğinin icrası çerçevesinde en çok 3 kez görüşme hakkına sahip olacak. 
     
     TÜRKÇE KONUŞULMASI ESAS OLACAK- 
     Ziyaret esnasında görüşmelerinin Türkçe yapılması esas olacak. Ancak, hükümlü veya tutuklunun Türkçe bilmemesi veya görüşeceğini bildirdiği yakınının Türkçe bilmediğinin tespit edilmesi halinde, Türkçe'den başka bir dilde konuşmanın yapılmasına izin verilecek ve konuşma kayda alınacak. Kayıtların incelenmesi sonucu, konuşmaların kurum güvenliğini veya kamu düzenini tehlikeye düşürecek nitelikte bulunması halinde, haklarında idari ve adli işlem yapılacak. 
     Soruşturma evresinde Cumhuriyet savcısı, kovuşturma evresinde hakim veya mahkeme, soruşturmanın veya davanın selameti bakımından tutuklunun ziyaretçi kabulünü yasaklayabilecek veya bu hususta kısıtlamalar koyabilecek. 
     
</TEXT>
</DOC>
