<DOC>
<DOCNO> 367275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun05.html </URL>
<DATE> 2005/08/05/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD Temsilciler Meclisi'ne Kıbrıs'ı 'tanı' tasarısı... 
</HEADLINE>
<TEXT>

     ABD Temsilciler Meclisi’nin New Jersey Demokrat Partili milletvekili Robert Menendez, Türkiye’yi, "Kıbrıs Rum kesimini, Avrupa Birliği’nin bir üyesi ve ’Kıbrıs Cumhuriyeti’ olarak tanımaya" çağıran bir karar tasarısını ABD Temsilciler Meclisi’ne sundu. 
     Bağlayıcı özelliği bulunmayan karar tasarısına 435 üyeli ABD Temsilciler Meclisi’nden 10 milletvekili destek verdi. Tasarıda aynı zamanda, Türk askerinin Kıbrıs’tan çekilmesi, Ada’da mülkiyet haklarına ve serbest dolaşıma, mültecilerin geri dönüşüne ve serbestçe yerleşmesine izin verilmesi talep ediliyor. 
     Tasarıda, 3 Ekim 2005 tarihinde üyelik müzakereleri başlamadan önce Türkiye’nin, Avrupa Birliği’nin Kopenhag kriterlerine uyduğunu göstermesi gerektiği de savunuluyor. Bu çerçevede Türkiye’den, Gümrük Birliği uygulamasını AB’nin bütün üyelerine taşıması ve "Kıbrıs Cumhuriyeti"ni de tanıması çağrısında bulunuluyor. 
     ABD Temsilciler Meclisi’ne sunulan tasarıda Türkiye’nin, BM ile birlikte çalışarak Kıbrıs sorununa bir çözüm yönünde çaba göstermesi isteniyor ve aynı zamanda Türkiye’nin, kendi toplumunu "modernleştirme ve demokratikleştirme" programlarını sürdürmesi tavsiye ediliyor. 
     Söz konusu tasarı, görüşülmek üzere ABD Temsilciler Meclisi Uluslararası İlişkiler Komitesi’ne gönderildi. 
     
</TEXT>
</DOC>
