<DOC>
<DOCNO> 375620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/guncel/agun.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor kurtuldular 
</HEADLINE>
<TEXT>


Öcalan'a destek için Gemlik'te yürüyüş yapmalarına izin verilmeyen grubun araçlarına Bozüyük'te taşlı saldırıda bulunuldu. Grubu linç edilmekten jandarma ve polis kurtardı 

BURSA, YALOVA DHA 

Bölücübaşı Abdullah Öcalan'a destek için Gemlik'e gidişlerine izin verilmeyen grubun araçlarına Bilecik'in Bozüyük ilçesinde saldırıda bulunuldu. Bozüyüklü grubun linç etmek istediği Öcalan yandaşlarını jandarma ve polis kurtardı. 55 kişi yaralandı. 
Bursa Valiliği'nin, DEHAP ile Tutuklu Hükümlü Aileleri Dayanışma Federasyonu'nun TUYAD - FED "Gemlik Yürüyüşü"nü yasaklamasına rağmen yüzlerce kişi cuma gününden itibaren Gemlik'e doğru yola çıktı. Gruplar, Bozüyük, Bursa'nın İnegöl ve Mustafakemalpaşa ilçelerinde durduruldu. Şanlıurfa'dan gelen otobüslerden birinde Öcalan'ın kardeşi Fatma Öcalan da yer aldı. 

İlçenin kurtuluş günü 
İnegöl'ün Mezitler mevkiinde barikatta 6 saat bekleyen yaklaşık 2000 kişi, otobüslerin camlarına Öcalan posterleri asıp dönüşe geçti. 50'ye yakın otobüs 17.20 sıralarında, ilçenin kurtuluş yıldönümü törenlerinin yapıldığı Bozüyük'ten geçerken bir anda gerginlik tırmandı. Kısa sürede toplanan 3 bin Bozüyüklü, "Kahrolsun PKK" sloganları atarak otobüslere saldırdı. 
Güvenlik güçleri otobüsleri hızla ilçeden çıkarırken, kalabalık Hatay Nur Turizm'e ait otobüs ile Öz Diyarbakır şirketine ait otobüsün çevresini kuşatarak içindekileri linç etmek istedi. Bozüyük Kaymakamı Dursun Balaban, megafonla halkı sakin olmaya çağırırken, polis havaya ateş açtı ve jandarmadan destek istendi. 

Taşlı sopalı saldırı 
Otobüsteki bazı kişiler polis panzerlerine bindirilerek kurtarılırken kalabalık, molotofkokteyli atılan otobüste mahsur kalanlara taş ve sopalarla saldırdı. Bilecik ve Eskişehir'den gelen çevik kuvvet ekipleriyle jandarma birlikleri, göstericileri tazyikli su ve biber gazıyla dağıttı. 
Konvoydaki 41 kişi ile 8 güvenlik görevlisi ve 5 gösterici yaralandı. Yaralılardan 2'sinin durumunun ağır olduğu kaydedildi. Gece yarısına kadar devam eden olaylar sırasında ilçe savaş alanına döndü, Eskişehir- Bilecik karayolu saatlerce trafiğe kapalı kaldı. 
Saldırıdan kurtulan konvoydaki araçlar Ankara'ya giderken mola verdi. Grubun bir lastik tamircisinin işyerindeki lastikleri karayolu üzerinde ateşe vermesi üzerine karayolu 1 saat trafiğe kapandı. 

İznik'te de linç girişimi 
Bursa'nın İznik ilçesinde polisin 14 kişiyi emniyete götürmesinin ardından ilçede "teröristler yakalandı" söylentisi yayıldı. Yaklaşık 600 kişi Atatürk Caddesi'nde toplanarak, PKK ve Abdullah Öcalan aleyhine slogan atmaya başladı. Doğu illerinden geldikleri belirtilen 1'i kadın 4 kişiden biri grubun yanından geçerken iddiaya göre, "Siz Türkler çok mu iyisiniz" deyince arbede çıktı. Kalabalığa laf attığı belirtilen kişi, göstericilerce linç edilmek istendi. Polis, şişle yaralanan kişiyi kalabalığın elinden alarak hastaneye kaldırdı. 
Akşam saatlerinde sayıları artan göstericiler Emniyet Müdürlüğü'ne doğru yürüyüşe geçti. Bazı göstericiler, 14 kişinin emniyette olduğunu öğrenince içeri girmek istedi. Polisler binaya girmek isteyenleri güçlükle engellerken, olası linç girişimine karşı 14 kişiden bazıları polis kıyafeti giydirilerek emniyetten uzaklaştırıldı. 
Adana'da da 100 kişilik PKK yanlısı grup, sokakta gösteri yapmalarına izin vermeyen çevik kuvvet polisine taş ve molotofkokteyli atarak kaçtı. 

İmralı destekçileri ortalığı karıştırdı 

PKK yandaşları, İstanbul'da 12 ayrı noktada birden ayaklandı. Polislere, araçlara, işyerlerine molotof, kokteyli atan 88 kişi gözaltına alındı 

İSTANBUL Milliyet 
İstanbul'da, Öcalan'a destek için aynı saatlerde Gaziosmanpaşa, Beyoğlu, Bağcılar, Esenler, Kadıköy gibi ilçelerde toplanan PKK yandaşları, sokakları savaş alanına çevirdi. Araçlara, işyerlerine molotofkokteyli atan grupları, polis biber gazı ve göz yaşartıcı bomba kullanarak dağıttı. 12 ayrı noktada çıkan olaylar nedeniyle aralarında çocukların da bulunduğu 88 kişi gözaltına alındı. 
GAZİOSMANPAŞA Karayolları Mahallesi'nde toplanan yaklaşık 300 kişi, Öcalan posterlerini açarak, bir süre halay çekti. Gazi Mahallesi'ne doğru yürüyüşe geçen ve barikat kurmak isteyen bazı göstericiler, çöp konteynerlerini devirerek ateşe verdi. Grup, biber gazı ve göz yaşartıcı bombayla dağıtıldı. 
BEYOĞLU Öcalan posteri açarak toplanan ve ellerinde çok sayıda molotofkokteyli bulunan yaklaşık 300 kişi, Kurtuluş'tan Dolapdere'ye yürüdü. Dolapdere'de çevik kuvvet'in beklediğini gören göstericiler, molotofkokteyli ve taş atarak ara sokaklara kaçtı. 
BAĞCILAR Yüzyıl Köprüsü civarında ve Demirkapı Mahallesi'nde toplanan grup, Öcalan posterleriyle, PKK bayraklarıyla 0 - 3 TEM bağlantı yolunu keserek, yaklaşık bir kilometre yürüdü. Öcalan lehine slogan atan grup, çevik kuvvet ekipleriyle karşılaştı. "Dağılın" uyarılarına, motolofla karşılık veren grup, göz yaşartıcı gaz atılarak dağıtıldı. 
ESENLER Karabayır Mahallesi'nde bir grup, çevreye taş ve molotof kokteyli attı. Türk bayrağı açan bir kişi, linç edilmek istendi. Grup polisin uyarı ateşiyle dağıldı. 
KADIKÖY 150 kişi, Göztepe Köprüsü mevkiinde bir süre yürüdü. Eylemciler, polisin "dağılın" uyarılarına taşla karşılık verdi. Bazı polisler yaralandı. Polisin havaya ateş açması üzerine grup dağıldı. 
KÜÇÜKÇEKMECE Dün 21.00'de toplanan 100 PKK yandaşı, taş ve molotofkokteyllerini İş Bankası Şubesi'ne attı. Göstericiler, lambaları da kırdı. Olaylarda bir polis memuru hafif yaralandı. 

Otobüsü yakacaklardı... 

Bağcılar'da Öcalan lehine slogan atan grup, "dağılın" uyarısına molotofla karşılık verdi. Polis, kalabalığı göz yaşartıcı gaz atarak dağıttı. Gazi Mahallesi'nde bazı göstericiler, bir İETT otobüsünü taş yağmuruna tutup molotofkokteyli attı. 

Gül Teröre asla müsamaha yok 

ANKARA Milliyet 
Dışişleri Bakanı Abdullah Gül, teröre asla müsamaha edilmeyeceğini belirterek, mücadele için ne gerekiyorsa yapılacağını söyledi. PKK eylemleriyle ilgili soruyu yanıtlayan Gül, "Bunların hepsi provokasyondur. Teröre asla müsamaha yok, kesinlikle yok. Bu, acizliğin ifadesidir. Ne gerekiyorsa, terörle mücadele için bunların hepsi seferber edilecektir, yapılacaktır. Bundan hiç kimsenin şüphesi olmasın" dedi. 

PKK muhalifi Kürtler 'Bu bayrak hepimizin bayrağı değil' 

PKK ve DEHAP karşıtlarının oluşturduğu hareketin toplantısında bağımsızlık istekleri dile getirildi 

NAMIK DURUKAN Ankara 

Hak ve Özgürlükler Partisi'nin HAK-PAR girişimi ile Ankara'da bir araya gelen PKK ve DEHAP karşıtlarının oluşturduğu siyasi parti, örgüt ve grup temsilcileri, Başbakan Erdoğan'ın "Kürt sorunu" söylemini tartıştı. Bağımsızlık isteğinin dile getirildiği sonuç bildirisi, tartışmalar sonucu geri çekildi. 
Sürmeli Otel'de gerçekleştirilen toplantının açılışını HAK-PAR Genel Başkanı Abdülmelik Fırat yaptı. Açılışta önce Kürtçe, sonra Türkçe konuşan Fırat, siyasi parti kurma amacında olmadıklarını belirtti. Yaklaşık 200 kişinin katıldığı toplantıda konuşan Fuat Önen, Kürtlerin sürekli kendi topraklarında istilaya uğrayan bir halk olduğunu iddia ederek, "Türkiye'de problem olan, bizi zorla Türk yapmak isteyenlerdir. Türkiye'de sorun Kürtlük değil Türklüktür. Türkiye sınırları altında Kürt ulusu yaşadığını söylemek bölücülükse, bölücüyüz. Bu devlet, bu bayrak hepimizin bayrağı değil" dedi. 

'35 milyon Kürt'e devlet yok' 
Kürd-Der Diyarbakır Sözcüsü İbrahim Güçlü, Abdullah Öcalan'ın "demokratik cumhuriyet" söyleminin Erdoğan'ın söylemi ile devam ettiğini söyleyerek, "200 bin Kıbrıslı için devlet istiyoruz, 35 milyon Kürt'e devlet yok" dedi. Serbesti dergisi yazarı Ümit Fırat, konuşmaların amacını aştığını belirterek konuşmak istemedi. 

Bağımsızlık bildirisine tepki 
Toplantı sonuç bildirisinde "bağımsızlık" yanlılarınca kaleme alınan ve Kürtlerin kendisini yönetmesi istenen madde, tepkiye ve tartışmaya neden oldu. Bildiriyi eleştiren yazar Altan Tan çekildiğini bildirirken, Ahmet Aras, "Bu savaş bildirisidir. Başbakan'ı suçlayıcı ifadeler var" dedi. Tepkiler üzerine divanın hazırladığı bildiri iptal edilirken, bildirinin oluşturulacak çalışma grubunca yazılması benimsendi. 


</TEXT>
</DOC>
