<DOC>
<DOCNO> 350423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur02.html </URL>
<DATE> 2005/06/09/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Kene virüsüne 2 kurban daha 
</HEADLINE>
<TEXT>

     Şevket ERZEN DHA 

      ÇORUM'un merkeze bağlı Karaağaç Köyü’nde virüs taşıyan kenelerden bulaşan Kırım Kango Kanamalı Ateşi hastalığından 2 kişi öldü. 
     Köyde yaşayan ve çobanlık yapan 30 yaşındaki Emin Köbüt, Kırım Kango Kanamalı Ateşi ön tanısıyla geçen hafta Devlet Hastanesi’nden, Ankara Numune Hastanesi’ne sevk edildi. Burada tedavi olan evli ve 2 çocuk babası Köbüt’ün tanısı kesinleştirildi. Ancak, iç organları fonksiyonlarını yitirip kanama başlayınca doktorlar Emin Köbüt’ü kurtaramadı. 5 gün önce Karaağaç Köyü’nde Köbüt, toprağa verilirken, hastalığı boyunca kendisine refakatçılık yapan ve yanından ayrılmayan ablası 35 yaşındaki Neriman Aktaş’da 2 gün önce fenalaşarak Ankara’ya sevk edildi. Aşırı kanama nedeniyle evli ve 3 çocuk annesi Aktaş yolda öldü. 
     Sağlık İl Müdürü Fikret Purtul, virüs taşıyan kenelerden bulaşan ve ateş, ishal, halsizlik, bulantı, kusma gibi belirtileri olan hastalığın, kandaki trombosit sayısını hızla düşürerek ölüme neden olduğunu söyledi. Yakın temasla da bulaşabilen Kırım Kango Kanamalı Ateşi hastalığının Çorum’un da dahil olduğu Niksar-Tokat-Amasya bölgesinde zaman zaman görülebildiğini söyleyen Purtul, köylüleri uyararak dikkatli olmalarını istedi. 
     Aynı köyden hastalık teşhisi ile iki kişinin hayatını kaybetmesi üzerine köylüler de panik yaşamaya başladı. Sağlık İl Müdürlüğü ekipleri ölenlerin yakınlarından kan örnekleri alarak incelemeye aldı. Kan örnekleri Ankara Refik Saydam Hıfzıssıhha Enstitüsü’ne gönderildi. Sağlık Müdürlüğü teknik ekipleri köydeki hayvanları, gübrelikleri ve köy çevresini ilaçladı. 
     
</TEXT>
</DOC>
