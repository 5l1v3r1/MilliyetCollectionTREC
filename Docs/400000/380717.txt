<DOC>
<DOCNO> 380717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/ekonomi/eko01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro FM 22.8 milyon dolara Kutman'ın 
</HEADLINE>
<TEXT>


Metro FM ihalesinde en yüksek teklifi, ortakları arasında Mehmet Kutman'ın da bulunduğu Turkcom'a ait Pasifik Radyo TV verdi. Kanadalı CanWest ise Pasifik'in danışmanı olduğunu açıkladı 

DİLEK TAŞ 

Tasarruf Mevduatı Sigorta Fonu'nun TMSF satışa sunduğu Star Medya Grubu şirketleri arasında yer alan 7 radyonun toplam 50 milyon 590 bin dolarlık muhammen bedeli, Süper FM ile Metro FM'e verilen tekliflerle aşıldı. İki radyonun satış ihalesinde verilen en yüksek tekliflerin toplamı, 55 milyon 950 bin dolar olarak gerçekleşti. 
TMSF'nin, Star Medya Grubu şirketlerinden Metro FM'nin satışı için düzenlediği ihale, dün yapılan Süper FM ihalesindeki gibi çekişmeli geçti. TMSF'nin Esentepe'deki merkezinde gerçekleştirilen ihalede, Metro FM 15 milyon 500 bin dolarlık muhammen bedelle satışa sunuldu. 
Radyonun ihalesi, Doğan Grubu'na ait Popüler TV ve Radyo, Ciner Grubu'na ait Merkez Radyo ve ortakları arasında Mehmet Kutman'ın da bulunduğu, Kanadalı CanWest şirketinin ise danışmanlık vereceği açıklanan, Turkcom'a ait Pasifik TV ve Radyo'nun kapalı zarfta yazılı tekliflerini vermesinin ardından açık artırma ile devam etti. 
10 milyon dolarla başlayan ve hiçbir şirketin ara istemediği ihalede 85 kez bayraklar kaldırılarak, fiyat artışı yapıldı. İhale 22 milyon 850 bin dolarlık teklifle Pasifik TV ve Radyo'da kaldı. 
Önceki günkü Süper FM ihalesinde 33.1 milyon dolarla en yüksek teklifi veren CGS'de yüzde 25 payı bulunan Kanadalı CanWest'ten yapılan açıklamada Global Yatırım Holding'in danışmanlık verdiği Turkcom'un, Pasifik TV'nin tamamına sahip olduğu belirtildi. Bununla birlikte CanWest'e ait CGS NZ TV'nin Pasifik ve Turkcom ile yaptığı anlaşmalar olduğu ve Metro FM'e operasyonel danışmanlık verileceği, yasal değişiklik durumunda CGS'nin Metro FM'de yüzde 75'e kadar hisse sahibi olabileceği kaydedildi. 

'Sürpriz olmadı' 
TMSF Başkan Yardımcısı ve İhale Komisyon Başkanı Mehmet Çalışkan, 15.5 milyon dolar muhammen bedelli Metro FM'e Pasifik TV'nin 22.8 milyon dolar teklif etmesinin kendileri için sürpriz olmadığını söyledi. Çalışkan, "Bu iki ihale gösterge olursa, pazartesi günü Star TV ihalesinin de iyi geçeceğini düşünüyoruz" dedi. Çalışkan, bir soru üzerine de, "CGS'nin bize beyan ettikleri bir ortaklık yapısı var tabii ki ama TMSF, basına yatırım yapmak isteyen kuruluşların ortaklık yapısıyla çok fazla ilgilenmiyor" diye konuştu. 

Mezatçı başarıyla yönetti Önceki gün Süper FM, dün ise Metro FM ihalelerini TMSF 1. Tahsilat Dairesi Memuru Mehmet Pazvantoğlu yönetti. Pazvantoğlu'nun ihalelerdeki performansı başarılı olarak değerlendirildi. Pazvantoğlu'nun daha önce de TMSF bünyesinde açık artırma yönettiği ve bu konuda özel bir eğitim almadığı da öğrenildi. 


</TEXT>
</DOC>
