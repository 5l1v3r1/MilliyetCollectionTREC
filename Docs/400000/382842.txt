<DOC>
<DOCNO> 382842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko28.html </URL>
<DATE> 2005/09/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Global'den satış açıklaması... 
</HEADLINE>
<TEXT>

     Global Menkul Değerler'in ''yüzde 20 hissesinin'' satışı için, Global Yatırım Holding A.Ş ile Banca IMI S.p.A. arasındaki anlaşmanın dün saat 19.30 itibariyle imzalandığı, satış ve devir işlemine esas olacak fiyatın ise Global Menkul Değerler A.Ş.'nin 31 Aralık 2004 tarihi itibariyle oluşan defter değerinin yaklaşık 17.9 trilyon TL iki misli olduğu bildirildi. 
     Global Yatırım Holding'ten İMKB'ye yapılan açıklamada, kapanış tarihi itibariyle kesinleşecek satış bedelinin, kapanış tarihine kadar oluşabilecek düzeltme kalemlerinin düşülmesi ile hesaplanacağı kaydedilerek, şöyle denildi 
     ''Bu bedelin, defter değerinin 1.5 misline tekabül eden kısmı kapanış tarihinde, bakiyesi ise şirket hisselerinin yüzde 30'una ilişkin opsiyon hakkının kullanılması anında ödenecektir. Sözkonusu fiyat, yukarıda belirtildiği üzere, defter değerine çarpan tatbik edilmesi yöntemi ile tesbit edilmiştir. Kapanış tarihi itibariyle tespit edilen bedel uyarınca şirketimizin elde edeceği kar miktarı, şirketimiz özkaynaklarına ilave edilecek olup, şirketimizin yatırım kapasitesini artıracak bir kalem teşkil edecektir.'' Global Yatırım Holding'ten İMKB'ye yapılan bir başka açıklamada, satış ve devir işleminin bedeline esas olacak Global Menkul Değerler'in 31 Aralık 2004 tarihi itibariyle uluslararası muhasebe standartlarına göre oluşan defter değerinin 17 trilyon 899 milyar 870 milyon TL olduğu belirtildi. 
     Kesin devir bedelinin, kapanış tarihi itibariyle, sözkonusu olabilecek düzeltme kalemlerinin düşülmesini müteakip belirleneceği vurgulanan açıklamada, 01 Ocak 2005 tarihi ile kapanış tarihi arasına tekabül eden temettü haklarının ise tamamının şirkete ait olacağı ifade edildi. 

     
</TEXT>
</DOC>
