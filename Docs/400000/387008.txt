<DOC>
<DOCNO> 387008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/dunya/axdun02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'ın ziyareti Rumları kızdırdı 
</HEADLINE>
<TEXT>


SEFA KARAHASAN Lefkoşa 


ABD Dışişleri Bakanı Condoleezza Rice'ın KKTC Cumhurbaşkanı Mehmet Ali Talat'ı Washington'a davet etmesi Kıbrıs Rum Kesimi'nde tepkiyle karşılandı. Rum Yönetimi Sözcüsü Kipros Hrisostomidis, "Amerikalıların, yaptıkları eylemlerle adada ayrılıkçılığı güçlendirdiklerini" söyledi. 
Hrisostomidis, Güney Lefkoşa'daki ABD Büyükelçiliği Maslahatgüzarı Jane Zimmerman'ın, "ABD Dışişleri Bakanı Condoleezza Rice'ın Mehmet Ali Talat'la Kıbrıs Türk toplumu lideri olarak görüşmeye hazır olduğu" yönündeki sözlerine atfen yaptığı açıklamada, Rum hükümetinin, Rice'ın KKTC Cumhurbaşkanı Talat'ı görüşmek için davet etmesinin, "Kıbrıs sorununun çözümü ve adanın yeniden birleşmesi çabalarına hizmet etmediğine inandığını" söyledi. ABD Dışişleri Bakanlığı Sözcüsü Adam Ereli de, Rice'ın Talat'ı Washington'a davet ettiğini doğrularken, bu davetin, ABD'nin Kıbrıs'ta çözüm bulmaya yönelik desteğinin bir parçası olduğunu söyledi. 
Bu arada, Talat'ın yarın ABD Avrupa ve Güney Asya Direktörü Douglas Silliman'ı kabul ederek görüşeceği öğrenildi. 




</TEXT>
</DOC>
