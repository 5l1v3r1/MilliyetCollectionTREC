<DOC>
<DOCNO> 362790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo16.html </URL>
<DATE> 2005/07/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çaykur Rizespor, Ankarasporlu Evren ile 4 yıllık sözleşme imzaladı 
</HEADLINE>
<TEXT>

     Çaykur Rizespor'da, Ankarasporlu orta saha oyuncusu Evren Erdeniz ile 1 yılı opsiyonlu olmak üzere 4 yıllık sözleşme imzalandı. 
     Çaykur Rizespor Yönetim Kurulu Üyesi Orhan İstif, AA muhabirine yaptığı açıklamada, Evren ile yaptıkları görüşme sonrası kendisi ile her konuda anlaştıklarını belirterek, ''Evren ile İstanbul'da 1 yılı opsiyonlu olmak üzere 4 yıllık anlaşma imzaladık. Evren'in Rizeli olması nedeniyle takımımıza çabuk uyum sağlayacağına inanıyorum'' dedi. 
     İstif, Bashır El Tabei'nin vize sorununun çözülemediğini, bu nedenle Hollanda'daki kamp çalışmasına götürülemediğini ifade ederek, ''Bashır ve yeni transfer ettiğimiz Evren, Hollanda kampına katılmayacak. Kendileri çalışmalarını Rize'deki tesislerimizde sürdürecekler'' diye konuştu. 
     İstif, yabancı oyuncu transfer çalışmalarını da sürdürdüklerini kaydederek, ''Brezilya'nın Sao Paulo takımında forma giyen 26 yaşındaki orta saha oyuncusu Williamis Da Souza ile ilgileniyoruz. Souza'yı hafta sonu Türkiye'ye getirmeyi planlıyoruz. Eğer anlaşabilirsek kendisiyle 3 yıllık sözleşme imzalamayı düşünüyoruz'' diye konuştu. 
     
</TEXT>
</DOC>
