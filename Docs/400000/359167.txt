<DOC>
<DOCNO> 359167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine trene saldırdılar 
</HEADLINE>
<TEXT>


Bingöl'deki saldırıdan 5 gün sonra Erzurum'a giden yük treni, uzaktan kumandalı bombanın patlatılması sonucu devrildi. Saldırıda can kaybı olmazken, olay yerine 10 metre mesafede de şüpheli bir paket bulundu 

ERZURUM DHA 

Bingöl'de raylara döşenen bombanın uzaktan kumandayla patlatılması ve 6 kişinin yaşamını yitirmesinin ardından bu kez, Erzincan'dan Erzurum'a giden yük treninin bir vagonu, uzaktan kumandalı bombanın patlatılması sonucu devrildi. 
Erzurum Valisi Celalettin Güvenç, Erzincan'dan Erzurum'a giden yük trenine, uzaktan kumandalı bombayla saldırı düzenlendiğini bildirdi. Güvenç, trenin Yollarüstü mevkiinden geçişi sırasında uzaktan kumandalı bombanın patlatıldığını ifade etti. Patlamada can ve mal kaybı olmadığını belirten Güvenç, "Bir vagon devrilmiş, 6 vagon da yan yatmış" diye konuştu. 
43 bin 646 sefer sayılı yük trenine düzenlenen saldırının ardından bölgede arama - tarama operasyonu başlatıldı. 40 vagondan oluşan ve 6 personelin bulunduğu yük treni ve çevresinde yapılan inceleme sonucu, olay yerine yaklaşık 10 metre uzaklıkta bulunan ve üzerinden rayların geçtiği bir köprünün alt kısmında şüpheli bir paket bulundu. Paketin imhası için bölgeye bomba imha uzmanı ekipleri çağrıldı. 
Tren seferleri durdurulurken, bölgeye gelen Jandarma Alay Komutanı Kurmay Albay Hüseyin Yüksek çalışmaların devam ettiğini söyledi. 
2 Temmuz'da, Bingöl'de gerçekleşen saldırının ardından PKK, 120 yolcusu bulunan trene saldırıyı, Avrupa'daki yayın organı Mezopotamya Haber Ajansı'nda yer alan bir açıklamayla üstlenmişti. 


</TEXT>
</DOC>
