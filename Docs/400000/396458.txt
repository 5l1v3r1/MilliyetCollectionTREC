<DOC>
<DOCNO> 396458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/ydilmen.html </URL>
<DATE> 2005/11/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
15 dakika 
</HEADLINE>
<TEXT>



Christoph Daum ilk geldiğinde bir takım taktiksel sıkıntılar yaşadı. Bir hoca 2.5 yıl çalıştığı bir kulüpte zaman zaman taktiksel hatalar yapabilir ancak dün Daum çok enteresan işlere imza attı. Kendisini hep alkışladık, saygı duyduk. Bugüne kadar böyle disiplinsiz bir Daum ve disiplinsiz bir futbol takımı görmemiştik. 
Oyunun ikinci yarısında Tuncay, Anelka'nın yerine geçiyor, Appiah sola çizgiye gidiyor. Anelka zaten ilk yarıda hiç oyunda yoktu. Kesinlikle konsantre değildi. Appiah çok iyi bir orta saha oyuncusu ama vasat bir sol kanat oyuncusu. İkinci yarıda Semih oyuna girdikten sonra Tuncay kenara döndü, "Ben ne oynuyorum" diye sordu. Kaldı ki, ben solda oynayacağını bekliyordum, forvetin arasında kaldı. Appiah döndü, o da gitti orta sahaya. İşin en ilginç tarafı sağ bek Mehmet Yozgatlı oynarken, önünde Ümit Özat vardı. Serkan'ın çıkmasından sonra Ümit'in sağa geçmesi doğru. En azından iyi orta yaptığı için. Ancak Ümit'in önde oynaması yanlıştı, çünkü Mehmet'in savunması hiç yok. Fenerbahçe takımı 75 dakika pozisyona girmeden, arzusu ve iştahı olmadan oynadı. Ardından seyirci devreye girdi. Buna uyanan kaleci Bülent 1-2 dakika doktor isteyince tribünler daha da ateşlendi. Manisa yaslandıkça, Fenerbahçe 75 dakikada bulmadığı pozisyonları son 15 dakikada buldu. Ligin gol ortalaması en iyi olan ismi Semih ile de skoru yakaladı. 
Fenerbahçe zaman zaman kötü maçlarda bile pozisyon yakalıyordu. Yine öyle olacak sandılar ancak futbolcular tek bir şeyi unuttu Alex yoktu. 
Manisa takımı haddini bilerek oynadı. Son 15 dakika haricinde kesinlikle ezilmedi. İlk yarının sonlarına kadar toplayabildikleri puanlarla önünü açmaya çalışan takım görüntüsü verdi. 



</TEXT>
</DOC>
