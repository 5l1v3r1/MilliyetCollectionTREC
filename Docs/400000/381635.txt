<DOC>
<DOCNO> 381635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo19.html </URL>
<DATE> 2005/09/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
MHK Başkanı Necati ile Hasan'ın sahada dalaşmasından keyif aldım 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, Samsunspor-Galatasaray maçının devre arasında Necati ile Hasan'ın kavga etmesiyle ilgili olarak, ''Necati ile Hasan'ın saha içindeki dalaşmasından keyif aldım'' dedi. 
     Lütfi Kırdar Uluslararası Kongre ve Sergi Sarayı'nda düzenlediği basın toplantısında, bu olayın futbolun güzelliğinden, adrenalininden yaşandığını belirten Özerten, ''Galip gelmek, daha iyi yapabilmek için çıkmış bir kavgaydı. Sonuçta Necati ikinci golü atınca Hasan gidip tebrik etti'' diye konuştu. 
     Futbolun doğasında bu tür olayların yaşandığını vurgulayan Ufuk Özerten, şöyle devam etti 
     ''Bu olay olmamalıydı tabi, futbolcular örnek insanlar, biraz daha dikkatli olmalılar. Ama futbolla ilgisi olanlar, bu sporun bazı istemsiz hareketlere sebep olduğunu bilirler. Ama ilgisi olmayanlar için o olay çok kötü bir olay. Ancak futbolun doğasında bu tür olaylar da oluyor. Ben keyif aldım. Ama benim keyif aldığım olayın hırs boyutu, kendini işine verme boyutudur. 
     Hakemler böyle bir durumu gördükleri zaman herhangi bir şiddet ve kural ihlali varsa ne gerekiyorsa onu yaparlar. 'İki takımın aynı oyuncusunun fena hareketini hoş görün, rakip takıma oyuncuncularını cezalandırın' diye bir kural yok. Sözlü eylem de cezaya dahil. Maç bittiğinde yeşil sahayı terketmeden sözlü veya fiili bir hareketi hakemler kartla cezalandırabilirler. Hakem gördüğü ve duyduğu zaman muhakkak kart göstermesi gerekir.'' 
     
     ''HAKEMLERE KALKAN ELLER KIRILMALIDIR'' 

     Ufuk Özerten, Muş'ta oynanan iki amatör maçta 2 hakemin dövüldüğünü kaydederek, ''Birinin burnu kırılmış. Şiddetle ve nefretle protesto ediyorum. Hakemlere kalkan eller kırılmalıdır'' dedi. 
     Türk adetlerinde böyle birşeyin olmadığını anlatan Özerten, ''Ben Türküm'' diyen bir insanın, sahada bir kişiyi 15 kişi kıstırıp dövmeyeceğini savunarak, şöyle devam etti 
     ''Bu acizliktir, kendini bilmezliktir. Konuyu federasyona ilettim. Oradaki il hakem kurulları gerekli tahkikatları yapacak ve gerekli cezaları verecektir. Gerekirse bu tür takımların maçlarına çıkmamayı bile MHK olarak göze alırız. Hakemler özverili insanlardır. Olaylara hoşgörüşle bakabilirler. Ama bu tür şiddet olayları karşısında bir takım çevrelerin de duyarsız olduğunu hissedersek, hakemler olarak tavrımızı ortaya koyarız'' diye konuştu. 
     
     ''HERKESİ CENTİLMENLİĞE DAVET EDİYORUM'' 

     İkinci ve Üçüncü Liglerde de maçların iyi gittiğini belirten Özerten, oradaki kulüplere ve hakemlere de aynı ölçüde değer verdiklerini söyledi. 
     İkinci ligde bir maçtan sonra tanıdığı bir kulüp başkanının kendisini aradağını anlatan Ufuk Özerten, şöyle konuştu 
     ''Başkan bana 'Bu hakem nereden çıktı' diyor, birbirimize hiddetleniyoruz. Aynı maçın diğer kulüp başkanı arıyor, hakemin 1. yarı çok iyi olduğu 2. yarı diğer takım tarafından şiddete maruz kaldığını ve mağlup olduklarını söylüyor. Gözlemciyi arıyorum, hakemin yürekli bir yönetim gösterdiğini söylüyor. Belli ki ortada bir yalan var. Bu yalanı kim söylüyor, niye söylüyor Herkesi dürüst ve haysiyetli olmaya, centilmenliğe davet ediyorum.'' Özerten, bu hafta hakem notlarında, en yüksek notlara ulaşılan haftalardan biri olduğunu dile getirerek, ''Cüneyt Çakır 8.6 gibi en yüksek notlardan birini aldı. Bütün hakemlerimizi kutluyorum. Ama daha iyiyi yakalamak için MHK ve hakemler olarak çaba göstermeliyiz'' ifadelerini kullandı. 
     Bir gazetecinin ''Cüneyt Çakır'ın performansı iyi gidiyor. Ona derbilerde görev verebilir misiniz '' şeklindeki sorusu üzerine Ufuk Özerten, ''Cüneyt Çakır gibi diğer hakemlerin performansında da yükselmeler var. Bunları değerlendiriyoruz. Bir derbiyi Fırat Aydınus çıktı yönetti, yarın Cüneyt Çakır çıkar. İlkemiz, her hakemi her maçı yönetecek hale getirmek'' diyerek sözlerini tamamladı. 

     
</TEXT>
</DOC>
