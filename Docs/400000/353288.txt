<DOC>
<DOCNO> 353288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo12.html </URL>
<DATE> 2005/06/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Güneş Trabzonspor'un ulusal anlamda başarılı olmasını istiyorum 
</HEADLINE>
<TEXT>

     Teknik direktör Şenol Güneş, Trabzonspor'un ulusal anlamda başarılı olmasını istediğini söyledi. 
     Güneş, Trabzonspor Dergisi'ndeki yazısında, bordo-mavili takımın geçen yılki hedefinin şampiyonluk olduğunu, ancak ikinci olarak ligi tamamladıklarını belirterek şöyle dedi 
     ''Oynadığımız oyun ile lige renk getirdik. İzleyenlere keyif verdik. Şampiyonlar Ligi'ne şampiyon takım olarak katılmak istiyorduk, ancak bunu maalesef gerçekleştiremedik. Medya, spor kamuoyu, Trabzonspor'un başarı parametresini kendi penceresinden irdeledi. Ortak görüş ise Trabzonspor'un oyun kalitesindeki çeşitlilik ve zarafetle Türkiye liglerinin en iyi futbol oynayan ekibiydi. Trabzonspor olarak hep Türk futboluna sınır ötesi başarılar kazandıralım diyoruz.'' Takım adı ne olursa olsun, bu başarıları kazandıranlara destek olunması gerektiğini ifade eden Güneş, ''Başarısızlık kaderine teslim olmayalım. Başarıya giden yolda değişimden korkmayalım. Ama unutmayalım, değişim önce içeriden başlar. Herkes, hemen başarı bekliyor. Trabzonspor 30-40 yılda bir yerlere geldi. Geçmişin hesabını yapmadan, geleceğin planlamasını yapamayız. Trabzonspor'un ulusal anlamda başarılı olmasını istiyorum'' ifadesini kullandı. 
     Gelecek yıl için Trabzonspor'un iskelet kadrosunu muhafaza edeceklerini ve kadroya takviyeler yapacaklarını belirten Güneş, şunları kaydetti 
     ''Önümüzdeki sezonun Trabzonspor'u iskelet kadrosunu mutlaka muhafaza edecek ve o kadroya da takviyeler yapacak. Takım içinde rekabet olmasını istiyoruz, fakat bu rekabetin sıkıntıya dönüşmesini istemiyoruz. Ortalama bir bütçeyle doğru işler yapmaya devam edeceğiz. Güçlüklere ve olanaksızlıklara karşın, hep en iyisini yapmak istediğimizi defalarca söyledim, yine söylüyorum. Eleştiri her zaman olacaktır. Nitelikli eleştiri ve düşüncelerdeki çeşitlilik, bizlerin yararınadır. Özellikle taraftarımızdan zafer ve yenilgilerin düşüncelerini değiştirmemesini istiyorum. Bütün yapılan işler takımın başarısını sağlamak, takımı hedefe götürmek içindir. Biz, hedefe ulaşmak için söz veriyoruz.'' 
     
</TEXT>
</DOC>
