<DOC>
<DOCNO> 387599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun34.html </URL>
<DATE> 2005/10/18/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Avrupa'da kuş gribi paniği büyüyor 
</HEADLINE>
<TEXT>

     MİLLİYET İNTERNET 

Avrupa kuş gribi için ayakta... Bugün Yunanistan'da çok sayıda tavuk öldü, Rusya'da 2 köyde daha kuş gribine rastlandı. Romanya'da yeni kuş gribi şüphesi ortaya çıktı, Bulgaristan'da ülkenin her yerinden ölü bulunmuş yüzlerce kanatlı hayvan leşi inceleniyor. İsveç, Türkiye'den hava yoluyla gelen yolcularda kuş, kuş tüyü ve yumurta aradı. Avrupa Birliği ise, kuş gribi salgınının 'küresel bir tehdit' oluşturduğunu açıkladı. 

Lüksemburg'da olağanüstü toplanan AB Genel İşler Konseyi, kuş gribi salgınının "küresel bir tehdit" oluşturduğunu belirterek, uluslararası koordinasyon, işbirliği ve ortak tepki çağrısında bulundu. 
     Üye ülkelerin dışişleri bakanlarından oluşan Konsey, yürütme organı olan AB Komisyonu'nun Türkiye ve Romanya'daki gelişmelere ilişkin süratli tespit ve tepkileri ile alınan önlemlerden duyduğu memnuniyeti dile getirdi. 
     AB Komisyonu'nun sağlık ve tüketicinin korunmasından sorumlu üyesi Marcos Kipriyanu, AB üyesi ülkelerin aşı stoklarının yetersizliği üzerinde durarak, bu açığın kapatılması için önlemler alındığını bildirdi ve kamuoyunun eczanelere koşarak gereksiz panik yaratmamasını istedi. 
     Komisyonun çocuk ve yaşlıların öncelikle aşılanması önerisinin de dikkate alındığı belirtildi. 
     AB Dönem Başkanı İngiltere Dışişleri Bakanı Jack Straw, AB'nin her şeyden önce virüsün insanlara bulaşmasını engelleyecek acil planlar yapması gerektiğini söyledi. Straw, böyle bir durumun henüz Avrupa'da görülmediğini ifade etti, ancak hazırlıklı olunmasını istedi. 
     Genel İşler Konseyi, gelişmelerin tarım ve sağlık bakanları tarafından da izlenmesini ve değerlendirilmesini kararlaştırdı. 
     
     YUNANİSTAN KİLİMLİ'DE ÇOK SAYIDA TAVUK ÖLDÜ 

     Yunanistan'ın Kalimnos Kilimli adasında telef olmuş çok sayıda tavuk bulunduğu bildirildi. 
     Atina Haber Ajansı ANA , adada geçen eylül ayından bu yana telef olmuş 100'e yakın tavuk bulunduğunu, ancak bu sayının son günlerde artış göstermesinin endişe yarattığını duyurdu. 
     Ajans, Rodos adasında da grup halinde olmasa bile telef olmuş güvercin, şahin ve hindi bulunduğunu, adalardan alınan verilerde ilk incelemelere göre kuş gribi virüsüne rastlanmadığını kaydetti. 
     ANA, incelemelerin daha kapsamlı sürdürülmesi için Atina laboratuvarlarına örnek gönderildiğini belirtti. 
     
     3 adadan tavuk sevkiyatı yasaklandı 

     Yunanistan'ın, kuş gribi vakası şüphesiyle Sakız Hios Adası ile buna bağlı İnuses ve Psara adalarından yurtiçi ve yurtdışına tavuk sevkıyatını yasakladığı bildirildi. 
     Yunanistan Tarım Bakanı Evangelos Basiakos, Sakız'da dün bir hindi besi çiftliğinde 10 hindinin ölü bulunması üzerine yapılan laboratuvar incelemelerinin kesin sonuçları alınıncaya kadar bu adalardan tavuk sevkıyatının durdurulduğunu açıkladı. 
     Yunan devlet televizyonu NET, çiftlikteki 10 ölü hindi üzerinde yapılan laboratuvar incelemesi sonucu, hindilerden birisinde grip virüsüne rastlandığını duyurmuştu. 
     Yunanistan'daki ilk vaka niteliğindeki hastalığa yol açan virüsün türünün öldürücü H5N1 olup olmadığının belirlenmesi için laboratuvar incelemesinin sürdüğü kaydedilmişti. 
     NET, hastalığa rastlanan çiftliğin karantinaya alındığını da belirtmişti. 
     
     RUSYA'DA 2 KÖYDE DAHA KUŞ GRİBİ 

     Rusya'nın Sibirya bölgesinde bulunan 2 köyde daha kuş gribi virüsüne rastlandığı bildirildi. 
     Rusya Tarım Bakanlığı'ndan yapılan açıklamada, Sibirya'nın batısındaki Kurgan bölgesinde bulunan 2 köyde virüse rastlandığını belirterek, Altay ve Novosibirsk bölgelerinde salgın görülen 19 yerleşim yerinin gözetim altında tutulmaya devam edildiği kaydedildi. 
     Açıklamada, bu 2 köydeki virüsün Asya'da 60'dan fazla kişinin ölümüne yol açan ve hayvanlardan insanlara rahatça bulaşabilen H5N1 virüsü olup olmadığı konusunda bilgi verilmedi. 
     Tarım Bakanlığı açıklamasında, virüsün görüldüğü Çelyabinsk, Omsk ve Tyumen bölgelerininse virüsten arındırıldığı belirtildi. 
     Rusya, Sibirya bölgesinde bu yaz kuş gribi salgının ortaya çıkmasının ardından virüs taşıdığı belirtilen binlerce kümes hayvanını itlaf etmiş ve çok sayıda karantina bölgesi oluşturmuştu. 
     Türkiye ve Avrupa'da da ortaya çıkan kuş gribinin Asya ülkelerinden göçmen kuşlar aracılığıyla Rusya'ya geldiği, ardından yine bu kuşlar aracılığıyla Türkiye'de ortaya çıktığı belirtiliyor. 
     
     ROMANYA'DA YENİ KUŞ GRİBİ ŞÜPHESİ 

     Romanya'da kuş gribi olduğundan şüphelenilen yeni vakalar tespit edildi. 
     Tarım Bakanı Gheorge Flutur, biri Ukrayna sınırı yakınında,Tuna deltasında yeni şüpheli vakalar tespit edildiğini söyledi. 
     Flutur, Ukrayna sınırı yakınındaki C.A. Rosetti köyü civarındaki bir kuğuda, kuş gribi antikor testinin pozitif çıktığını belirtti. 
     Tarım Bakanı Flutur, Maliuç'taki birkaç kuğuda ve Ceamurlia de Jos'taki bir yaban ördeğinde de test sonuçlarının pozitif olduğunu kaydetti. 
     
     BULGARİSTAN'DA PANİK 

     Romanya, Türkiye ve son olarak Yunanistan'da kuş gribi vakalarına rastlanması, bu üç ülkeyle sınır komşusu olan Bulgaristan'da paniğin artmasına yol açtı. 
     Sofya'daki Ulusal Veterinerlik Servisi laboratuvarlarına, tahlil edilmek üzere ülkenin her yerinden ölü bulunmuş yüzlerce kanatlı hayvan leşi gönderiliyor. 
     Sağlık Bakanlığı yetkilileri, halk arasındaki paniği "aşırı hassasiyet" olarak nitelendirirken, vatandaşları daha sakin olmaya çağırdı. 
     Ulusal Veterinerlik Servisi uzmanları da laboratuvarların tam kapasiteyle çalıştığını ve bugüne kadar yapılan analizlerde kuş gibi vakasına rastlanmadığını açıkladı. 
     Bu arada, Sağlık Bakanlığı'nın önerisi üzerine kurulan kuş gribi kriz masası da yarın ilk toplantısını yapacak. 
     Toplantıda kuş gribinin resmi olarak tespit edildiği Yunanistan'dan kanatlı hayvan ve kanatlı hayvan ürünleri ithalatının yasaklanması konusunun ele alınacağı öğrenildi. 
     Toplantıda ayrıca Romanya, Türkiye ve Yunanistan sınır bölgelerinde kuş gribine karşı alınması gerekli tedbirler de tartışılacak. 
     
     İSVEÇ HAVAALANLARINDA ARAMA 

     İsveç gümrüğü ise, kuş gribi tehdidi nedeniyle Türkiye'den hava yoluyla gelen yolcuların, yanlarında kuş, kuş tüyü ve yumurta getirmediklerinden emin olmak için arandıklarını açıkladı. 
     İsveç gümrük dairesinin, ara tatilin de yaklaşmasını göz önüne alarak Stockholm, Göteborg, Malmö ve Türkiye'den uçuş yapılan diğer kentlerdeki havaalanlarında kontrolü artırdığı bildirildi. 
     Gümrük yetkilisi Tomas Blixt, özellikle çiğ et girişinin önüne geçmek istediklerini belirtti ve kuş gribinin İsveç'e sıçrama olasılığının az olduğunu söyledi. 
     Blixt, tatilden dönenlerin, yanlarında kuş ve kuş ürünleri getirmemeleri konusunda bilgilendirilmeleri gerektiğini kaydetti. 
     
     İNGİLTERE'DE HAZIRLIKLAR TAMAM 

     Bu arada, İngiltere Sağlık Bakanı Patricia Hewitt, ülkesinin kuş gribine karşı bütün hazırlıklarını tamamladığını ve bu konuda dünyanın en iyi hazırlanmış ülkesi olduğunu bildirdi. 
     İngiliz Avam Kamarası'na bilgi veren Hewitt, muhtemel bir grip salgını için gereken ilaç stokunun yapıldığını ve yeni aşı geliştirilmesi yolundaki çalışmaların sürdürüldüğünü belirtti. 
     Hewitt, halkı bilgilendirmek için broşür hazırlandığını, bunların basıldıktan sonra mahalle hekimliklerine ulaştırılacağını ifade etti. 
     Muhafazakar Parti'nin "gölge sağlık bakanı" Andrew Lansley ise Fransa ve Avustralya'da plastik eldiven ve maske stoklarının da güçlendirildiğini hatırlatarak, hükümeti bu yöndeki hazırlıklarını da gözden geçirmesi yolunda uyardı. 
     
     İSPANYA, ÖNLEMLERİ ARTIRIYOR 

     Kuş gribinin Yunanistan'da da ortaya çıkmasının ardından harekete geçen İspanyol hükümeti, önlemleri artırma kararı aldı. 
     Kuş gribine karşı Başbakanlık, Sağlık, Tarım, İçişleri, Endüstri, Ekonomi ve Kamu Yönetimi bakanlıklarının ortak bir komisyon kuracak ve komisyon yarın toplanacak. 
     Ortak komisyonun vatandaşların konuyla ilgili her çeşit sorusuna 24 saat süreyle cevap vereceği kaydedildi. 
     Öte yandan, Sağlık Bakanlığı, kuş gribine karşı kullanılan antiviral ilaçlardan siparişin 10 milyon kutuya çıkarılacağını bildirdi. 
     
     İNGİLİZLER KONTROLLERİ SIKLAŞTIRDI 

     LONDRA A.A - 18.10.2005 - İngiliz gümrük görevlileri, kuş gribi virüsünün ülkeye girmesini engelleme umuduyla, Türkiye ve Romanya'dan havayoluyla gelen yolcuların bagajlarında kuş, kuş tüyü ve yumurta aramalarını sıklaştırdı. 
     İngiltere'nin başkenti Londra'daki Heathrow Havaalanı gümrüğündeki hayvan ürünleri yetkilisi Chris Pratt, gümrük görevlilerinin normalde yasadışı gıda girişini önlemek için Türkiye ve Romanya dahil bir çok ülkeden gelen uçaklardaki yolcuların bagajlarını aradığını, son günlerde bu kontrollerin artırıldığını söyledi. 
     Pratt, aramalarda bulunan gıdalara el konulduğunu da belirtti. 
     Gümrük görevlilerinin, Türkiye ve Romanya'dan gelen yolcuların bagajlarında yumurta, kuş tüyü ve ölü ya da canlı kuş aramalarında köpekleri kullandığı kaydedildi. 
     Ucuz grip ilacının önü açıldı 
     İsviçreli ilaç firması Roche'un, kuş gribine karşı etkili olan ''Tamiflu'' adlı antiviral ilacı üretme kapasitesini artırdığı ve ilacın üretimi için diğer firmalara lisans vermeye hazır olduğu bildirildi. 
     Roche yetkilileri, bu yıl içinde Tamiflu üretim kapasitelerini iki katına çıkarmak istediklerini, tüm dünyada 40'tan fazla ülkeden ilaç talebi aldıklarını belirtti. 
     Bugüne kadar ''kalite garantisi olmayacağı'' endişesiyle lisans vermeye yanaşmayan Roche'un yetkililerinden William Burns, Tamiflu'nun üretimi için tüm hükümetlerle ve ilaç firmalarıyla görüşmeye ve lisans vermeye hazır olduklarını ifade etti. 
     Öte yandan, Tayvan hükümetinin, Tamiflu üretimi için Roche ile temasa geçtiği açıklandı. 
     Fransız haber ajansı AFP'ye açıklama yapan bir Roche yetkilisi, ''Tayvan hükümetinden dün bir mektup aldık, durumu inceliyoruz'' derken, Tayvan'ın teklifinin şu ana kadar gelen ilk işbirliği teklifi olduğunu vurguladı. 
     AB'den Türkiye'ye kuş gribi övgüsü 
     AB Komisyonu'nun genişlemeden sorumlu üyesi Olli Rehn, kuş gribi vakaları konusunda Türkiye ve Romanya'nın performansını övdü. 
     Rehn, Roma'da düzenlediği basın toplantısında, kuş gribi vakalarına değinirken Türkiye ve Romanya hakkında, ''Her iki ülke de, duruma etkin ve hızlı bir biçimde el koydular'' dedi. 
     Olli Rehn, bugün öğleden sonra İtalya Dışişleri Bakanı Gianfranco Fini ile kuş gribi konusunu ele alacaklarını belirterek, şöyle konuştu 
     ''Kuş gribi aslında benim yetkim dahilinde olan bir mesele değil. Ancak bu, tüm Avrupa'yı ilgilendiren öncelikli bir konu haline gelmiştir. Bakan Fini'ye, kuş gribiyle ilgili olarak Avrupa Komisyonu'nun planları hakkında bilgi vereceğim.'' Rehn, Brüksel'in geçen hafta aldığı bir kararla, kuş gribi vakaları nedeniyle Türkiye ve Romanya'dan önümüzdeki Nisan ayının sonuna dek beyaz et ihracatını yasakladığını hatırlattı. 
     
</TEXT>
</DOC>
