<DOC>
<DOCNO> 394708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun15.html </URL>
<DATE> 2005/11/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Meksika Chavez'den özür bekliyor, ilişkiler kesilebilir 
</HEADLINE>
<TEXT>

     Meksika, Venezuela Devlet Başkanı Hugo Chavez'in sözleri nedeniyle özür dilememesi halinde, büyükelçisini geri çekeceğini ve diplomatik ilişkilerini keseceğini bildirdi. 
     Meksika Dışişleri Bakanlığı'ndan yapılan açıklamada ''Chavez'in açıklamalarının Meksika halkı ve hükümetinin onurunu yaralaması nedeniyle, Meksika Venezuela hükümetinden resmen özür dilemesini istiyor'' denildi. 
     Açıklamada, özür dilenmemesi halinde, Venezuela'nın da Meksika büyükelçisini derhal geri çağırmasının isteneceği ve ikili ilişkilerin ticari ilişkiler düzeyine düşürüleceği kaydedildi. 
     Arjantin'de düzenlenen Amerika zirvesinde Meksika'nın ABD'nin serbest ticaret bölgesi önerisini desteklemesi üzerine Chavez, Meksika Devlet Başkanı Vicente Fox'ı ağır bir şekilde eleştirmişti. 
     Fox'u geçen hafta yaptığı bir açıklamada ''Amerikan emperyalizminin fino köpeği'' olmakla suçlayan Chavez, dün gece televizyondan yaptığı haftalık konuşmasında da, Venezuela dağlarında yetişen bir dikenle ilgili türküyü hatırlatarak, Fox'a hitaben, ''Bana bulaşma bayım, dikenlerden delik deşik olursun'' dedi. 
     
</TEXT>
</DOC>
