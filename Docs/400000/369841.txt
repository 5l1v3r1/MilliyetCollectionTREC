<DOC>
<DOCNO> 369841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/spo01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şansa gol yok' 
</HEADLINE>
<TEXT>


Teknik Direktör Rıza Çalımbay, pozisyonların hepsini çalışarak bulduklarını söyledi. Tecrübeli hoca, yenilerin uyumunu beğendi, "Takımın oturması için birkaç hafta daha gerekiyor" dedi 


Beşiktaş Teknik Direktörü Rıza Çalımbay'ın keyfi ligde elde edilen ilk galibiyetle yerine geldi. Vaduz maçının yorgunluğuna rağmen Denizli önündeki futbolu beğenen tecrübeli hoca, "Ben oyundan çok memnunum. Son paslarda bazı hatalar yaptık ama iyiydik. Pozisyonlar şansa gelmedi. Onları çalıştık. Takımın oturması için bir - iki hafta daha lazım. Bu süreci kayıpsız geçmeliyiz" diye konuştu. 
Kleberson'un Manchester'dan hazır geldiğini vurgulayan Çalımbay, "Tek sıkıntısı uyumdu. Ama hiç zorluk çekmedi. Ailton da iki haftadır bizimle. Kendisiyle görüştüm, hazır olduğunu söyledi. Taraftar için, kendisi için on birde başlamasını istedik. İyi götürdü maçı" ifadelerini kullandı. 
Geçen sezon yeterli şans bulamayan Okan'a da övgü yağdıran Siyah - Beyazlılar'ın hocası, "Sahaya yüreğini koyuyor. Kaptanlığı hak etti ve aldı" yorumunu yaptı. 
Takviye istemediğinin altını çizen Rıza Çalımbay, şöyle devam etti "Takımımız yeterli. Aksine iki arkadaşı göndermek istiyoruz. Çünkü burada yer bulmaları çok zor. Bekleyenler için sorun oluyor. Kiralık göndermek istiyoruz. Adem Dursun, Vaduz ve bu maçta iyiydi. İbrahim hazır olunca solda çok rahat edeceğiz. Çok geniş kadromuz var. Artık her maç pres yapacağız. Bu durum göze hoş gelecek". 
Çalımbay, Sergen'in ısınmaması ve kendisine şans verilmemesi ile ilgili soruya ise, "Sergen'i alacağım zamanlar var, almayacağımız zamanlar var. Maçın gidişine göre davrandık" yanıtını verdi. 

Sergen umursamadı 

Maç öncesi aslar ve yedekler aynı anda ısınırken, Sergen Yalçın'ın arkadaşlarına katılmaması dikkat çekti. Erciyes maçında takımına bir puan kazandıran tecrübeli yıldız yedeklerle birlikte ısınmaya çıkmadı. Çalımbay, Pancu ve Veysel'i keserek Ailton ve Kleberson'a yer açtı. Kürşat, Ahmet Dursun, Çağdaş, İbrahim Üzülmez ve hasta olan İbrahim Akın ile cezalı Ali Tandoğan 18 kişilik kadroda yer almadı. Vaduz maçında takımını galibiyete taşıyan Okan Buruk sahaya kaptan olarak çıktı. 

NOTLAR 
Fener'e gönderme 

Everton ile oynanan hazırlık maçında bir taraftarın silahla yaralanması nedeniyle Fenerbahçe'ye verilen bir maç seyircisiz oynama cezası Beşiktaş taraftarını kesmedi. Kapalı tribünde, "Bıçağa 3 hafta, silahı karıştırma..." yazılı döviz açılması dikkat çekti. 

PAF'ta da aynı tarife 

SİYAH - Beyazlılar, PAF Ligi'nin ikinci randevusunda Denizlispor engelini 2-0'la aştılar. İnönü Stadı'ndaki karşılaşmada başarılı bir mücadele ortaya koyan gençler, sahanın yıldızı Mehmet Sedef'in attığı iki golle galibiyete ulaştılar. 

Carew fırtınası 

Beşiktaş'tan, Lyon takımına transfer olan John Carew, Fransa'daki gol şovunu sürdürdü. Yıldız futbolcu, Lyon'un Marsilya ile deplasmanda 1 - 1 berabere kaldığı maçta takımının tek golüne imzasını attı. Galatasaray'dan olaylı bir şekilde ayrılan Ribery'nin de Marsilya formasıyla ter döktüğü karşılaşmada konuk takım önemli gol fırsatlarından yararlamadı. Carew dün geceyi de boş geçmeyerek, Fransa Ligi'ndeki üçüncü golüne imzası atmayı başardı. 


</TEXT>
</DOC>
