<DOC>
<DOCNO> 360218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/ekonomi/aeko.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye tartışması büyüyor 
</HEADLINE>
<TEXT>


Şener'in, yabancı sermaye ile ilgili Milliyet'e yaptığı açıklamalar gündeme damgasını vurdu. Şener, iki TV kanalını birden kabul ederek görüşlerini açıklarken, partiler ve sivil toplum kuruluşları da tartışmaya katıldı 

EKONOMİ SERVİSİ 

Başbakan Yardımcısı ve Devlet Bakanı Abdullatif Şener'in, yabancı sermayenin 'yurtiçinde gelir yaratan' sektörlere yönelmesinin, Türkiye'yi krizler ülkesi Arjantin'e benzeteceğine ilişkin görüşleri, siyaset ve ekonomi kulislerinde geniş yankı buldu. Gündeme damgasını vuran haberle ilgili hükümet sessiz kalmayı tercih ederken, muhalefetten destek açıklamaları geldi. 
Şener, dün NTV ve CNN Türk'e yaptığı açıklamada bir gün önce Milliyet'e söylediklerini diplomatik bir dille teyit etti. Şener şöyle konuştu "Kısa dönem dengeleri açısından olaya baktığınızda, eğer bir ülkeye doğrudan yabancı sermaye girişi artıyorsa, gelişiyorsa dış dengeler açısından ekonomi sağlıklı bir rotaya girmiş demektir. Ama benim yapmak istediğim değerlendirmelerde, daha çok, uzun vadeli 5 - 10 - 20 yıl sonrasına ait değerlendirmelerde, giren yabancı sermayenin niteliğinin dış dengeler açısından da farklı etkileri olacağına yöneliktir. 

Niteliğine göre tasnif 
Dolayısıyla olayı günümüzün aktüel konularına hapsedip değerlendirmek yanlış olur. Söylemiş olduğum şeyler 15 - 20 yıl sonrasının Türkiyesi'nde şu anda giren yabancı sermayenin hangi tür etkiler yapabileceği ile ilgili bir analize dayanmaktadır. 
Bu noktada da tüm geliri içeride elde edip dışarıya k r transferi yapan sektörlerde uzun vade dengeleri açısından, tersi bir etkinin ortaya çıkacağını söylemiş olmamdır." 
Yakın dönem için kriz riski bulunup bulunmadığı sorusunu da kriz kelimesinin Türk halkının hafızasından silindiğini söyleyerek yanıtlayan Şener, "Yabancı sermaye girişi Türkiye'de dış dengeler açısından olumlu etki yapacak bir durumdur. Tüm bunlarla birlikte değişik boyutlarda, değişik açılardan, yabancı sermaye nitelikleri itibariyle tasnif edilebilir, gruplandırılabilir ve her gruplandırmada bunun uzun vadede etkilerinin ne olabileceği ayrı bir değerlendirmeye tabi tutulabilir" dedi. 

'Açık tutalım' 
CNN Türk'ün haberinde Şener'in görüşlerinin şu bölümleri de aktarıldı "Yabancı sermaye girişinin cari denge üzerinde olumsuz etki yapabileceği gibi bir yaklaşım tarzı, bir nitelendirme ekonomi ilminin kurallarına da verilerine de aykırıdır." 
Şener, sıcak paraya karşı önlem alınması konusunda ise "Böyle bir şeye gerek olduğu görüşünde değilim. Hiçbir sektör itibariyle Türkiye'ye yabancı sermaye girişinde bir risk alanı yoktur. Şu anda girişi açık tutmamızda büyük fayda var" dedi. 

Başbakan Erdoğan'la Telekom'da ters düştü Devlet Bakanı Abdüllatif Şener, Telekom'un özelleştirilmesi konusunda da Başbakan Tayyip Erdoğan ile ters düştü. Erdoğan'ın, zamanında özelleştirmeyi engelleyenlerin ülkeye kötülük yaptıklarını belirterek, "Mümtaz Soysal gibi tipler... Bu zihniyet artık komünist ülkelerde bile kalmadı" sözlerinin ardından, yakın çevresindeki isimlerin de geçmişte Soysal ile birlikte hareket ettiği ortaya çıktı. 
Şener, NTV'de Nermin Yurteri'nin, 1994'te PTT'nin T'sinin özelleştirilmesine karşı çıkan grupta yer aldığını hatırlatması üzerine Şener, "O dönemde özelleştirmeyi engelleyenler vatana kötülük yaptı, tartışması çok yanlış. Ben o günkü imzanın arkasındayım" dedi. 


</TEXT>
</DOC>
