<DOC>
<DOCNO> 353990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko09.html </URL>
<DATE> 2005/06/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya Bankası'ndan İstanbul'a deprem kredisi... 
</HEADLINE>
<TEXT>

     Dünya Bankası'ndan sağlanan ve İstanbul'da depreme hazırlık amacıyla kullanılacak 310 milyon Avroluk krediye ilişkin Bakanlar Kurulu Kararı, Resmi Gazete'nin bugünkü sayısında yayımlandı. 
     Kararname ile İstanbul İl Özel İdaresi tarafından yürütülecek olan ''İstanbul Sismik Riskin Azaltılması ve Acil Durum Hazırlık Projesi''nin finansmanı için Dünya Bankası'ndan sağlanacak 310 milyon Avro tutarındaki kredi, İl Özel İdaresi'ne karşılıksız tahsis edilecek. 
     
     KREDİ İLE NE YAPILACAK 
     Bu arada, söz konusu kredi ile İstanbul'u, muhtemel büyük bir depreme karşı daha dayanıklı bir şehir haline getirmeyi amaçlayan süreç başlatılacak. 
     Konuyla ilgili daha önce Dünya Bankası'ndan yapılan açıklamada, Projenin özel hedefleri de, ''felaket yönetimi ve acil durumlara cevap vermeye yönelik kurumsal ve teknik kapasitenin geliştirilmesi, kritik önem taşıyan kamu tesislerinin depreme dayanıklılıkları yönünden güçlendirilmesi, bina kodları ve arazi kullanım planlarının daha iyi şekilde uygulanması için destekleyici önlemlerle İstanbul şehrinin potansiyel bir depreme karşı hazırlıklı olma durumunun iyileştirilmesi'' şeklinde sıralanmıştı. 
     Dünya Bankası Türkiye Direktörü Andrew Vorking de, İstanbul'un felaketlere ve özellikle de depremlere karşı son derece hassas bir konumda olduğunu belirterek, bu depremin sonuçlarının Marmara Bölgesi'ne göre çok daha dramatik boyutlarda olabileceği uyarısında bulunmuştu. 
     
</TEXT>
</DOC>
