<DOC>
<DOCNO> 381595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko53.html </URL>
<DATE> 2005/09/26/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Erdemir'den Yarımca A.Ş. açıklaması... 
</HEADLINE>
<TEXT>

     Erdemir’e bağlı ortaklık Yarımca A.Ş’nin hisse satış sözleşmesi imzalandığında, şirketin yüzde 100 hissesinin 127 milyon dolar bedelle devredilmiş olacağı bildirildi. 
     Ereğli Demir ve Çelik Fabrikaları’ndan, şirketin bağlı ortaklığı Yarımca Porselen’in uluslararası liman işletmeciliği yapan bir şirkete satışı ile ilgili olarak Borsa’ya yapılan açıklamada, Erdemir’in Aralık 2004’te, 82 milyon dolar bedelle Yarımca Porselen’in hisselerini Evyap Sabun A.Ş’den satın aldığı hatırlatıldı. 
     Açıklamada, Erdemir’in, Yarımca Porselen’in satışı ile ilgili olarak talipli firmalarla görüşmelere 3 ay önce başladığı, son pazarlık aşamasında ise talipli 3 firma kaldığı belirtildi. 
     Yarımca Porselen’in arazisi için 23 Ağustos 2005 tarihinde Vakıf Gayrimenkul Ekspertiz ve Değerleme A.Ş’ye ekspertiz raporu hazırlatıldığı, Yarımca A.Ş’nin satın alınma bedelinin asgari fiyat olarak alındığı ve pazarlık usulü ile en yüksek fiyat veren firma ile Yarımca Porselen’in yüzde 100 hissesinin satışı için niyet mektubunun 23 Eylül 2005 tarihinde imzalandığı bildirilen açıklamada, şunlar 
     kaydedildi 
     "Aynı sözleşme ile Yarımca A.Ş’ye ait olan, hazineden kiralanan, dolgu izni alınmış ve dolgusu yapılmış olan toplam 435 bin metrekare arazinin 214 bin metrekare tutarındaki kısmı Vakıf Gayrimenkul Ekspertiz ve Değerleme A.Ş’nin söz konusu raporu ile tespit edilen birim fiyata uygun şekilde 22 milyon dolar bedelle Erdemir tarafından satın alınacaktır." "Bu satış işlemiyle birlikte Yarımca A.Ş’nin aktiflerinde toplam 221 bin metrekare arazi ve Erdemir’e satılacak olan arsadan 22 milyon 
     dolar değerinde varlık Nakit ve veya Alacak olacağı" belirtilen açıklamada, "Bu işlemler sonucunda, Hisse Satış Sözleşmesi imzalandığında Yarımca A.Ş’nin yüzde 100 hissesi 127 milyon dolar bedelle devredilmiş olacaktır" denildi. 
     
</TEXT>
</DOC>
