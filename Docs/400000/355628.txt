<DOC>
<DOCNO> 355628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko04.html </URL>
<DATE> 2005/06/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Memur maaşlarında da otomasyona geçiliyor... 
</HEADLINE>
<TEXT>

     Memur maaşlarında da otomasyona geçiliyor. Maliye Bakanlığı verileri, memurların yüzde 4.11'inin 550 YTL'nin altında, yüzde 42.86'sının ise 550 ile 750 YTL arasında maaş aldığını ortaya koydu. 
     A.A muhabirinin Maliye Bakanlığı Muhasebat Genel Müdürü Ömer Duman'dan aldığı bilgiye göre, memur maaşlarında otomasyona geçilmesiyle birlikte mutemetlik de tarihe karışacak. 
     Maaş otomasyon projesi ile 2 milyon memurun özlük haklarına ilişkin tüm bilgiler, Say2000i kapsamında merkezde bilgisayara yüklenecek. Muhasebat Genel Müdürlüğü, bütün memurlara ilişkin dosyalama işlemini bitirdiğinde ise maaş hesabında yeni bir uygulamaya geçilecek. 
     Bu çerçevede Türkiye çapında halen 52 bin mutemet tarafından yürütülmekte olan devlet memurların maaş hesabı, elektronik ortamda yapılmaya başlanacak. 
     İlk aşamada maaşlar, il merkezlerinde bulunan saymanlıklar kanalıyla hesaplanacak. Daha sonra ise maaş hesabı, merkezde tek elden gerçekleştirilecek. 
     Maaşta otomasyona geçilmesi sonrasında 52 bin mutemedin bir bölümü asli işlerine dönecek. Boşta kalanlar ise ihtiyaç duyulan diğer alanlarda değerlendirilecek. 
     
     MEMURUMUZ ORTA HALLİ 
     Bu arada Muhasebat Genel Müdürlüğü, şu ana kadar 2 milyon devlet memurundan 1 milyon 236 bin 774'ünün özlük bilgilerini bilgisayara yükledi. Böylece, memurların yüzde 62'sinin özlük bilgileri, merkezde dosyalanmış oldu. 
     Özlük bilgileri, devlet memurlarının maaş düzeylerini de ortaya koydu. 
     Buna göre, en düşük memur maaşının 525.20 YTL olduğu günümüzde, kayıtlı memurların yüzde 4.11'inin maaşı 550 YTL'nin altında seyrediyor. Bu şekilde 1 milyon 236 bin devlet memurunun 50 bin 788'i, 525 ile 550 YTL arasında bir maaşla geçim mücadelesi veriyor. 
     Devlet memurlarının çok önemli bir bölümü, orta maaş düzeyinde bulunuyor. Her 100 memurdan 43'ü, ayda 550 ile 750 YTL arasında maaşla çalışıyor. Kayıtlı memurların 0 bin 21'i, ayda 550 ile 750 YTL arasında maaş alanlardan oluşuyor. 
     Söz konusu dilimi, yüzde 28.92'lik oran ile maaşı 750 ile 900 YTL arasında olanlar izliyor. Bu grupta da kayıtlı memurların 357 bin 679'u bulunuyor. 
     Üst maaş gruplarına gidildikçe, bu dilimlerde çalışan memur sayısında azalma dikkat çekiyor. 
     Kayıtlı memurların yüzde 10.60'ı, ayda 900 ile 1.000 YTL, yüzde 9.55'i ayda 1.000 ile 1.200 YTL, yüzde 1.86'sı ise ayda 1.200 ile 1.500 YTL arasında maaşla devlete hizmet veriyor. 
     Kayıtlı memurların yüzde 1.11'ini meydana getiren 13 bin 720 devlet memuru da ayda 1.500 ile 2.000 YTL arasında maaş alıyor. Yüzde 0.99'luk grubu oluşturan 12 bin 275 devlet memuruna ise ayda 2.000 YTL'nin üzerinde maaş ödeniyor. 
     
</TEXT>
</DOC>
