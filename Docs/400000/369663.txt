<DOC>
<DOCNO> 369663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/axspo03.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan 'Ateş'lendi 
</HEADLINE>
<TEXT>


Ankaragücü maçında sakatlanan Necati Ateş'in omuz ekleminde ayrışma ve yırtık tespit edildi. Yıldız futbolcu en az üç hafta yok. Yüzüne 12 dikiş atılan Cihan ise dinlendirilecek 

ERHAN TELLİ 


Galatasaray, Ankaragücü deplasmanında uzatmada attığı golle 3 puan alırken, Necati Ateş'i kayıp verdi. Mücadelenin başlarında yaşanan tartışmalı bir penaltı pozisyonunda omzundan ciddi şekilde sakatlanarak hastanelik olan yıldız golcünün dün sabah Acıbadem Hastanesi'nde MR'ı çekildi. 
Kulüp Doktoru Murat Çevik, sağ omuz ekleminde ayrışma ve yırtık belirlenen Necati'nin en az üç hafta süreyle yeşil sahalardan uzak kalacağını açıkladı. Sarı - Kırmızılı futbolcunun omzuna takılan özel askıyla 2 hafta boyunca günlük yaşantısına devam edeceğini belirten Çevik, "Omzunda kırık olmaması sevindirici. Üç hafta boyunca özel bir programla çalışmalarını sürdürecek" dedi. 

Milli Takım'dan çıkarıldı 
Cim Bom'un, Malatyaspor, Gaziantepspor d ve Sivasspor'la oynayacağı maçlarda forma giyemeyecek olan Necati, "Doktorum, 2-3 gün kolumu hiç oynatmamamı söyledi. Kırık olmadığı için şükretmek lazım" diye konuştu. Bu arada Necati'nin, Bulgaristan'la yapılacak özel maç için A Milli Takım'dan affı istendi. 
Ankaragücü maçında krampon darbesi nedeniyle yüzüne tam 12 dikiş atılan Cihan'ın ise bir gözünün kapandığı bildirildi. Doktor Murat Çevik, durumunu yakından takip ettikleri genç savunmacının göz kapağındaki şişliğin inmesi ardından idmanlara çıkabileceğini söyledi. Cihan'ın, Malatya maçında takımdaki yerini alması bekleniyor. 

Kily olmazsa Denilson 

HALİL ÖZER 

Galatasaray Yönetimi, Kily Gonzales'in transferi için pazarlık halinde olduğu, Inter Kulübü'ne 2 gün düşünme süresi verdi. 31 yaşındaki Arjantinli sol kanat oyuncusu için 2 milyon euro bonservis bedeli isteyen, İtalyan ekibi, bu süre sonunda, 1 milyon eurodan kesinlikle yukarıya çıkmayan Sarı - Kırmızılı idarecilere kesin yanıtını iletecek. Cim Bom, Gonzales transferinin gerçekleşmemesi ihtimalini düşünerek alternatif isim olarak Brezilyalı Denilson'u listesine aldı. Ancak Teknik Direktör Eric Gerets'in, Real Betis'te forma giyen sambacıya, sıcak bakmadığı belirtildi. Buna karşın yöneticilerin, Kily Gonzales'de anlaşma olmaması durumunda, Denilson için Gerets'le bir kez daha görüşeceği ifade edildi. 

Eric Gerets insafa geldi 

Galatasaray, Malatya maçı hazırlıklarına ara vermeden başladı. Teknik Direktör Eric Gerets, futbolcularına bir günlük izin verdi 

BOZHAN MEMİŞ 

Konyaspor'dan sonra Ankaragücü'nü de mağlup ederek 2'de 2 yapan Galatasaray hız kesmedi. Cim Bom sabah Florya Metin Oktay Tesisleri'nde yaptığı antrenmanla, hafta sonu Malatyaspor'la Ali Sami Yen Stadı'nda oynayacağı maç için start aldı. 
Teknik Direktör Eric Gerets yaklaşık 1.5 saat süren idmanda, Ankaragücü'ne karşı ilk 11'de sahaya çıkan futbolcuları koşudan sonra soyunma odasına gönderdi. Belçikalı çalıştırıcı, diğer oyunculara ise istasyon ve pas çalışması ardından dar alanda çift kale maç yaptırdı. Maçta yedek futbolcuların son derece hırslı ve istekli olması dikkat çekti. 
Gerets idman ardından futbolcularına 1 gün izin verdi. Bugün izin yapacak olan Sarı - Kırmızılı takım, yarın çift antrenmanla Malatyaspor maçı hazırlıklarına devam edecek. 


</TEXT>
</DOC>
