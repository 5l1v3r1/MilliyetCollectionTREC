<DOC>
<DOCNO> 389097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/guncel/agun.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlara sıcak yuva 
</HEADLINE>
<TEXT>


Milliyet gazetesinin kız çocuklarının okula kazandırılması amacıyla sürdürdüğü "Baba Beni Okula Gönder" kampanyası çerçevesinde Kars Sarıkamış ve Ağrı Hamur'da yaptırdığı kız öğrenci yurtları törenlerle açıldı 

Pınar Aktaş 

Sarıkamış Kız Öğrenci Yurdu'nun açılış törenine Milli Eğitim Bakanı Hüseyin Çelik, Milliyet Gazetesi İcra Kurulu Başkanı Hanzade Doğan, Genel Yayın Yönetmeni Sedat Ergin, İcra Kurulu Üyesi Tijen Mergen, gazetemiz yazarları Meral Tamer ve Abbas Güçlü ile Çağdaş Yaşamı Destekleme Derneği Başkanı Prof. Dr. Türkan Saylan katıldı. 
Törende konuşan Çelik, Milliyet gazetesinin 3.5 ay gibi bir sürede kız öğrencilerin rahatlıkla öğrenim göreceği sıcak bir yuvayı tamamladığını belirterek "Baba Beni Okula Gönder" gibi kampanyaların kız çocuklarının okula kazandırılmasında önemli etkisi olduğunu vurguladı. Çelik, şöyle konuştu 

Ailelere uyarı 
"Türkiye'nin her tarafındaki kızlara ve çocuğunu maddi gerekçeler nedeniyle okula gönderemeyen babalara sesleniyorum. 'Ben fakirim, çocuğumu okutamıyorum' diyen babalar, bana doğrudan müracaat etsin. Söz veriyorum, şu veya bu şekilde imk n bulacağız ve o çocuklarımızı okula göndereceğiz. Bu, tek kız çocuğu dışarıda kalmayana kadar devam edecek." 
Çelik ayrıca Milliyet'e, Doğan'a ve Ergin'e eğitime yaptıkları katkılarından dolayı teşekkür etti. 
Kars Valisi Nevzat Turhan da "Milliyet gazetesinin ve Hanzade Doğan'ın önderliğinde ülke genelinde yürütülen bu hareket, bir hizmeti belli bir bölgeye götürmekten öte, sivil toplum hareketiyle eğitimde hayırseverlik ve yardımseverlik anlayışını yaymanın çok önemli unsuru olmuştur" ifadesini kullandı. 
Konuşmaların ardından Bakan Çelik, Turhan, Doğan ve Ergin yurdun açılışını yaptı. 

'20 milyon YTL' 
Milliyet Gazetesi Genel Yayın Yönetmeni Sedat Ergin de, 23 Nisan'da başlayan kampanyada 6 ayda verilen sözlerin büyük bölümünün yerine getirilmesinden mutlu olduğunu vurguladı. 
Ergin, ülke genelinde 17 kız yurdunun yapımına başlandığını, bunlardan 9'unun tamamlandığını, kampanya ile Milli Eğitim'e yaklaşık 20 milyon YTL'lik 20 trilyon lira katkı sağladıklarını söyledi. 

'İçime sindiremiyorum' 

KARS'taki törende konuşan Hanzade Doğan, yoksulluktan kurtulmak için iki temel adım bulunduğunu ifade ederek, bunların herkese temel eğitim vermek ve her alanda cinsiyet ayrımının önüne geçmek olduğunu söyledi. 
Türkiye'de bugün h l sekiz kızdan birinin okula gidemediğine dikkat çeken Doğan, "Ben bunu içime sindiremiyorum. Hiçbir Türk vatandaşının da bunu içine sindirememesi lazım. Bugün maddi sebepler ya da gelenekler nedeniyle kızını okula göndermeyen babanın ne işsizlikten, ne de yoksulluktan yakınmaya hakkı olduğunu düşünüyorum" dedi. 
Kız çocuklarının okula kazandırılması konusunda herkese büyük sorumluluk düştüğünü vurgulayan Doğan, bunun toplumsal bir seferberlik olduğuna işaret ederek şöyle konuştu 

Ahlaki sorumluluk 
"Bana teşekkür etmeniz beni sevindiriyor, ama asıl teşekkür etmesi gereken benim. Çünkü ne olursa olsun, siz yine de İstanbul'daki ya da benim etrafımdaki birçok çocuktan daha zor şartlarda buraya geliyor ve eğitimlerinizi sürdürüyorsunuz. 
Ben sizin gözlerinizdeki okuma isteğini, sevincini görünce cesaretlenip, bu kampanyaya dört elle sarıldım. O yüzden okuma hevesini içinde hisseden tüm çocuklara çok teşekkür ediyorum. Milliyet bunu bir yardım kampanyası olarak görmüyor, bu bir seferberliktir. Daha da ötesinde ahlaki bir sorumluluktur." 

Notlar.... 
Törende konuşmalardan önce yakında çıkaracağı maxi single'ın gelirini "Baba Beni Okula Gönder" kampanyasına bağışlayacak Emre Altuğ küçük bir konser verdi.Kanal D'de yayımlanan, Abbas Güçlü'nün sunduğu Genç Bakış programına katılarak, Hanzade Doğan'dan Sarıkamış'a kız yurdu isteyen lise öğrencisi Neşe Alkaya, Milliyet ve Hanzade Doğan'a teşekkür etti. Neşe, Hanzade Doğan'a bir teşekkür mektubu da verdi.Açılışın ardından Çelik, Doğan, Ergin ve beraberindekiler yurdu gezerek kız öğrencilerle sohbet etti. Çelik, kız öğrencilere 14 ayar altın kaplı kitap ayracını ve "Bir Şiirdir Çanakkale" adlı CD'yi hediye etti.Yurdun ağaçlandırılacak bahçesine Çelik, Doğan ve Ergin adına birer fidan dikildi.Vali Turhan da Çelik, Doğan ve Ergin'e birer teşekkür plaketi sundu. 

'Cehaleti yenmek zorundayız' 

Ağrı'nın Hamur ilçesinde de Milliyet, Çağdaş yaşamı Destekleme Derneği ÇYDD ve Hamur Belediyesi'nin işbirliğiyle yaptırılan kız yurdu yine büyük heyecanla hizmete açıldı. Törende konuşan Hamur Belediye Başkanı İsmet Aslan, "Bizi yetim bırakmayın" dedi. ÇYDD Başkanı Prof. Türkan Saylan da kampanyaya katkıda bulunan isimsiz kahramanlara teşekkür etti ve "Bu kız yurdunda okuyanları yarın vali, kaymakam, öğretmen, polis olarak görmekten çok mutlu olacağım" diye konuştu. 


'Kır çiçeklerimiz' 
Sunucu Aydın Kasar tarafından "Milli Eğitim ordusunun padişahı" olarak anons edilen Çelik ise padişahlığın Atatürk Türkiye'sine yakışmadığını, millete hizmet etmekten mutluluk duyduğunu bildirdi. 
"Cehaleti yenmek zorundayız" diyen Bakan Çelik, "kır çiçeği" olarak nitelendirdiği kızların "Baba Beni Okula Gönder" kampanyasıyla yurda kavuşmalarından duyduğu memnuniyeti dile getirdi. 
Erzincan, Bayburt, Gümüşhane ve Tunceli'deki okulların bilgisayar ihtiyacının Aydın Doğan Vakfı tarafından karşılanacağını söyleyen Çelik, daha sonra Doğan, Saylan ve Yavaşcan birlikte kurdeleyi keserek kız yurdunu gezdi. 
Başbakan Recep Tayyip Erdoğan da Hamur'daki kız yurdunun açılış töreni nedeniyle Hanzade Doğan ve Sedat Ergin'e bir telgraf çekerek teşekkür etti. 




</TEXT>
</DOC>
