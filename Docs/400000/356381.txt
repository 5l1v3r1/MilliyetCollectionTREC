<DOC>
<DOCNO> 356381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur38.html </URL>
<DATE> 2005/06/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hizbullah davası sanığı Alpsoy Tehdit edildiğim için yardım ettim 
</HEADLINE>
<TEXT>

     Ankara’da görülen 38 sanıklı terör örgütü Hizbullah Davası’nın sanıklarından Şeyhmus Alpsoy, esas hakkındaki savunmasında, "Devletin polisini ve askerini öldürenler, Mısır Çarşısı sanıkları Topluma Kazandırma Yasası’ndan yararlandı. Ben de yararlanmak istiyorum" dedi. 
     Ankara 11. Ağır Ceza Mahkemesi’nde görülen davanın bugünkü duruşmasına, tutuklu sanıklar Mehmet Emin Alpsoy, Şeyhmus Alpsoy ve Mustafa Gürlüer, tutuksuz sanıklar Abdülselam Öztürk ve Nurettin Şahin katıldı. 
     Bazı sanıkların, önceki duruşmalarda avukatlarını davayı takip etmedikleri gerekçesiyle azlettiklerini bildirmeleri üzerine sanık avukatları ve Ankara Barosu’nun tayin ettiği avukatlar da duruşmada hazır bulundu. 
     Şeyhmus ve Mehmet Emin Alpsoy’un avukatı ile Mustafa Gürlüer’in avukatının, davayı takip edeceklerini bildirmeleri üzerine baro tarafından görevlendirilen avukatlar duruşma salonundan ayrıldılar. 
     Avukat Fethi Tetik, hakkında 765 Sayılı Türk Ceza Kanunu’nun TCK 
     "devletin anayasal düzenini bozmaya teşebbüs etme" suçunu düzenleyen 146 1. maddesi uyarınca müebbet ağır hapsi istenen Şeyhmus Alpsoy 
     yönünden yaptığı savunmada, müvekkiline yönelik suçlamaların başka sanıkların baskı altında alınan ifadelerine dayandığını iddia etti. Mersin’den kaçırılan 3 kişinin ölümü olayıyla müvekkilinin ilgisi bulunmadığını savunan Tetik, Alpsoy’un bu kişileri gömmesinin, öldürme eylemiyle bir tutulamayacağını ifade etti. Tetik, Şeyhmus Alpsoy hakkında "yasadışı örgüte üyelik" suçundan hüküm kurulmasını ve Topluma Kazandırma Yasası’ndan yararlandırılmasını istedi. 
     
     "POLİS MÜDAHALE ETSE ÖLMEZLERDİ" 
     Tetik, Mehmet Emin Alpsoy için yaptığı esas hakkındaki savunmasında da müvekkilinin eyleminin, TCK’nın 146 1. maddesi kapsamında değerlendirilemeyeceğini savundu. Mersin’den 3 kişinin Ankara’ya kaçırılması olayına müvekkilinin karışmadığını ileri süren Tetik, "Bu kişiler Mersin’den kargo süsü verilerek kaçırıldı. Polis, takip ediyordu ancak müdahale etmedi. Bu kişiler araçta havasızlıktan öldüler. Polis ihmal etmese ölmeyeceklerdi" diye konuştu. 
     Mehmet Emin Alpsoy’un cesetleri kardeşinin evine teslim ettiğini anlatan Tetik, müvekkilinin eyleminin yasadışı örgüt üyeliği kapsamına girdiğini söyledi. Tetik, Alpsoy’un topluma kazandırma başvurusu göz önüne alınarak, hakkında ceza tesis edilmemesini talep etti. 
     Sanık Şeyhmus Alpsoy, esas hakkındaki savunmasında 2003 yılının Aralık ayında Topluma Kazandırma Yasası’ndan yararlanma talebiyle yaptığı başvurunun hala sonuçlanmadığını söyledi. Alpsoy, "Bu devlete karşı yıllarca savaşanlar, polisi ve askeri öldürenler, Mısır Çarşısı sanıkları Topluma Kazandırma Yasası’ndan yararlandılar. Ben de yararlanmak istiyorum. Tehdit edildiğim için örgüt üyelerine bir olayda yardım ettim. İdamı gerektirecek suç işlemedim" diye konuştu. 
     Hakkında müebbet ağır hapis talep edilen Mustafa Gürlüer ve avukatı Hüseyin Kılıç, esas hakkındaki savunma için süre isterken, diğer sanıklar da beraat isteminde bulundular. 
     Mahkeme heyeti, Gürlüer ve avukatına süre vererek, duruşmayı erteledi. Heyet, tutuklu sanıkların da tahliye istemlerini reddetti. 
     Davanın geçen duruşmasında açıklanan esas hakkında mütalaada, 3 sanık hakkında müebbet ağır hapis, 6 sanık hakkında beraat, 2 sanık hakkında 2 yıl 6’şar aya kadar hapis, 26 sanık için de Topluma Kazandırma Yasası’na göre ceza tesis edilmemesi istenmişti. 
     Mahkeme, ilk yargılamada, 3 sanığı idam, 29 sanığı 3 yıl ile 15 yıl arasında değişen ağır hapis cezasına çarptırmış, 6 sanık ise beraat etmişti. 
     Yargıtay 9. Ceza Dairesi, eksik soruşturma ve usul eksikliği gerekçesiyle kararı oybirliğiyle bozmuştu. 
     
</TEXT>
</DOC>
