<DOC>
<DOCNO> 366084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko37.html </URL>
<DATE> 2005/08/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tüzmen İhracatın artması için Türkiye, kendi Çin'inin yaratmalı 
</HEADLINE>
<TEXT>

     Devlet Bakanı Kürşad Tüzmen, ''İhracat artış oranımız yılın ikinci yarısında azalmış durumda, ihracatı sürdürülebilmek için Türkiye'nin kendi Çin'ini yaratması lazım'' dedi. 
     Bakan Tüzmen, bu çerçevede serbest bölgeler ve bölgesel asgari ücret konularının değerlendirilmesi gerektiğini bildirdi. 
     Ankara Sanayi Odası ASO Başkanı Zafer Çağlayan ve beraberindeki heyet, Devlet Bakanı Kürşad Tüzmen'i ziyaret etti. 
     Çağlayan, ziyarette yaptığı konuşmada, bölgesel asgari ücret konusundaki görüşlerini açıkladı ve konuyla ilgili hazırlanan raporu Bakan Tüzmen'e sundu. 
     Makro ekonomide görülen iyileşmelere rağmen istihdamın artmadığına işaret eden Çağlayan, kayıtdışı istihdamın, kayıtlı istihdamdan fazla olduğunu belirtti. Çağlayan, bunun nedeninin, zorunlu istihdam, kıdem tazminatı ve asgari ücretin yüksekliği olduğunu savundu. 
     Türkiye'de 2.5 milyon kişinin asgari ücretle çalıştığını kaydeden Çağlayan, bunun yaklaşık 95 bininin, Türkiye'nin en yoksul 19 ilinde bulunduğunu belirtti. 
     Çağlayan, 2001'de Türkiye'de kişi başına milli gelirin 2 bin 146, asgari ücretli işçinin eline geçen net ücretin 929.5 dolar olduğunu, kişi başına ortalama gelirin ise Ağrı'da 568, Kocaeli'nde ise 6 bin 165 dolar civarında bulunduğu anlattı. 
     Asgari ücretin her yerde 350 milyon lira olduğu ülkede, gelişmemiş illere yatırımların yapılmayacağını kaydeden Çağlayan, Türkiye'nin 3 bölgeye ayrılarak, bölgesel asgari ücret uygulanmasını önerdi. 
     Birinci bölgede yer alacak en yoksul 19 ilde asgari ücretin yeni işe girecekler için brüt 250 milyon lira, birinci bölgedeki illerin önünde gelen 30 ilin dahil edileceği ikinci bölgede ise asgari ücretin brüt 350 milyon lira olarak belirlenmesini öneren Çağlayan, buralarda, asgari ücretten yüzde 1'er oranında SSK primi ve vergi kesilmesini talep etti. 
     Türkiye'nin geri kalan 32 ilinde de yatırımcıların cezalandırılmaması için SSK primleri ve vergilerde ''rekabet edilebilecek bir ortam sağlanmasını'' isteyen Çağlayan, bunun yapılması durumunda yatırımların artacağını ileri sürdü. ASO Başkanı Çağlayan, şöyle devam etti 
     ''Türkiye'nin kadersizliği olan geri kalmış illeri Türkiye'nin kaderi haline getirebilir miyiz Bu bölgeleri Türkiye'nin Çin'i yapabilir miyiz İhracatımızı buradan yapabilir miyiz Bölgesel asgari ücret, bu amaçla yapılmış bir çalışmadır. 
     Özellikle Doğu ve Güneydoğu'daki iş bulamayan insanları, kahve sayısının Ankara'daki kahve sayısından fazla olduğu illerdeki insanları, muhtemel birer terörist olarak, eğer istihdam sağlayamazsak görebiliriz.'' 
     
     DEVLET BAKANI TÜZMEN 
     Devlet Bakanı Kürşad Tüzmen de yaptığı konuşmada, Türkiye'nin ihracat artış oranının yılın ikinci yarısında azalmış durumda olduğunu belirterek, ihracatı sürdürebilmek için Türkiye'nin kendi Çin'ini yaratması gerektiğini bildirdi. 
     Uzakdoğu'da bir işçinin aylık 30-50 dolar alarak üretime katıldığını, Doğu ve Güneydoğu Anadolu'da da birçok işsizin makul koşullarda çalışmak için iş beklediğini anlatan Tüzmen, ''Türkiye kendi Çin'ini yaratırken bu bölgelere ağırlık vermek zorunda'' dedi. 
     Türkiye'de olduğu gibi gelişmiş ülkelerde de bölgesel farklılıklar görüldüğünü belirten Bakan Tüzmen, bu ülkelerin de bölgesel farklılıkları en aza indirmek amacıyla çalışma yaptığını hatırlattı. 
     ASO'nun sunduğu teklifi olumlu bulduğunu ve bu teklifi tartışmaya açmak gerektiğini belirten Tüzmen, ilk Bakanlar Kurulu toplantısında yapacağı gündem dışı konuşma ile bu teklifi Başbakan ve bakanlara ileteceğini söyledi. 
     Aşırı değerli YTL'nin ithalat baskısını artırdığını, ara malı girdisini dışarıya yönlendirdiğini ve ihracatı baltaladığını anlatan Tüzmen, ''Bu çerçevede kurda oynayamıyorsak, faizi çok fazla aşağı çekemiyorsak o zaman bu tür alternatiflere bakmak zorundayız'' dedi. 
     
     SERBEST BÖLGELERDEKİ VERGİ SORUNU 
     Bu çerçevede serbest bölgelerle ilgili çalışmanın da gözden geçirilmesi gerektiğine işaret eden Tüzmen, bu aracın iyi kullanılıp kullanılmadığına bakılması gerektiğini bildirdi. 
     Çin'in bölgesel ekonomik farkları serbest bölgeler aracılığı ile azaltmaya çalıştığını anlatan Tüzmen, Türkiye'nin de kendi Çin'ini yaratırken serbest bölgelerini önemli bir araç olarak kullanabileceğini kaydetti. 
     Serbest bölgelerin istihdama önemli katkıları bulunduğunu, Türkiye gibi kalkınmakta olan bir ülkenin serbest bölge gibi araçları iyi kullanması gerektiğini anlatan Tüzmen, şunları söyledi 
     ''Biliyorsunuz serbest bölgelerde önceden gelir vergisi ve kurumlar vergisi alınmıyordu. Bunların yerine giren ve çıkan mal bedelleri üzerinden binde 5 oranında bedel alınıyordu. Bu güne kadar bu bölgelerden 100 milyon doların üzerinden fona para aktarıldı. Yani çok ciddi bir vergi alınmış durumda. Bu uygulama bir taraftan devam ederken biz gelir ve kurumlar vergisi uygulamaları aynen serbest bölgelere getirdik. Dünyanın hiçbir tarafında böylesine çifte vergilendirme sistemi olmaz. Hem fonla serbest bölgeyi vergilendiriyoruz hem de gelir ve kurumlar vergisi yoluyla. Dünyanın en pahalı serbest bölgelerine sahip olduk.'' Serbest bölgelere gelir ve kurumlar vergisi uygulaması başladıktan sonra serbest bölgelere senelik müracaat sayısının 2 binlerden 2'ye indiğini belirten Tüzmen, serbest bölgelerin faaliyetlerinin devam edebilmesi ve cazibe merkezi olma özelliğini koruyabilmesi için vergilendirme konusunun mutlaka gözden geçirilmesi gerektiğini bildirdi. 
     
</TEXT>
</DOC>
