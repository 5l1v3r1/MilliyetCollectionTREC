<DOC>
<DOCNO> 376670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun30.html </URL>
<DATE> 2005/09/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
ABD, NATO'dan Avrupa'dan gelecek yardımlar için destek istedi 
</HEADLINE>
<TEXT>

     ABD, güney kıyılarını vuran Katrina kasırgası felaketzedelerine Avrupa'dan gelecek yardımların ulaştırılmasında NATO'dan destek istedi. 
     İttifak yetkilileri, ABD'nin Avrupa yardımlarının ulaştırılmasında NATO'nun daha fazla rol üstlenmesini istediğini belirterek, İttifak'ın düzenlediği özel toplantıda, askeri uzmanlardan, kasırga felaketzedelerine yardımların ulaştırılmasında seçkin NATO Mukabele Gücü'ne bağlı gemilerin kullanılması olasılığı da dahil daha fazla rol üstlenilmesi için derhal plan hazırlamaları talimatını verdiğini kaydetti. 
     Yetkililer, NATO planlama uzmanlarının, söz konusu planları ABD Kuzey Komutanlığı ile tartıştığını belirtti. 
     Avrupa ülkeleri, ABD'de Katrina kasırgasının vurduğu bölgelere önemli miktarda gıda, ilaç, yatak ve diğer ihtiyaç malzemeleri yardımı önerisinde bulunmuştu. 
     
     İSPANYA, ABD'YE HAM PETROL YARDIMINDA BULUNACAK 

     Öte yandan İspanya, New Orleans kentini vuran Katrina kasırgası yüzünden büyük zarar gören ABD'ye 30 gün boyunca günde 70 bin varil ham petrol yardımında bulunma kararı aldı. 
     Bakanlar kurulunun bugünkü toplantısında alınan kararın, Katrina kasırgasının ekonomik etkilerini hafifletmeyi ve petrol ikmalindeki kaybı en aza indirmeyi hedeflediği kaydedildi. 
     İspanya, bunun yanı sıra dün ABD'ye 15 tonluk acil yardım malzemesi gönderdi. 2 nakliye uçağıyla gönderilen yardım malzemelerinin toplam 350 bin avro değerinde olduğu bildirildi. 

     
</TEXT>
</DOC>
