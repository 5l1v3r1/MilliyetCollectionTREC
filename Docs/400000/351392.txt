<DOC>
<DOCNO> 351392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo09.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli'de Çetin sesleri 
</HEADLINE>
<TEXT>


Yeşil - Siyahlılar, teknik direktör arayışında rotayı Oğuz Çetin'e çevirdi. Geçen sezon Diyarbakır'ı çalıştıran genç hoca ile olumlu bir görüşme yapıldığı bildirildi 

ERGÜN AYAZ DHA 


Yeni sezonda Süper Lig'e çıkmayı hedefleyen Kocaelispor, Oğuz Çetin'le temas kurdu. Teknik direktör arayışlarını sürdüren Körfez ekibi, geçtiğimiz sezon Diyarbakırspor'u çalıştıran genç hoca ile bir araya gelerek teklif yaptı. 
Rıdvan Dilmen'le geçen hafta Gebze'de görüşüp, anlaşma sağlayamayan Yeşil - Siyahlı yönetimin, Oğuz Çetin'le yaptığı ilk görüşmenin olumlu sonuçlandığı öğrenildi. 
Tarafların önümüzdeki günlerde parasal konuların ele alınacağı bir görüşme daha yapacağı vurgulandı. Kocaelispor'da görev yapmaya sıcak bakan Çetin'in sözleşme imzalaması bekleniyor. 

Oyunculara teklif yağıyor 
Yeşil - Siyahlı yönetim, teknik direktör konusunu en kısa zamanda çözmek için çabalarken, futbolculara teklif yağdığı bildirildi. Yönetimin, 80 milyar garanti para teklif ettiği yıldız oyunculardan Cem Sinan, prensipte Ankaragücü ile anlaştı. Cem Sinan'a, Beşiktaş, Trabzonspor ve Galatasaray'ın da talip olduğu iddia edildi. Engin, Uğur, Bülent Bilgen, Ömer ve Ercan gibi takımın iskeletini oluşturan futbolcuların da Süper Lig ekiplerinden transfer teklifleri aldıkları vurgulandı. Bu oyuncuların Kocaelispor'la anlaşma sağlayamamaları halinde kendilerine gelen cazip teklifleri değerlendirecekleri kaydedildi. 

Ordu'nun onur maçı 

Teknik Direktör Yücel İldiz, Eskişehirspor'la oynayacakları tekrar maçı için tek yumruk olduklarını vurgulayarak, "Hedefimize ulaşacağız" dedi 

İkinci Lig B Kategorisi B Grubu'nda şampiyonu belirleyecek Orduspor ile Eskişehirspor arasında 18 Haziran Cumartesi günü Samsun 19 Mayıs Stadı'nda oynanacak kader maçının hazırlıklarına aralıksız devam eden Karadeniz ekibi galibiyete kilitlendi. Mor - Beyazlı taraftarlar maç bileti için kulübe yoğun talepte bulunurken, Genel Sekreter Ali Mertan, "Pazartesi günü Samsun Gençlik ve Spor İl Müdürlüğü'nden kapasiteyle ilgili resmi yazı alacağız. Ona göre çalışmalarımızı yapacağız. Taraftar derneklerinden gelen destek yazıları ve bizimle ilgili olarak temennileri de bizi oldukça mutlu ediyor" dedi. 
Teknik Direktör Yücel İldiz ise Eskişehirspor'u mağlup ederek hedefe ulaşmak istediklerini belirtti. İldiz, "Birçok eksiğimiz var ama bu maç bizim için onur maçı oldu. Futbolcularımızın özverisi, taraftarlarımızın olağanüstü desteği bize her şeyi unutturdu. Artık çalışmalarımızı buna göre yürütüyoruz" ifadesini kullandı. 

Mersin çalışıyor 

Süper Lig'i hedefleyen Kırmızı-Lacivertliler transfer çalışmalarını aralıksız sürdürüyor 

Mersin İdmanyurdu Yönetimi ilk hedefini iç transferi firesiz bitirmek olarak belirledi. Yeni sezonda üst sıraları hedefleyen Kırmızı - Lacivertli takımın Teknik Direktörü Levent Arıkdoğan, iç transferi iki gün içinde tamamlayarak dış transfere yöneleceklerini söyledi. 
Başarılı bir sezon geçirdiklerini kaydeden Arıkdoğan, "Takımın iskeletini bozmak istemiyoruz. İç transferde iki gün içinde futbolcularla görüşerek anlaşma yapmaya çalışacağız. Başkanımız Hasan Ahi'nin katılımıyla toplanacak olan yönetim kurulu, futbolcularla görüşerek sözleşme imzalayacak. Ardından listemizde yer alan isimlerle masaya oturup, Süper Lig'e çıkacak güçte bir kadro uluşturmak için çaba harcayacağız" ifadesini kullandı. 

Bursa'da iş başı 

Yeşil - Beyazlı kulübün önceki gün yapılan kongresinde seçilen yönetim kurulu görev dağılımı yaptı. Vakıfköy Orhan Özselek Tesisleri'nde, eski başkan Erkan Körüstan ve ekibinden görevi devralan Levent Kızıl başkanlığındaki yeni yönetim iş bölümünü gerçekleştirdi. Yönetim kurulu toplantıda transfer komitesini belirledi. Levent Kızıl'ın başkanlığındaki transfer komitesi, Serkan Sabuncuoğlu, Mete Öz ve Hakan Öztürk'ten oluştu. Bu arada Malatyaspor'la 2 yıllık ön sözleşme imzalayan Bursaspor'un eski golcüsü Okan Yılmaz, tesislere gelerek kulüp personeliyle vedalaştı. Bugün İtalya'ya giderek Empoli Kulübü ile görüşeceğini açıklayan Okan, "Anlaşırsak Malatya ile yaptığım anlaşma geçersiz olacak. Aksi halde yeni sezonda Malatya'da forma giyeceğim" açıklamasını yaptı. 

Karşıyaka'da Mustafa tamam 

İzmir ekibi, Konyaspor'un tecrübeli futbolcusu ile her konuda anlaştı 

Karşıyaka, Teknik Direktör Nurullah Sağlam'ın isteği doğrultusunda Mustafa Şahintürk'ü kadrosuna katıyor. Kırmızı - Yeşilli idareciler, Konyaspor'da aradığını bulamayan tecrübeli sol kanat oyuncusu ile pazarlık masasına oturarak her konuda anlaşma sağladı. Önceki yıllarda Gaziantepspor ve Bursaspor formaları altında sergilediği futbolla dikkatleri üzerine çeken 27 yaşındaki Mustafa'nın büyük bir ihtimalle bugün kulüp binasında resmi sözleşme imzalayacağı belirtildi. 
Mustafa Şahintürk'ün işini bitiren İzmir ekibi yöneticilerinin, Teknik Direktör Nurullah Sağlam'ın verdiği rapora göre transfer çalışmalarına devam ettiği de vurgulandı. 

Boluspor'da Çarıkçı devam 

Kırmızı - Beyazlı kulüpte Necip Çarıkçı yeniden başkan görevine seçildi 

Yeni sezonda 2. Lig B Kategorisi'nde mücadele edecek olan Boluspor'un dün yapılan genel kurulunda Necip Çarıkçı yeniden başkanlık koltuğuna oturdu. 
Seçime tek aday olarak girip tüm oyları alan Başkan Çarıkçı, "Güçlü bir kadro oluşturarak A Kategorisi'ne yükselmeyi hedefliyoruz" dedi. Kırmızı - Beyazlı takımı hak ettiği yere taşımak için el ele vereceklerini vurgulayan Çarıkçı, "Geçen sezon 2. Lig'e çıkma sözü vermemiştik, kümede kalma mücadelesi veren bir takımı teslim almamıza rağmen taraftarların ve iş çevrelerinin desteğiyle bunu başardık. Tesisleşme konusunda ve kulübe gelir sağlamak amacıyla birçok çalışmalar yaptık. Bundan sonraki hedefimiz A Kategorisi'e çıkmaktır. Bunu da başaracağımıza inanıyorum" diyerek camiaya umut saçtı. 

Yozgat, Ekrem Al'ı bekliyor 

İkinci Lig A Kategorisi ekiplerinden Yozgatspor, prensip anlaşmasına varılan teknik direktör Ekrem Al'ı resmi sözleşme imzalamak için bekliyor. Kırmızı - Siyahlı ekibi geçen sezon çalıştıran Al'ın, hafta içinde Yozgat'ta olacağını belirten Başkan Yusuf Kenan Yılmaz, resmi sözleşmenin ardından dış transfer çalışmalarının hız kazanacağını açıkladı. Yılmaz, Ekrem Al'a imza attırdıktan sonra anlaşmaya varılan oyuncularla sözleşme yapacaklarını sözlerine ekledi. 

Sebatspor dağıldı 

Süper Lig'den düşen Akçaabat Sebatspor'da yaprak dökümü sürüyor. Kırmızı - Beyazlı takımın gelecek için umut veren bütün oyuncuları teker teker başka kulüplere imza atıyor. Hakan Bayraktar Sivasspor'la, Bayram Gençlerbirliği ile Ali Bayraktar Gaziantep'le, Erman Ergin Konyaspor'la, Sedat Bayrak ve Abdurrahman Dereli ise Ankaragücü ile sözleşme yaptı. 


</TEXT>
</DOC>
