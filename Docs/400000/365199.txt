<DOC>
<DOCNO> 365199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas11.html </URL>
<DATE> 2005/07/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Annelerde doğum sonrası depresyona dikkat 
</HEADLINE>
<TEXT>

     Gaziantep Üniversitesi GAZÜ 
     Psikiyatri Anabilim Dalı Öğretim Üyesi Doç. Dr. Haluk Savaş, doğum sonrası ortaya çıkan depresyonun, çoğu zaman dikkat çekmediğini, tanınmadığını ve bu nedenle tedavi edilemeyebileceğini söyledi. 
     Doç. Dr. Savaş, AA muhabirine, bebeğin doğumundan sonraki zaman diliminin, yeni annelerin depresyona yatkın oldukları bir dönem olduğunu, bu süreçte ciddi ve uzun süreli sorunların ortaya çıkabileceğini belirtti. 
     "Bu dönemde ortaya çıkan depresyon çoğu zaman dikkat çekmez, tanınmaz ve bu nedenle tedavi edilemeyebilir" diyen Savaş, bir süre sonra depresyonun klasik tedavi yaklaşımlarına dirençli bir tutum sergileyebileceğini vurguladı. 
     Depresyonu yaşayan annelerin çoğunluğunun bu dönemde, "kötü anne" oldukları, yalnızlık duyguları üzerinde kontrol duygusuna sahip olmadıkları, ümitsizlik duygularının olduğunu belirttiklerini anlatan Doç. Dr. Savaş, doğum sonrası depresyonda, yeni annelerin çeşitli takıntılı düşünceleri olabildiğini bildirdi. 
     Takıntıların önemli bir bölümünün yeni doğan çocuğa karşı şiddet göstermeye ilişkin olduğunu savunan Doç. Dr. Savaş, "Anneler öfkelerini denetleyemeyeceklerine ve çocuklarına zarar verebileceklerine ilişkin takıntıları nedeniyle makas ve bıçak gibi sivri cisimleri bile tutmaktan kaçınabilirler" dedi. 
     Doç. Dr. Haluk Savaş, doğum sonrası depresyonun belirtilerini şu şekilde sıraladı 
     "Çökkün bir ruh hali, ilgi kaybı ya da yaptıklarından zevk alamama durumu. Günlük işleri yapamama, günlük işlere karşı isteksizlik. İştah kaybı ya da aşırı iştah. Hemen her gün aşırı uyuma ya da uykusuzluk. Sıkıntı, huzursuzluk, yerinde duramama. Kendini yorgun, bitkin ve halsiz hissetme. Kendini değersiz, aşağılık ya da suçlu gibi hissetme. Dikkatini bir noktaya toplayamama gibi belirtilerin en az beşi varsa ve bu belirtiler en az iki haftadan bu yana devam ediyorsa, tedavi edilmesi gerekir." Doğum sonrası depresyonun her 100 kadının 15’nin başına gelmesi muhtemel bir hastalık olduğuna dikkat çeken Doç. Dr. Savaş, bu hastalığın tedavi edilmemesi durumunda, hem anne hem bebek hem de aile bütünlüğünün zarar görebileceğini kaydetti. 
     Doğum sonrası depresyonun tedavisinin mümkün olduğunu anlatan Doç. 
     Dr. Savaş, sözlerini şöyle tamamladı 
     "Depresyon nedeniyle evde erkeğin de yaşamı etkilenmektedir. 
     Problemin ne olduğunu saptamak, eşler için önemli bir sorun olabilmektedir. Erkeklerin çoğu, aileyi bir arada tutmak için böyle bir durum içerisinde oldukça zorlandıklarını ve eşlerinin daha önce tanıdıkları insandan tamamen farklı bir birey olduğunu belirtmekteler. 
     Doğum sonrası depresyonu olan annelerin tedavi edilmedikleri takdirde, çocuğun gelişimini de olumsuz yönde etkiledikleri belirlenmiştir. Kendi çocukluğunda ebeveyninden yeterli sevgi görmeyen annelerde depresyon daha sık görülmektedir. Hamilelik sırasında ya da daha öncesinde depresyon geçirenlerde, doğum sonrası depresyon riski daha da yüksektir. Planlanmamış ya da istenmeyen hamileliklerde de depresyon riskinin arttığı bilinmektedir." 
     
</TEXT>
</DOC>
