<DOC>
<DOCNO> 356420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas16.html </URL>
<DATE> 2005/06/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Picasso'nun sevgilisinin eskizleri 1.5 milyon avroya satıldı 
</HEADLINE>
<TEXT>

     Ressam Pablo Picasso'nun sevgilisine ait 20 eskiz, Paris'te düzenlenen müzayedede 1.54 milyon avroya satıldı. 
     Picasso'nun sevgilisi Genevieve Laporte'yi kaleme aldığı eskizler 1.54 milyon avroya alıcı bulurken, Picasso'nun 1951 yılında yaptığı Laporte'nin bir yatakta boylu boyunca uzandığı ''Odalisque'' Cariye adlı çıplak eskizi, Paris Picasso Müzesi tarafından tahmini fiyatın üç katına 473 bin avroya alındı. 
     Artcurial Müzayede Evi'ne göre, bir İngiliz koleksiyoncu, Laporte'yi yatakta gösteren ''The Dream'' Rüya adlı eskize beklenen fiyatın iki katına 417 bin avroya satın aldı. 
     1950 yılında, 20 yaşındayken o zaman 50 yaşında olan Picasso ile iki yıl gizli ilişki yürüten 79 yaşındaki Laporte, ''Çok mutluyum, çünkü bu eskizler 50 yıldan fazla bir süredir bendeydi'' dedi. 
     Laporte, eskiz koleksiyonunu satışa çıkarmadan önce yaptığı açıklamada, koleksiyonun, kadınlara kötü davranmakla suçlanan Picasso'nun nazik tutumunu göstereceğini umduğunu belirterek, ''Pablo'ya saygınlığını iade etme gibi bir görevim var'' diye konuştu. 
     Picasso'nun kendisine verdiği eskizleri çalınacağı endişesiyle gizli tuttuğunu, ancak onlardan ayrılma zamanının geldiğini belirten Laporte, ''Artık yolun sonundayım'' dedi. 
     Picasso, Laporte eskizlerinin birçoğunu, 1951 yılında Fransa'nın Akdeniz kıyısındaki Saint Tropez kasabasında Laporte, şair Paul Eluard ve onun eşi Dominique ile yaz tatilini geçirdiği sırada çizdi. 
     İkili arasında iki yıl süren gizli ilişki, Picasso'nun ressam eşi Francoise Gilot'un ünlü ressamı terk etmesinden sonra Laporte'nin Picasso ile birlikte olmayı reddetmesiyle sona erdi. 
     Laporte, genç bir kızken, 1944 yılında okul gazetesi için Picasso ile röportaj yapmaya gittiğinde tanıştı ve aralarındaki gizli ilişki başlamadan önce Laporte ile Picasso birkaç yıl arkadaşlık yaptı. Laporte, İkinci Dünya Savaşı sırasında Fransa'yı işgal eden Nazi Almanyası güçlerine karşı direniş hareketine de katıldı. 
     20'nci yüzyılın en ünlü ressamlarından ve görsel sanatlarda Georges Braque ile geliştirdiği Kübizm'in öncüsü Picasso, 1973 yılında öldü. 

     
</TEXT>
</DOC>
