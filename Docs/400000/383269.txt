<DOC>
<DOCNO> 383269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/yasam/axyas01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'çatlak ses' 
</HEADLINE>
<TEXT>


Eski eğitim bakanı Bennett'in, 'Suçun azalması için zenci bebekler kürtajla alınsın' önerisi ABD'yi karıştırdı. Beyaz Saray, öneriyi şöyle yorumladı Hiç de uygun değil 


ABD'nin muhafazak r eğilimli eski eğitim bakanı William Bennett'in 'son derece ırkçı önerisi', ABD'de büyük tepki yarattı. 
Bennett, bir radyo programında, "Eğer tek amaç suç oranlarının düşürülmesiyse bunu yapabilirsiniz. Bu ülkedeki her siyah bebeği doğmadan kürtajla alırsanız, suç oranı da aşağıya iner. Bu, tabii ahlaken kabul edilemez bir durum, ama suç oranı bu yolla iner" dedi. 
Bu sözler üzerine, özellikle ABD'deki siyah toplum ayağa kalktı. 

'Bu ırkçılık' 
Siyah hakları liderlerinden rahip Al Sharpton, tepkisini, "Bennett, siyahlarla suç kavramını eşanlamlı görüyor. Bu açıkça ırkçılık" sözleriyle gösterdi. 
Muhalefetteki Demokrat Parti'nin teşkilat başkanı Howard Dean de, bu sözleri 'Nefret dolu bir açıklama' olarak nitelendirerek, 'Acaba bu sözler, iktidardaki Cumhuriyetçi Parti'nin görüşlerini de yansıtıyor mu " diye sordu. 
Demokrat Dean'in bu sorusuna yanıt ise, Bennett'in sözlerinin büyük tepki toplaması üzerine açıklama yapan Beyaz Saray sözcüsü Scott McClellan'dan geldi. McClellan, "Başkan George Bush, bu açıklamanın hiç de uygun olmadığını düşünüyor" dedi. 

Çok satan kitapta aynı 'öneri ' vardı 

ABD'de en çok satan 'Freakeconomics' kitabını kaleme alan ekonomist yazar Staphen Levitt de, ABD'de yasallaşmasından sonra 1970'li yıllarda kürtajın siyahlar arasında çok yaygınlaştığını belirterek, ülkede suç oranlarının 1990'lardan itibaren bu sayede büyük ölçüde düştüğünü ileri sürmüştü. ABD'de siyahlar, nüfusun yaklaşık yüzde 13'ünü ve cezaevlerinde yatanların ise yaklaşık yarısını oluşturuyor. 

Bir ırkçı ses de Danimarka'dan 

İRFAN KURTULMUŞ Kopenhag 
Danimarka Halk Partisi Milletvekili ve Kopenhag Belediye Başkan Adayı Louise Frevert, kendi internet sitesinde son derece ırkçı bir makale yayımladı. 
Danimarka'da yaşayan bazı Müslümanları, 'katil ve ırz düşmanı' olarak nitelendiren Frevert'in bu 'görüşleri', Politiken gazetesine de yansıdı. Frevert, fanatik dinci hocaların Müslüman gençlerin beyinlerini yıkadığını belirttiği makalesinde, özetle şu önerilerde bulundu 
"Yasalarımız suçluları öldürmemizi engelliyor, bu yüzden onları hapse tıkabiliriz. Ancak Danimarka hapishaneleri dolu. Bu gençleri, günlük 25 kron ödeyerek Rusya'daki hapishanelere göndermeliyiz." Metnin tamamının Politiken gazetesinde yayımlanmasının ardından artan tepkiler üzerine Frevert, yazıyı sitesinden çekti. Frevert'in yıllarca oryantal dansözlük yaptığı kaydedildi. 


</TEXT>
</DOC>
