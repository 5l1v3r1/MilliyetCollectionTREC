<DOC>
<DOCNO> 368405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo25.html </URL>
<DATE> 2005/08/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gençlerbirliği'nden Sedat, Alex'e gönderme yaptı... 
</HEADLINE>
<TEXT>

     Gençlerbirliği'nin flaş transferi olarak gösterilen Nijeryalı golcü futbolcu Isaac Promise, basında kendisinden övgüyle bahsedilmesi nedeniyle sevinçli ve gururlu olduğunu söyledi. 
     Beştepe İlhan Cavcav Tesisleri'ndeki basın toplantısına katılan Isaac, iyi bir başlangıç yapmanın kendisi için önemli olduğunu vurgulayarak, ''Benden bahsedilmesi beni sevindirdi. Elbette böyle övgüler beni gururlandırdı. Daha çok çalışıp, daha iyi performans göstermem gerekli diye düşünüyorum. Aynı düzeyde kalmak için daha çok mücadele edeceğim'' dedi. 
     Ligin ilk maçında geçen sezonun şampiyon takımıyla karşılaştıklarını hatırlatan Nijeryalı golcü oyuncu, ''Çok önemli bir maçtı. Şampiyon takımla karşılaştık. Çok iyi konsantre olduk. Hocamızın istediklerini yaptık. Rakibe çok fazla gol pozisyonu vermedik'' diye konuştu. 
     Türkiye Ligi'nin göründüğü gibi kolay bir lig olmadığına dikkati çeken Isaac, şöyle devam etti 
     ''Hava şartları önemliydi. Adaptasyon süreci geçireceğim. Önemli olan, teknik heyetin bizden istekleridir. Türkiye Ligi kolay bir lig değil. Milli takımlarda üst düzey maçlarda yer aldım. Ankaraspor ile yapacağımız derbi maçta zorluk çekmeyeceğim. Çünkü rakibimizle TSYD Kupası maçında karşılaştık. Rakibimizi tanıyor ve biliyoruz.'' 
     
     HEDEF DAHA ÜST LİGLER 

     Her futbolcunun hedefinin daha üst liglerde oynamak olduğunu belirten genç yıldız, ''Hedeflerden bir tanesi de üst liglerde mücadele edebilmektir. Benim de bunu başarabilmek için çok çalışmam gerekir. Bunu biliyorum'' diyerek sözlerini tamamladı. 
     
     SEDAT'TAN ALEX'E GÖNDERME 

     Fenerbahçe maçında, teknik direktör Ziya Doğan'ın kendisini Alex'i tutmakla görevlendirdiğini belirten Sedat Yeşilkaya, ''Alex'i tutmak benim için zor olmadı. Çünkü kendisi durarak oynuyor'' dedi. 
     Rakipleri karşısında maça iyi konsantre olduklarını anlatan Sedat, ''Son iki sezonun şampiyonu ile oynadık. İyi bir başlangıç yaptık. Son dakikadaki pozisyonumuz gol olsa sahadan galibiyetle bile ayrılabilirdik. Bir puan iyi sonuç'' diye konuştu. 
     Ligde, Ankaraspor ile bir derbi maça çıkacaklarını hatırlatan Sedat, sözlerini şöyle tamamladı 
     ''Zor maç olacak. Hazırlıklarımızı sürdürüyoruz. Yeni bir kadro oluşturduk. Takımın güvenini kazanması için galip gelmek zorundayız. İnşallah galip geleceğiz.'' 

     
</TEXT>
</DOC>
