<DOC>
<DOCNO> 371473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo03.html </URL>
<DATE> 2005/08/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Galatasaray yabancıların parasını verdi, yerlileri es geçti... 
</HEADLINE>
<TEXT>

     Ribery’den ağzı yanan Galatasaray yönetimi, bir başka kriz yaşamamak için yabancı futbolcuların parasını yatırdı, yerlileri ise es geçti. 
     
     Gizli operasyon 
     Sarı-Kırmızılı ekipte yabancı futbolcuların günü gelen’ transfer taksitleri gizlice ödendi. Franck Ribery’nin alacakları zamanında ödenmediği gerekçesiyle kulüpten ayrılması ve Marsilya ile anlaşmasından sonra bu konuda titiz davranan yönetim, ikinci bir krizle karşılaşmamak için ödemelere çok dikkat ediyor. Paraların gizlice ödenmesinin nedeni ise, aynı uygulamanın Türk futbolculara yapılmamasından kaynaklanıyor. 
     
     Diğerleri rahatsız 
     Toplam 2 milyon dolarlık alacaklar yabancıların banka hesaplarına yatırılırken, yerlilere ödeme yapılmadığı gibi bir açıklamada da bulunulmadı. Gelişmelerden oldukça rahatsızlık duyan Sarı - Kırmızılı ekibin Türk futbolcuları, bu tavıra bir anlam veremediklerini ifade ettiler. Bu arada yönetimin, diğer ödemeleri de gerçekleştirmeden, yeni bir dış transfer daha yapmaya çekindiği ileri sürüldü. 
     
</TEXT>
</DOC>
