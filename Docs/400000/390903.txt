<DOC>
<DOCNO> 390903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur09.html </URL>
<DATE> 2005/10/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İkinci kez evleri yandı... 
</HEADLINE>
<TEXT>

     Denizli'nin Acıpayam İlçesi'nde 13 yıl önce evleri ve eşyaları yanınca köylerinden kente taşınan Akşit ailesinin yaşadığı ev, elektrik kontağından çıkan yangında hasar gördü. Eşyaları kullanılamaz hale gelen aile, 4 gündür komşularında kalıyor. 
     İnşaat işçiliği yapan Cengiz Akşit'in 39 Kelekçi Beldesi Akşar Köyü'ndeki evi ve eşyaları, 13 yıl önce, samanlıklarında çıkan yangında kül oldu. 
     Bunun üzerine komşularından ve yakınlarından aldığı eşyalarla, eşi Gülay 40 , çocukları Tülay 15 ve Ahmet 17 ile Denizli'ye taşınan Cengiz Akşit, inşaatlarda bulduğu geçici işlerde çalışmaya başladı. Eşinin iş bulamadığı durumlarda Gülay Akşit, apartmanlara temizlik yaparak ailenin geçimine destek olmaya çalıştı. 
     Gülay Akşit, rahatsızlanarak Denizli Devlet Hastanesi'nde tedavi altına alınan annesi Zülfiye Bacık'ın yanında refakatçi olarak kalırken, 4 gün önce Kuşpınar Mahallesi'ndeki evlerinde elektrik kontağı nedeniyle yangın çıktı. 
     Cengiz Akşit ile çocuklarının yara almadan kurtulduğu yangında, evdeki tüm eşyalar kullanılamaz hale geldi. 
     
     KOMŞULARINDA KALIYORLAR 
     Cengiz Akşit, AA muhabirine yaptığı açıklamada, şanssızlıkların bir türlü yakalarını bırakmadığını söyledi. 
     Yangının ardından bir komşularında kalırken başka bir komşularına da yemek yemeye gittiklerini belirten Akşit, şöyle dedi 
     ''Hayatta insanın başına gelebilecek her türlü olumsuzluğu ailem ve ben yaşadık. Büyük zorluklarla aldığımız eşyalar, bizden kaynaklanmayan nedenlerle ikinci kez yandı. Bunlar yetmiyormuş gibi ev zarar görünce ev sahibine mahcup duruma düştüm. Komşuların da desteğiyle aldığımız boyalarla evi boyuyoruz.'' Gülay Akşit de herşeye rağmen ümitlerini yitirmediklerini ifade ederek, ''Eşyalarımız yandı. Eşimin çocukları zamanında evden çıkartmasıyla cana zarar gelmedi. Bu zor günlerimizde, ailemize yardımcı olunmasını istiyorum'' dedi. 
     
</TEXT>
</DOC>
