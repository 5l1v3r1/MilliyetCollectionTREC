<DOC>
<DOCNO> 390017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy05.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan kaçtı' 
</HEADLINE>
<TEXT>


CHP lideri Deniz Baykal, "Başbakan Meclis'ten kaçma konumuna gelmiştir. Bu tablo hiç hoş değil" dedi 

ANKARA Milliyet 


CHP Genel Başkanı Deniz Baykal, Başbakan Erdoğan'ın "CHP'nin mutabakatı olmadan YÖK'le ilgili değişiklik yapmayız" sözlerine, "YÖK gibi tartışmalı konuda Anayasa değişikliğini bu aşamada gündeme getirmek doğru değil. CHP'nin işbirliği yapması söz konusu olmaz" yanıtını verdi. 

'Ciddi çatışma' 
CHP il başkanlarıyla kurultay sürecini ve genel sorunları tartışmak üzere bir araya gelen Baykal, Erdoğan'ın CHP'nin işbirliğini istediğine ilişkin sözlerinin hatırlatılması üzerine, "Hükümetin üniversiteler karşısındaki durumu ortaya çıktı" dedi. Türkiye'nin ciddi eğitim sorunları olduğunu, ancak bugünkü hükümete anayasal değişiklik noktasında destek vermeyeceklerini söyleyen Baykal, sözlerini şöyle sürdürdü 
"Bu tablo karşısında işbirliği yapmamız çok güç görünüyor. YÖK gibi tartışmalı konuda bir Anayasa değişikliğini bu aşamada gündeme getirmek doğru değil. Anayasa değişikliği ve yasa değişikliğinden önce iktidarın anlayış değişikliğine ihtiyaç var. Hükümetin üniversiteler ve YÖK'e yaklaşımında yeni anlayış içine girmesi lazım. Hükümet giderek Türkiye'nin temel kurumlarıyla ciddi çatışmaya sürükleniyor. Bu konuda hükümete destek vermemiz söz konusu olamaz. Hükümet Anayasa'nın temel kurumlarını sahiplenecek." 
Galataport ve Kuşadası Limanı özelleştirmeleriyle ilgili CHP'nin verdiği gensoru önergesinin görüşülmesinin reddedilmesine de değinen Baykal, "Başbakan Meclis'ten kaçma konumuna gelmiştir. Bu tablo hiç hoş değil. Meclis'ten çekinen, kaçan başbakan görüntüsüyle karşı karşıyayız" diye konuştu. Baykal, "Galata Kulesi'ni çalan kılıfını hazırlar. Bize anlattılar. Anlaşmanın süresinin 149 yıla çıkarılabileceğini söyledik. Cevap yok" şeklinde konuştu. 


</TEXT>
</DOC>
