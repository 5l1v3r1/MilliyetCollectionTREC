<DOC>
<DOCNO> 364682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko13.html </URL>
<DATE> 2005/07/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özince Sektörü öncelikle hale getirmeliyiz... 
</HEADLINE>
<TEXT>

     Ramazan Çay AA 

Türkiye Bankalar Birliği Başkanı ve Türkiye İş Bankası Genel Müdürü Ersin Özince, ''Türkiye'de bankacılık sektöründeki birikimi, insan altyapısını ve gelişmişliği dikkate alarak, bu sektörü öncelikli sektörlerimizden biri yapmamızda yarar var'' dedi. 
     Özince, Türkiye İş Bankası iştiraki Şişecam'ın Bilecik Cam Hammaddeleri Üretim Tesisi temel atma töreni nedeniyle bulunduğu Bilecik'te AA muhabirine yaptığı açıklamada, her ülkenin kendi milli sermayesinin bir yerde destekçisi durumunda olması gerektiğini belirterek, bunu enternasyonal anlamda sermayeyi değerlendirmemek şeklinde algılamanın doğru olmayacağını söyledi. 
     Yabancı sermayeyle birçok ortaklık kurmuş bir müessesenin de yöneticisi olarak yabancı sermayeyi tümüyle desteklediğine işaret eden Özince, şöyle konuştu 
     ''Bankamın içinde de yüzlerce yabancı sermayedar var. Bundan son derece memnunum. Türkiye'ye yabancı sermayenin daha bol gelmesinde, ülkemiz, yabancı ülkeler ve dünya ekonomisi açısından da yarar var. Ancak, kriz dönemindeki gelişmelerde bu yönde bazı yerli bankalarımızın, özeli ve kamusuyla yaşadığı bir takım özel danışma olayları vardır. Milli sermayeden bahsetmek, Türk insanı olarak en doğal hakkımız. Bunu söylüyoruz diye de yabancı sermaye karşıtı olmuyoruz. Türkiye'ye kayıtlı olarak gelip bankacılık yapan yabancı sermayenin başımızın üstünde yeri var.'' 
     
     ''SEKTÖRDEKİ BİRİKİMİ İYİ DEĞERLENDİRMELİYİZ'' 
     Özince, ''Türkiye'de bankacılık sektöründeki birikimi, insan altyapısını ve gelişmişliği dikkate alarak, bu sektörü öncelikli sektörlerden biri yapmakta yarar olduğunu'' anlatarak, şöyle devam etti 
     ''Zaten İstanbul'un çevrenin finans merkezi olabileceği yönündeki düşüncem de bununla bağdaşık. Bunu daha önceleri dile getirdim. Sonuç itibariyle Türkiye'de özellikle servis sektörüne ciddi önem verilmesi gerektiğini, bunun için de bankacılık sektörünün iyi değerlendirilmesi gerektiğini düşünüyorum. Milli sermaye her alanda tabii ki çok önemli bir unsur. Bankacılıkta da teşvik edilmesinde yarar görüyorum.'' Türkiye'de bankacılık sektöründeki yabancı sermaye yatırımlarının henüz çok kısıtlı olduğuna da değinen Ersin Özince, henüz bu konuda endişe edilecek bir durumun ortada bulunmadığını sözlerine ekledi. 
     
</TEXT>
</DOC>
