<DOC>
<DOCNO> 399591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun45.html </URL>
<DATE> 2005/12/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kürtlerin petrol araması Irak'ı karıştırdı 
</HEADLINE>
<TEXT>

     Iraklı Kürtlerin merkezi hükümetin onayını almadan petrol anlaşmaları yapması Irak'ta şok etkisi yarattı. ABD'nin önde gelen gazetelerinden Los Angeles Times, Irak hukuk uzmanları ve uluslararası analistlerin anlaşmayı sorguladıklarını belirtirken, Kürdistan Yurtseverler Birliği'nin de bir Türk şirketiyle elektrik anlaşması yaptığına dikkat çekti. Mesut Barzani liderliğindeki Kürdistan Demokrat Partisi'nin Norveçli DNO şirketi ile yaptığı anlaşma çerçevesinde geçen hafta Zaho yakınlarında petrol aramaya başladığına dikkat çeken gazete, Irak Başbakanı İbrahim Caferi'nin danışmanı Adnan Ali Kademi'nin "Buna Anayasa'da izin verilip verilmediğine bakmamız lazım. Kimse bundan söz etmedi" sözlerine yer verdi. "Irak'ın komşuları, Iraklı Kürtlerin petrol alanlarından elde edilecek gelirleri kullanarak Türkiye, İran ve Suriye'de yaşayan 20 milyon kadar Kürdün ayaklanmasına yol açacak bağımsız bir devleti finanse etmesi olasılığından kaygılanıyor" yorumunu yapan gazete şu ifadeleri kullandı "Kürtler Saddam Hüseyin yönetiminin son yıllarında ABD savaş uçaklarının koruması altında Kuzey Irak'ta egemenlik sağladı ve Bağdat hükümeti BM yaptırımlarına aykırı biçimde Türkiye'ye petrol sevkederken geçiş ve gümrük vergisi alarak milyonlarca dolar elde etti." 
     
</TEXT>
</DOC>
