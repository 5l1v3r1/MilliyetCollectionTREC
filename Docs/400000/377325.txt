<DOC>
<DOCNO> 377325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/soneko10.html </URL>
<DATE> 2005/09/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kapıkule'den geçen TIR sayısında artış... 
</HEADLINE>
<TEXT>

     Kapıkule Sınır Kapısı'ndan geçen TIR sayısında 8 aylık dönemde, geçtiğimiz yıla göre 52 bin 983 artış oldu. 
     AA muhabirinin edindiği bilgiye göre, sınır kapısından bu yılın 8 ayında 165 bin 641'i giriş, 163 bin 591'i de çıkış olmak üzere toplam 329 bin 232 TIR geçiş yaptı. Geçen yıl 8 aylık dönemde sınır kapısından 141 bin 390'nı giriş, 134 bin 859'u da çıkış olmak üzere toplam 276 bin 249 TIR geçiş yapmıştı. Böylece 8 aylık dönemde Kapıkule'den geçen TIR sayısında 52 bin 983 artış oldu. 
     Yetkililer, Kapıkule'den geçen TIR sayısında her yıl artış yaşanmasına rağmen, sınır kapısında görev yapan personele sayısında ise azalma olduğunu kaydettiler. 
     Kapıkule Sınır Kapısı'ndan geçen TIR sayısında, Türkiye'nin artan ihracat ve ithalatına bağlı olarak artış yaşandığına dikkati çeken yetkililer, sınır kapısından 2000'de 222 bin, 2001'de 243 bin, 2002'de 298 bin, 2003'te 364 bin, 2004'te ise 450 bin 231 aracın geçtiğini bildirdiler. 
     Bu yıl 8 aylık dönemde sınır kapısından geçen TIR sayısının 329 bini aştığını kaydeden yetkililer, ''Yıl sonuna kadar bu sayının 450 bini aşmasını bekliyoruz. Kapıkule'den geçen TIR sayısındaki artış dolayısıyla her hafta Perşembe-Pazartesi günleri arasında kuyruklar oluşuyordu. Alınan tedbirler sayesinde kuyruklar azaldı'' diye konuştular. 
     Kapıkule'den geçen TIR araçlarının başında Türk araçlarının geldiğini belirten yetkililer, ''Sınır kapısından Avusturya, Almanya, Belçika, Bulgaristan, Çek Cumhuriyeti, Danimarka, Finlandiya, Fransa, Hollanda, İngiltere, İran, İrlanda, İspanya, İsveç, İsviçre, İtalya, Letonya, Lüksemburg, Macaristan, Norveç, Polonya, Romanya, Beyaz Rusya, Rusya Federasyonu, Suriye, Ürdün, Yunanistan, Azerbaycan, Arnavutluk, Slovenya, Estonya, Litvanya, Makedonya, Solvakya, Ukrayna, Moldova, Gürcistan, Sırbistan-Karadağ, Hırvatistan, Portekiz, Bosna-Hersek, Irak ve Kuveyt'e ait TIR'lar geçiş yapıyorlar'' dedi. 
     
</TEXT>
</DOC>
