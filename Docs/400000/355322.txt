<DOC>
<DOCNO> 355322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/axspo02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce satılık 
</HEADLINE>
<TEXT>


İspanyol ekibi, milli kaleciye "Gitmek istediğin takımı kendin seç. Ancak bonservis konusunda anlaşma sağlayamazsak, bize gelen teklifleri değerlendiririz" diyecek 

MEHMET ÇİFTÇİ 


Barcelona'nın Rüştü Reçber konusundaki politikası belli oldu. Tecrübeli file bekçisi ile önümüzdeki hafta bir araya gelmeyi planlayan İspanyol yöneticiler, gelen teklifler konusunda seçim yapmasını isteyecekler. 
Takım bulma önceliği Rüştü'ye verilecek. Milli kalecinin gelecek yıl oynamayı düşündüğü takımlarla görüşmeler yapılacak ve her türlü kolaylık sağlanacak. Ancak anlaşma olmadığı taktirde Barcelona Kulübü, B planını devreye sokacak. Rüştü'yü kesinlikle satmayı planlayan İspanyol Kulübü bu kez kendisine gelen teklifleri masaya yatıracak. Yine bir sonuca varılamazsa geçen sezon olduğu gibi kiralık yöntemi denenecek. 
Bu arada Barcelona'nın, Rüştü'ye takımda kalmak istemesi halinde kesinlikle oynama garantisi vermeyeceği ve üçüncü kaleci olmayı göze alması gerektiğini bildireceği öğrenildi. 

Volkan iddialı 

Sarı - Lacivertli ekibin ikinci kalecisi Volkan, Bodrum'dan çarpıcı mesajlar gönderdi. Genç file bekçisi "Fenerbahçe kalesi şimdiye kadar hiç boş kalmadı. Görev verilirse aslanlar gibi korurum. Bana inansınlar. Artık Fenerbahçe kalesini sorun yapmasınlar. Ben sıradan bir kaleci değilim. Hırslıyım ve arzuluyum. Bu camiayı mahçup etmem" diye konuştu. 

Nihat için yoğun mesai 

YALÇIN TÜRK 

Fenerbahçe Yönetimi, Emre Belözoğlu transferinin gerçekleşmemesi üzerine bütün ağırlığını Nihat Kahveci'ye verdi. Sarı - Lacivertli kulübün, CSKA Moskova ile henüz sözleşme imzalayamayan yıldız oyuncuyu ikna etmeye çalıştığı, Real Sociedad ile de bonservis konusunda pazarlıkların yoğun şekilde sürdüğü belirtildi. Fenerbahçe, CSKA'ya gitmesi halinde yine Nihat'ın peşini bırakmayacak. Rus ekibiyle masaya oturulacak ve milli oyuncunun kiralanmasına çalışılacak. Öte yandan Dış İlişkiler Sorumlusu Hakan Bilal Kutlualp, transfer görüşmeleri için Brezilya'ya gitti. 

Şans kapıyı çaldı 

Teknik Direktör Daum'un, Olcan'dan yeni sezonda yararlanmayı düşündüğü bildirildi. Alman hocanın Antalya'da kiralık oynayan genç oyuncunun artık yeteri kadar piştiğine inandığı ve hazırlık kampında üzerinde duracağı belirtildi. Daum'un yönetime, "Ona bu yıl yavaş yavaş şans vereceğim. İleride büyük bir yıldız olabilir" dediği öğrenildi. 


</TEXT>
</DOC>
