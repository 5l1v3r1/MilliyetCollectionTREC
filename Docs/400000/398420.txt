<DOC>
<DOCNO> 398420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko23.html </URL>
<DATE> 2005/11/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Avrupalı işadamlarının GAP çıkmazı... 
</HEADLINE>
<TEXT>

     ''Avrupa'da Yaşayan Genç İşadamlarımızın GAP Buluşması Forumu'' için Türkiye'ye gelen işadamlarına, Şanlıurfa'da brifing verildi. 
     Gaziantep'ten karayoluyla Şanlıurfa'ya gelen heyettekiler, Bozova İlçesi yakınlarındaki Atatürk Barajı'nda DSİ 152. Şube Müdürü Uğur Büyükhatipoğlu'ndan proje kapsamındaki yatırımlar hakkında brifing aldı. 
     Büyükhatipoğlu, dünyanın en büyük entegre kalkınma projelerinden biri olan ve GAP kapsamında inşa edilen Atatürk Barajı'nın, Türkiye'nin elektrik ihtiyacının yüzde 10'unu karşıladığını söyledi. 
     Barajın aynı zamanda GAP Bölgesi'ndeki tarımsal sulama ihtiyacını da karşıladığını aktaran Büyükhatipoğlu, 32 milyar dolarlık projeye, DSİ Genel Müdürlüğü'nün katkısının 18.5 milyar dolar civarında olduğunu ifade etti. 
     
     SULAMA YATIRIMLARI ÖNCELİKLİ 
     Brifing sonrası konuşan Başbakanlık GAP İdaresi Başkan Yardımcısı Ferhat Şelli ise GAP'ın tamamlanması halinde yaklaşık 4 milyon kişiye istihdam sağlanacağını söyledi. 
     GAP'ın, bölgenin toprak ve su kaynaklarını geliştirmesinin yanında halkın yaşam standartlarını yükselteceğine işaret eden Şelli, sosyoekonomik yapının değişmesine de katkı sağlayacağını kaydetti. 
     32 milyar dolara tamamlanması öngörülen proje için şu ana kadar 18 milyar dolarlık harcama yapıldığını ve fiziki gerçekleşmenin yüzde 54'e ulaştığını belirten Şelli, enerji sektöründeki fiziki gerçekleşmenin yaklaşık yüzde 80, sulama alanındaki fiziki gerçekleşmenin ise yüzde 20 civarında seyrettiğini dile getirdi. 
     Projenin tamamlanması için gerekli 15 milyar doların 8 milyar dolarlık kısmını sulama yatırımlarının oluşturduğuna işaret eden Şelli, şöyle devam etti 
     ''GAP İdaresi Başkanlığı olarak bundan sonraki süreçte özellikle sulama alanındaki yatırımlara öncelik vereceğiz. Çünkü bölgenin lokomotifi tarımsal üretim olacak. Tarım arazilerinin GAP kapsamında sulanmaya başlanmasıyla ürün deseni çeşitlendi. Üretim olanakları arttı. GAP'ın tamamlanması halinde yaklaşık 4 milyon kişiye istihdam sağlanacak. Bu hiçte azımsanacak bir rakam değildir.'' Şelli, daha sonra davetlilerin, ''İsrail'e toprak satışı'' ve ''sınıraşan sular'' konusundaki sorularını yanıtladı. 
     Tapu müdürlüklerinin kayıtlarına göre bölgede İsrailliler'e direkt olarak toprak satışının yapılmadığını tespit ettiklerini ifade eden Şelli, ''Bu hassas bir konu, İsrail'e şu ana kadar toprak satılmadı. Ama bölgemiz yatırım yapmak isteyen işadamlarına her zaman açıktır'' diye konuştu. 
     Atatürk Barajı'ndan, Şanlıurfa ve Harran Ovaları'nın sulanması amacıyla bırakılan suyun bir miktarının Suriye topraklarına aktığını anlatan Şelli, bunun normal bir durum olduğunu sözlerine ekledi. 
     İşadamları, Atatürk Barajı'nda elektrik üretiminin yapıldığı alanı ve seyir tepesini de gezdi. 
     
</TEXT>
</DOC>
