<DOC>
<DOCNO> 380016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo20.html </URL>
<DATE> 2005/09/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Galatasaray günü izinli geçirdi... 
</HEADLINE>
<TEXT>

     Turkcell Süper Ligi'nde hafta sonu deplasmanda Samsunspor'la karşılaşacak olan lider Galatasaray'da futbolcular günü izinli geçiriyor. 
     Deplasmanda alınan 4-1'lik Vestel Manisaspor galibiyeti sonrası dün bir antrenman yapan sarı-kırmızılı futbolculara bugün teknik direktör Eric Gerets tarafından izin verildi. 
     Sarı-kırmızılılar, Samsunspor maçı hazırlıklarına yarın yapacakları çift idmanla devam edecek. 
     
     SAKAT FUTBOLCULARIN DURUMU 
     Galatasaray'da artan sakat oyuncuların tedavilerini tüm hızıyla sürdüğü açıklandı. 
     Kulüp doktoru Murat Çevik, dün MR'ı çekilen Cihan'ın ayak damarında ödem tespit ettiklerini belirterek, ''Tedavisine hemen başladık. Cuma gününe kadar tam istirahat yapacak. Yürümesi dahi yasak. Sonra eğer ağrıları dinerse, teknik heyete durumunu bildireceğiz'' derken, ayak bileğinde burkulma olan Necati'nin ise durumunu önemli olmadığını düşündüklerini ve yarın tekrar kontrolden geçireceklerini belirtti. 
     Arka adalesinde spazm bulunan Altan için, ''Biz spazmı çözmeye çalışıyoruz. Dün kontrol amaçlı olarak MR'ını çektik. Yarın antrenman öncesi tekrar durumuna bakacağız'' diye konuşan Dr. Çevik, sakatlıkları devam eden İlic ile Ergün'ün ise beklenenden daha hızlı iyileştiklerini sözlerine ekledi. 
     
</TEXT>
</DOC>
