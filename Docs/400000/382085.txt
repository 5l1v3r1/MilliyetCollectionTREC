<DOC>
<DOCNO> 382085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/eko01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock FM ve Radyo Alaturka da satıldı 
</HEADLINE>
<TEXT>


Star Grubu şirketlerinden Rock FM'e en yüksek teklifi Karma Yayıncılık, Radyo Alaturka'ya da Ares Yayıncılık verdi 

EKONOMİ SERVİSİ 

Tasarruf Mevduatı Sigorta Fonu'nun TMSF Star Medya Grubu şirketlerinden Rock FM için düzenlediği ihaleyi 350 bin dolar teklif veren Karma Radyo ve Televizyon kazandı. 
Muhammen bedelin 335 bin dolar olduğu ve sadece Karma'nın girdiği ihalede grup adına konuşan Ender Öztaş, grubun yeni kurulduğunu daha önce herhangi bir alanda faaliyette olmadığını söyledi. Öztaş, radyo yayıncılığı konusunda bundan sonra da şirketler satın alabileceklerini söyledi. 

'Ares'le beraberiz' 
Öztaş, Karma Grup bünyesinde adı geçen Yıldız Basın Yayıncılık'ın grubun üzerinde bir firma olduğunu da sözlerine ekledi. Öztaş, Radyo Alaturka ihalesine katılan Ares grup ile bir bağlantıları olup olmadığı sorusunu, "Ares farklı bir firma ancak beraber çalıştığımız bir firma" diye yanıtladı. 
TMSF'nin 155 bin dolar değer biçtiği Radyo Alaturka ihalesine iki grup katıldı. 
Ares Radyo Televizyon ile Üsküdar Radyo ve Televizyon'un katıldığı ihalenin kapalı zarf usulü ile yapılan ilk bölümünde en yüksek teklifi 175 bin dolar ile Ares verdi. Bunun üzerine açık artırma bölümüne geçildi. Açık artırmada 190 bin dolar ile en yüksek teklifi yine Ares verdi. 
İhale sonrasında açıklama yapan Ares Radyo ve Televizyon Yayıncılık Yönetim Kurulu Başkanı Mediha Petek Kutucuoğlu, yeni kurulan bir şirket olduklarını belirterek, "Ares tamamen bağımsız bir kuruluş olup medya holdingleri ile bir ilişkisi yoktur" dedi. 
Bu arada Rock FM ve Radyo Alaturka ihalelerini kazanan her iki şirkete de Bahamalar'da kurulan GEM Private Equity Partners firması tarafından danışmanlık hizmetinin verildiği öğrenildi. 


</TEXT>
</DOC>
