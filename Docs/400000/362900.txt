<DOC>
<DOCNO> 362900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/eko05.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleşecek Tarım Kampı, Diyanet'e verildi 
</HEADLINE>
<TEXT>


Mayısta açılan özelleştirme ihalesiyle Yol - İş'e satılan İzmir Gümüldür'deki Tarım Bakanlığı'na ait kampın satışı durdurularak bedelsiz olarak Diyanet İşleri'ne tahsis edildi 

TURAN GÜLTEKİN İzmir DHA 

İzmir'in Gümüldür Beldesi'nde Tarım ve Köyişleri Bakanlığı'na ait, özelleştirme kapsamına alınan denize sıfır 40 dekar arazi üzerinde, 500 yataklı kamp, özelleştirme kapsamından çıkartılarak Diyanet İşleri Başkanlığı'na bedelsiz tahsis edildi. 
Özelleştirme İdaresi Başkanlığı'nın ÖİB daha önce iki kez ihaleye çıkardığı Tarım Kampı'na ilk önce alıcı bulunamadı. Son kez 27 Mayıs'ta 3 milyon YTL bedelle ihaleye çıkartılan kamp 3 milyon 10 bin YTL'ye Yol-İş Sendikası'na verildi. Daha sonra, ilanın yerel gazetelerde yayınlanmadığı gerekçesiyle ihale iptal edildi. ÖİB, kampın 28 Temmuz'da yeniden ihale edileceğini duyurdu. Ancak ihale tarihi gelmeden önce kamp özelleştirme kapsamı dışına çıkartıldı, satışı durdurularak bedelsiz ve süresiz olarak Diyanet İşleri Bakanlığı'na tahsis edildi. 

CHP'den soru önergesi 
Bunun üzerine CHP İzmir Milletvekili Ahmet Ersin, Başbakan Tayyip Erdoğan'ın yanıtlaması için TBMM Başkanlığı'na soru önergesi verdi. 
Yazılı yanıt isteyen Ersin,"Çevresi lüks otellerle dolu olan kamp, süresiz ve bedelsiz olarak Diyanet İşleri Başkanlığı'na hangi amaçla verilmiştir Söz konusu tesis, iç ve dış turizmin yoğun olduğu bir bölgededir. Üstelik ihale ilanları yerel basında ilgili Mal Müdürlüğü'nde ve Gümüldür Belediyesi'nde yapılmıştır. Çevrede özelleştirilen kamu kamplarının satışları onaylanmışken, bu tesisin özelleştirilmesinden neden vazgeçilmiştir " diye sordu. 

Yol - İş Kabul edemeyiz İhalede tesise talip olan ve alan Yol-İş İzmir 2 No'lu Şube Başkanı İsmail Evran, devir işleminden haberleri olmadığını söyledi. Sendikanın Köy Hizmetleri'nde örgütlü olduğunu anlatan Evran, "Bu davranışı kabul etmemiz mümkün değil. İstedikleri bütün şartları yerine getirmiştik. Ancak ihale yerel gazetede yayımlanmadı diye iptal ettiler" dedi. Evran, sendikanın toplam 52 bin üyesi olduğunu, kampı tüm Türkiye'deki üyelerinin yararlanması amacıyla almak istediklerini belirtti. 


</TEXT>
</DOC>
