<DOC>
<DOCNO> 389283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo24.html </URL>
<DATE> 2005/10/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe'de keyifli günler... 
</HEADLINE>
<TEXT>

     Turkcell Süper Ligi'nde Malatyaspor'u farklı skorla yenerek, liderlik koltuğuna oturan Fenerbahçe, Ankaragücü ile yapacağı Türkiye Kupası maçı hazırlıklarına ara vermeden başladı. 
     Samandıra Tesisleri'nde gerçekleştirilen antrenmanda, teknik heyet ve futbolcuların oldukça keyifli oldukları gözlendi. 
     Malatyaspor maçında ilk 11'de forma giyen futbolcular yenileme idmanında yarım saat koşu yaparken, birbirleriyle bol bol şakalaştılar. 
     Tesislerden çıkıp, yan taraftaki ormanda koşan futbolculardan öndeki grupta yer alan Aurelio, Önder ve Anelka, ormandan tesise girdikten sonra tesisin kapısını kapatınca, diğer oyuncular dışarıda kaldı. Bir süre kapıya vuran futbolcular, başka yollardan tesislere girmeye çalışırken, Anelka'nın kapıyı açmasıyla yeniden tesislere girdiler. 
     Yenileme idmanını tamamlayan futbolculardan Serkan, köpekten korkan Appiah'ı kangal cinsi köpeğiyle kovaladı, ancak Serkan ve diğer futbolcular tesislere kaçan Appiah'ı yakalayamadı. 
     
     DAUM'A DA BREZİLYA USULÜ KUTLAMA 
     Futbolcular, teknik direktör Christoph Daum'un 52. yaşgününü Brezilya usulü yumurtalı-unlu kutladı. 
     Yenileme idmanının ardından futbolcular, yedekleri çalıştıran Daum'un doğum gününü kutlamak üzere yumurtaları ve unu alarak, üst sahaya çıktılar. Yedeklerin idmanını bir süre kenarda izleyen futbolculardan Luciano, yumurtaları Alman çalıştırıcıya göstererek, güldü. İstasyon çalışmasını tamamlayan Daum, Luciano'nun yanına gelerek Brezilyalı oyuncuyla el sıkıştı ve öpüştü. Öpüşmenin ardından Luciano, Aureilo, Tuncay, Önder, Serkan ve Mehmet, Daum'un kafasında yumurta kırarken, Alman teknik adamın yardımcısı Murat Kuş da unu döktü. Daum, daha sonra Aurelio'yu yakalayarak, bu oyucunun kafasında yumurta kırdı. 
     Alman teknik adam, kutlamanın ardından yedekleri antrenör Roland Koch'a bırakarak, tesislere gitti. 
     
     KEMAL DE YUMURTALARDAN NASİBİNİ ALDI 
     Yedek oyuncuların idmanının sonunda ise bu kez, 24. yaşına giren Kemal'in doğum günü Brezilya usulü kutlandı. 
     Malatyaspor maçında oynayan oyunculardan sadece Tuncay, yumurtalarla birlikte yedeklerin idmanının bitmesini beklerken, diğer oyuncular tesislere gitti. İdman bitiminde Tuncay ve yedek oyuncular, kaçmayıp yere çökerek kutlamayı bekleyen Kemal'in kafasında yumurta kırıp, un döktüler. 
     
     ANTRENMAN 
     Malatyaspor maçında ilk 11'de oynayan futbolcular, yenileme idmanında yarım saat koşu yaptılar. 
     Yedek oyuncular ise üst sahada istasyon çalışmasının ardından antrenör Roland Koch yönetiminde yarım sahada çift kale maç yaptılar. 
     Sakatlığı düzelen Zafer, bugün ilk kez takımla birlikte antrenman yaptı. 
     Antrenmana çıkmayan Alex, tesislerde masaj yaptırdı. 
     Bu arada, antrenman öncesi Daum, futbolcularıyla sahada yaklaşık 10 dakika süren bir konuşma yaptı. 
     Öte yandan, Şampiyonlar Ligi'nin televizyon ekibi, antrenmanda görüntü alarak, bazı oyuncularla röportaj yaptı. 
     
     ANKARA'YA YARIN OTOBÜSLE GİDECEKLER 
     Fenerbahçe, Ankaragücü maçı için yarın öğleden sonra Ankara'ya otobüsle gidecek. 
     Sarı-lacivertliler, yarın basına kapalı yapacakları antrenmanın ardından Ankara'ya hareket edecek. 
     Bu arada, sarı-lacivertlilerin Ankara'ya sponsor olan Gürsel firmasının takım için tahsis ettiği yeni otobüsle gidecekleri öğrenildi. 
     
</TEXT>
</DOC>
