<DOC>
<DOCNO> 396822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur29.html </URL>
<DATE> 2005/11/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çeşme yaptıran hayırsevere su faturası 
</HEADLINE>
<TEXT>

     Niğde’de, trafik kazasında hayatını kaybeden oğlunun anısına çeşme yaptıran hayırseverden belediye meclisi kararıyla su parası istendi. 
     Edinilen bilgiye göre, emekli öğretmen Nihat Ayhan, 2002 yılında henüz 18 yaşındayken geçirdiği trafik kazasında hayatını kaybeden oğlu Tahir Ayhan’ın anısına doğum yeri olan Niğde’nin Çamardı İlçesi’ne bağlı Bademdere Beldesi’nde çeşme yaptırdı. 
     Aradan üç yıl geçtikten sonra Bademdere Belediyesi, çeşmede kullanılan suyun karşılığında her yıl 100 YTL ödemesi için Ayhan’a tebligat gönderdi. 
     Hayır amacıyla yaptırdığı çeşme nedeniyle su faturası ödemesi istenen Ayhan, geçen ay Bademdere Belediyesi’ne dilekçe vererek itirazda bulundu. Ayhan, şunları kaydetti 
     "Belediyeye dilekçe ile başvurarak hangi gerekçe ile benden para istendiğini öğrenmek istedim. Çeşmenin üzerinde oğlumun isminin yazdığını, bu nedenle su parasını benim ödemem gerektiğini ifade ettiler. Dünyanın hiçbir yerinde böyle bir uygulama olduğunu zannetmiyorum. Bir hayırsever okul yaptırsa, o okulda öğrencilerin kullandığı suyun parasını hayırseverden mi isteyecekler " Belediyeye verdiği itiraz dilekçesine rağmen kısa süre önce yeni bir tebligat daha aldığını ifade eden Ayhan, yasal olarak hakkını aramak için Niğde Valiliği ve Cumhuriyet Savcılığı’na başvurduğunu bildirdi. 
     Bademdere Belediye Başkanı Zekai Turasan da AA muhabirine yaptığı açıklamada, söz konusu çeşmede belediye şebeke içme suyunun kullanıldığını, bu nedenle çeşmeyi yaptıran Nihat Ayhan’dan su ücreti ödemesini talep ettiklerini bildirdi. 
     Ayhan’ın çeşmeyi hayır amacıyla yaptırması nedeniyle su ücreti istenmesine kendisinin de karşı çıktığını ifade eden Turasan, şunları kaydetti 
     "Çeşmede harcanan suyun faturasının hayırsever Ayhan’dan talep edilmesi kararı belediye meclisinde alındı. Bu uygulamaya karşı çıkmama rağmen 9 kişilik belediye meclisi oy çokluğuyla bu yönde karar aldı. Ben de idareci olarak meclisin aldığı kararı uygulamak durumunda kaldım. Kararın iptal edilmesi için meclise verdiğim önerge de kabul edilmedi." 
     
</TEXT>
</DOC>
