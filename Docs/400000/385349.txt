<DOC>
<DOCNO> 385349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/dunya/adun.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel'i erteleten, Pamuk tartışması 
</HEADLINE>
<TEXT>


The Observer, İsveç Akademisi'nin Nobel Edebiyat Ödülü'nün bu yılki sahibini açıklamayı ertelemesinin ardında, jürinin ödülü Pamuk'a verme konusunda bölünmesinin yattığını yazdı 

DIŞ HABERLER SERVİSİ 


İngiliz pazar gazetesi The Observer, Nobel Edebiyat Ödülü'nün sahibini belirleyen İsveç Akademisi'nin, ödülün bu yılki sahibini açıklamayı bir hafta ertelemesinin ardında, jüri üyelerinin ödülü yazar Orhan Pamuk'a verme konusunda düştüğü fikir ayrılığının yattığını yazdı. 
Gazete, jüri heyetindeki bölünme nedeniyle son 10 yılda ilk kez, edebiyat ödülünün tıp, fizik, kimya ve barış ödülleriyle aynı hafta içinde açıklanamadığını belirtti. 
Her biri 10 milyon İsveç kronu 1 milyon 752 bin YTL değerindeki bu ödüllerin sahipleri geçen hafta açıklanmış, edebiyat ödülünün yeni sahibinin geçen perşembe günü ilan edilmesi beklenirken, bu konudaki açıklama önümüzdeki perşembeye ertelenmişti. 

Politika kaygısı 
Ancak The Observer, "büyük bir gizlilik içinde çalışan" İsveç Akademisi'nin, Nobel Edebiyat Ödülü'nün sahibinin açıklanmasının ertelenmesinin nedeninin Orhan Pamuk tartışmaları olduğu haberini doğrulamaktan kaçındığını bildirdi. 
Gazete, Orhan Pamuk'un bir söyleşide Türk devletinin 20. yüzyılda Ermenilerin ve Kürtlerin soykırıma uğratılmasından sorumlu olduğunu söylemesi nedeniyle hakkında dava açıldığını ve 16 Aralık'ta yargılanmaya başlanacağını hatırlattı. Gazeteye konuşan kaynaklar, İsveç Akademisi üyelerinin, Orhan Pamuk ile ilgili olarak son günlerde yaşanan tartışmalar yüzünden Nobel Edebiyat Ödülü'nün siyasetin gölgesi altında kalmasından endişe ettiklerini söyledi. Nordstedts Yayınevi'nden Svante Weyler, "Eğer gerçekten Pamuk tartışması varsa, Akademi'nin çekincesi, politik olma veya tartışmaya yol açma korkusundan değil, edebiyatın siyasetin gölgesinde kalmaması gerektiği düşüncesinden kaynaklanıyor" dedi. 
Bazı gözlemcilerse, akademideki bölünmenin altında, "moda" olan yazarlara ödül vermekten kaçınılması ilkesinin yattığını öne sürdü. Observer, "Pamuk, büyük beğeni toplayan bir yazar olsa da, henüz 53 yaşında olması nedeniyle genç olarak görülüyor" ifadesini kullandı. Şair ve edebiyat eleştirmeni Eva Ström de, "Nobel Ödülü, o dönemin kitabına verilmemeli. Bu ödül, bir yaşam boyu süren çalışmaları ödüllendirmek için vardır" dedi. 

Rakibi Adonis 
İsveç Akademisi'nin ödül için diğer adayının da "Adonis" olarak da bilinen Suriyeli şair Ali Ahmed Said olduğu belirtildi. 16 jüri üyesinin, Pamuk ile Said arasında bir oylama yapacağı, en fazla oyu alanın ödüle layık görüleceği kaydedildi. 

Gül Pamuk'un davası düşer 

HABER MERKEZİ 

Dışişleri Bakanı Abdullah Gül, "30 bin Kürt'ü ve 1 milyon Ermeni'yi katlettik. Benden başka kimse bundan bahsetmeye cesaret edemedi" diyen yazar Orhan Pamuk hakkında açılan "Türklüğe hakaret" davasıyla ilgili önemli bir açıklama yaptı. Fransız Canal televizyonuna konuşan Gül, Pamuk aleyhine açılan davanın düşeceğinden kuşkusu olmadığını söyledi. Gül, "Daha önce de benzer suçlamalarla açılan benzer bir davada, mahkeme, davayı düşürdü ve herkesin ifade özgürlüğü olduğuna karar verdi. Pamuk davasında da aynı şeyin olacağına kuşkum yok" dedi. 3 yıla kadar hapsi istenen Pamuk savcılık ifadesinde, "Ben Türk'üm ve bununla da gurur duyuyorum" demişti. 


</TEXT>
</DOC>
