<DOC>
<DOCNO> 399866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/altan.html </URL>
<DATE> 2005/12/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Onlar-biz" ayrımı, gerçekte "kentli-köylü" ayrımı mı 
</HEADLINE>
<TEXT>


Irk, din, millet, mezhep, ideoloji ayrımları "Yer" küresi üstünde yaşayan insanların temelde, "kentli-köylü", sonra da "varlıklı-varlıksız" olarak sadece 2'ye ayrıldığını saklar gözlerden... 
Siz ister Çinli ve Budist olun, ister Brezilyalı ve Katolik şayet köylü ve yoksulsanız, kentli ve varlıklı olanların yaşamı "onlar" olarak, gizli bir imrenmeyle damgalanır gözünüzde... 
Ve sizi yönetenler, benliğinizi sarmalayan bir eziklik duygusunu rahatlatmak için başlarlar ülkenizi, ırkınızı, dininizi, tarihinizi ve nasıl kalkınmakta olduğunuzu övmeye... 
Bu arada kendileri de "onlar" gibi yaşarlar... 

Orta çağ, toprak ve tarımdan geçinmeli, genel bir köylülük çağı idi. Köylerde ne fabrika patronları, ne fabrikalarda çalışanlar vardı ne de kitap ve gazete okuyanlar... 
Sadece toprak sahibi aristokratlar vardı ve köylüler onların tebasıydı, emir kullarıydı. 
Köylülerin tek tesellileri, papazlarının kendilerine anlatıp durdukları, öteki dünya cennetleriydi. 
Öteki dünyada da öyle bir yaşamı hak etmek için, papazların dediğine uymak gerekiyordu. Ve köylüler, başkalarından daha çok "cennetmek n" olmakta arıyorlardı kimlikleriyle ayrıcalıklarını... 

Kentlileşme öyle kolay olmadı... 
Genellikle ortasından ırmaklar geçen bölgelerde yolları alanlarıyla, genişleyen yerleşim birimlerinde, köylerdekinden çok daha değişik bir yaşam biçimine geçmek ve kentlerdeki üretimle, onların pazarlanmasından kazanmaya çalışmak geçimini... 

Kentlileşme sürecinde de, bir hayli uzun sürdü eski köylü alışkanlıklarından arınıp kurtulmak okumaya, yazmaya, kitaplara, gazetelere merak sardırmaya başlamak... 
Ve "saygı"dan, "kibarlığa" geçebilmek... 

Köylülüğün özellikleri, kentlilik taklitçiliğiyle hemen kaybolmuyordu. 
Neydi bu özellikler 
1- Aile içinde bile, mantıksal ortak bir dayanışma yerine, otoriter olmayı yeğleme. 
2- Rahat bir diyalog yerine, "dediğim dedik" türü, tartışma ve didişmeyi yeğleme... 
3- Övünmeyi ve olduğundan fazla görünmeyi yeğleme... 
4- Her aksaklıkta, asla bir özeleştiriye yanaşmadan, başkasını suçlamayı yeğleme... 
5- Toprak ağasına yakınlık gibi, ünlü bir siyasetçiyle olan yakınlıktan, sık sık söz etmeyi yeğleme... 
6- "Hukuk", "devlet", "mutluluk", "başarı", "saygı", "kibarlık" gibi soyut kavramların tanımlamalarını yapmaya hiç yanaşmadan soyut kavramları, taş, toprak, bardak, bıçak, ev, araba, sokak gibi somut sözcüklerle eşdeğerde tutarak konuşmayı yeğleme... 
7- Meslek sahibi olma yerine, bir makam sahibi olmayı yeğleme... 
8- Mesleksel bir kimlik yerine doğuştan edinilen dinsel ve ırksal bir kimliği benimsemeyi yeğleme... 
9- Bir an önce sıradan bir "sokaktaki vatandaş" sayılmaktan sıyrılıp, şöhret ve zenginlik açısından, sıra dışı biri olmayı ve en azından öyle görünmeyi yeğleme... 
10- Bir an önce sonuca gitme yerine zamanı değerlendirmeye boş vererek, üşenmeyi ve "yumurtanın kapıya dayanmasını" yeğleme... 
11- Trafikte arabayı, sanki yollarda başkaları yokmuş gibi, kendine özgü bir bıçkınlıkla kullanmayı yeğleme... 
12- Evrensel burjuvazinin, yaratıcı birikimlerle örgülenmiş ortak kimliğinden kopukluktan ötürü, kaba kuvvet gösterisine başvurmayı yeğleme... 

Toprağa bağlı üretimden, işletmelerde teknolojiye bağlı üretimlere geçme ve kentlileşme dönemlerinde fabrikalarda çalışmak için, köylerden kentlere akın ederek, "işçi sınıfını" oluşturan, kol gücü emekçileriyle mal mülk sahibi burjuvalaşmış patronlar ve çevreleri arasında da, büyük çatışmalar yaşandı... 
Kolayından olmadı siyasal yelpazedeki sınıfsal örgütlenmeler... 

Ve yine teknolojideki büyük aşamalarla elektroniğin, otomasyonun devreye girmesiyle, işçi sınıfına gerek azaldı ve kentlileşme süreci evrensel bir boyut kazanmaya başladı... 

Uzay çağı teknolojisinin durmadan artan ve ucuzlayan üretimi, kendine yoksul köylü yığınlarından da yeni müşteriler yaratmak zorundaydı. Köylülüğün ağır bastığı devlet örgütlenmeleri, sade Hazine'den geçinmelilere göre ayarlandığından ne yeterli bir üretim, ne yeterli bir zenginlik yaratabiliyordu... 

Kentlileşme süreciyle kamu hukuk doktrinlerinde ortaya çıkan "devlet" kavramının tanımlanmasındaki değişiklikler oligarşik devlet yapılanmalarıyla el sıkışamıyordu. 
Oligarşik bir yapıda "devlet" Hazine'den geçinenlerdi. Hazine'den geçinmeyenler de "millet" sayılıyordu her ne kadar parlamentolarda "hakimiyet kayıtsız şartsız milletindir" diye yazsa da... 

Aşağıdan yukarıya, daha az itibarlıdan, daha çok itibarlıya doğru bir "kulluk" tavrının görüntüsü olan "saygı" karşılıklı eşit bir saygı gösterisi olan "kibarlığa" dönüşemiyordu. 
Bir el pantolonun cebinde, bir kaş kalkık, pahalı araba enstanteneleri kentlileşmenin ortak bir özelliği olan "teşekkür etme" ile "özür dileme"nin çok dışında, küçük birer derebeyi kimliği çiziyordu. 

Sofralar kadınsız, şarapsız ve kahkahasızdı. 
Kadınlı, şaraplı, kahkahalı sofralar "onlardı"... 
Asık suratla, övünüp durmaya ve kaba kuvvetle efelenip, sık sık posta koymaya kalkanlar da "bizlerdik"... 

"Onlar" zengin ve "çağdaştı"... 
"Bizler" de zenginleşme yolunda, "gelişmekte"ydik... 
Oysa onlar 500 yılda kentlileşmiş burjuvalardı, bizler de kentlileşmeye çalışan köylülerdik... 
"Kışla" parfümlü siyasetle, "cami" parfümlü siyasetin, birbirine yan gözle bakması da bunu kanıtlıyordu... Çünkü her iki köklü kurum da, üretici değil, yöneticiydi... 
Ve biz buna, köylü saflığımızla "bu da bizim medeniyetimiz" diyorduk... 



</TEXT>
</DOC>
