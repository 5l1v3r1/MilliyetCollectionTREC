<DOC>
<DOCNO> 381127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun21.html </URL>
<DATE> 2005/09/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Iraklı bir yargıç, 2 İngiliz askeri hakkında tutuklama emri çıkarttı 
</HEADLINE>
<TEXT>

     Irak'ın Basra kentinde hafta başında İngiliz güçlerinin, gözaltında tutuldukları binayı tanklarla yıkarak çıkardığı iki İngiliz askeri hakkında tutuklama emri çıkartıldı. 
     Basra'daki avukatlar sendikası başkanı Kasım El Sabti, Iraklı yargıç Ragıb Hasan'ın, iki İngiliz askeri hakkında çıkardığı tutuklama emrinde, askerleri bir Iraklı polisi öldürmek, bir diğerini yaralamak, ruhsatsız silah ve sahte kimlik taşımakla suçladığını söyledi. 
     İngiltere Savunma Bakanlığı sözcüsü ise tutuklama emirlerinin yasal dayanağı olmadığını öne sürerek, ''Irak'taki tüm İngiliz askerleri İngiltere'nin yargılama yetkisi altındadır'' dedi. 
     Söz konusu iki askerin şu anda nerede olduğu bilinmiyor. 
     Sivil giysiler içindeki iki İngiliz askeri, Basra'da Irak polisine ateş açtıkları gerekçesiyle pazartesi günü gözaltına alınmıştı. İngiliz güçleri, askerleri kurtarmak için, gözaltında tutuldukları binayı tanklarla yıkmıştı. 
     İngilizler, iki askerin militan bir gruba verildiğini, Irak İçişleri Bakanlığı ise İngiliz askerlerinin polisin gözetiminden ayrılmadığını açıklamıştı. 
     Bu arada, Şiilerin çoğunlukta olduğu Basra'da binlerce kişi, Irak anayasasına destek vermek için gösteri düzenledi. 
     Irak'ın Şii lideri Büyük Ayetullah Ali El Sistani, geçen hafta, 15 Ekim'de yapılacak referandumda anayasaya ''evet'' oyu kullanılması çağrısında bulunmuştu. 
     
</TEXT>
</DOC>
