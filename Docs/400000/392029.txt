<DOC>
<DOCNO> 392029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur16.html </URL>
<DATE> 2005/11/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bayram her evde "mutlu" yaşanmıyor 
</HEADLINE>
<TEXT>

     
     Cem ÖZDEL 
     
Antalya’da yaşayan Yaprak Ailesi, 13’ü çocuk, 21 ferdiyle bayram sabahını, yaşadıkları iki odalı barakanın önünde yaktıkları ateşin başında ısınmaya çalışarak geçirdi. 
     Ne yazık ki Ramazan Bayramı’nın tatlı telaşı Türkiye’deki her eve uğramıyor. Kimileri, şekerlerle, tatlılarla bayram heyecanını sürüyor, kimileri bayram tatilini tatil beldelerinde geçiriyor, Antalya’da yaşam savaşı veren Yaprak Ailesi içinse "Şeker Bayramı"nın tadı yok... 
     Ailenin 21 ferdinden 13’ünün, 3 aylık ile 13 yaş arasındaki çocuklardan oluştuğu, Fabrikalar Mahallesi’ndeki kiralık, yıkık dökük 2 odalı bir barakada, davulcu eşlerinin aldıkları bahşişlerle hayatta 
     kalma mücadelesi veren Yaprak Ailesi’ne, "Şeker Bayramı", "acı" geliyor. Gaziantep’te yaşarken, çalışmak üzere 40 gün önce Antalya’ya geldiklerini söyleyen Fatma Yaprak, 21 kişiden oluşan ailenin Fabrikalar Mahallesi’ndeki iki odalı barakada yaşadığını anlattı. Ailenin erkeklerinin ramazan ayı süresince davul çaldığını belirten Yaprak, elde edilen gelirin kendilerini sağlıklı ortamda yaşatmaya yetmediğini kaydetti. Yaşadıkları barakada çocukların yeterli beslenemediklerini belirten Yaprak, çocukların sık sık hasta olduğunu, ancak onları ne doktora götürecek, ne de ilaçlarını alacak paralarının olmadığını belirtti. Barakanın önünde yaktıkları ateşle ısındıklarını anlatan Yaprak, "Bizim bayramımız da böyle geçiyor. Devlet bize yardım etsin. Tuvaletimiz, banyomuz yok. Çocuklarımızı leğende yıkıyoruz. Bayram günü halimiz ortada. Birileri sesimizi duysun" dedi. Fatma Yaprak, kendilerine dönüş bileti alınması halinde memleketlerine geri dönmek istediklerini söyledi. 
     
</TEXT>
</DOC>
