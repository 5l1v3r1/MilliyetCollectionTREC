<DOC>
<DOCNO> 380518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun25.html </URL>
<DATE> 2005/09/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Milletvekili suikasti Adalet Bakanı'nın başını yedi 
</HEADLINE>
<TEXT>

     Kırgızistan'da bir milletvekilinin dün gece öldürülmesi üzerine bugün acil toplanan mecliste milletvekillerinin suçlamalarına muhatap olan Devlet Başkanı Kurmanbek Bakiyev, Adalet Bakanı Erkinbek Mamırov'u görevden aldı. 
     Mamırov'un görevden alınmasına ilişkin karar, Bakiyev tarafından imzalandı. 
     Bakiyev, imzaladığı başka kararla Marat Kayıpov'u Adalet Bakanı olarak atadı. 
     
     BAŞBAKAN KATİLİ BİLİYORUM 

     Kırgızistan Başbakanı Feliks Kulov, suikasta uğrayan milletvekili Bayaman Erkinbayev'in katilini bildiğini, ancak bunu yargı organlarına açıklayabileceğini söyledi. 
     Meclisin bugünkü acil oturumuna katılan Başbakan Kulov, milletvekillerine hitaben yaptığı konuşmada, milletvekili Erkinbayev ile pazar günü görüştüklerini belirtti. ''Milletvekili Erkinbayev kendisini öldüreceklerini biliyordu'' diyen Kulov, ''Bana 'öldürülürsem katillerim bunlardır'' dedi ve kendisini öldürmek isteyenlerin isimlerini verdi'' diye konuştu. 
     Başbakan Kulov, bu isimleri milletvekilleriyle paylaşamayacağını ve sadece yargı organlarına vereceğini kaydetti. 
     Dün gece evinin önünde öldürülen milletvekili Bayaman Erkinbayev'in cenazesi, yarın evinden alınarak meclise getirilecek ve burada tören düzenlenecek, ardından da toprağa verilecek. 
     
</TEXT>
</DOC>
