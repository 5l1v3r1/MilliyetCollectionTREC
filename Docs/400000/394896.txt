<DOC>
<DOCNO> 394896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur32.html </URL>
<DATE> 2005/11/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Vali Beder Saldırı şahsıma değil 
</HEADLINE>
<TEXT>

     Niğde Kız Yetiştirme Yurdu yemekhanesinde Vali Gündüz Beder’e saldırdığı iddiasıyla gözaltına alınan aşçı yardımcısı R.U, serbest bırakıldı. 
     Vali Beder, gazetecilere yaptığı açıklamada, dün Sosyal Hizmetler Çocuk Esirgeme Kurumu Kız Yetiştirme Yurdu yemekhanesinde incelemelerde bulunurken uğradığı saldırının valilik makamına ve kendisine karşı olmadığını, olayın zanlısı hakkında adli ve idari soruşturmanın devam ettiğini bildirdi. 
     Kendisine karşı fiziki saldırının gerçekleşmediğini belirten Beder, şunları söyledi 
     "Yemekhanede yemeklerin kalitesinin iyi olmadığı görünce aşçı yardımcısına Neden kalitesiz yemek yapıyorsunuz diye sordum. Daha sonra salona geçerek öğrencilerle sohbet etmeye başladım. Aşçı yardımcısı benim oradan ayrıldığımı zannetmiş olacak ki, karşı taraftaki sandalye ve masalara vurmaya başladı. Ayağa kalktığımda beni görünce dondu kaldı. Hiçbir şey söyleyemedi. Sonradan anladım ki, genç benim gittiğimi zannetmiş. Benim şahsıma ve valilik makamına karşı herhangi bir saldırı söz konusu değil." Olaydan sonra gözaltına alınan R.U’nun daha önce elini camlara vurarak kestiğinin belirlendiğini, bu nedenle hakkında adli ve idari soruşturma açıldığını ifade eden Beder, "Aşçı yardımcısı bir hafta önce de elini cama vurarak kestirmiş. İdari soruşturmayı bu nedenle açtık. Bu yapıya sahip birisi neden burada çalışıyor Böyle bir olay olmuş benim neden haberim yok Tüm bunlar idari soruşturma kapsamında ortaya çıkacak. Kimin kusuru varsa gerekli cezayı görecek" diye konuştu. 
     Yurt denetimlerinin bundan sonra daha sık yapılacağını kaydeden Beder, yurtlarda barınan çocuklara verilen yemeklerin kalitesinin artırılacağını, gerekirse dışardan yemek satın alacaklarını, çocukların yaşam standartlarını yükseltmek için ne gerekiyorsa yapacaklarını anlattı. 
     AA muhabirinin görüştüğü R.U. ise, yaptığı hareketin valinin şahsına veya makamına yönelik olmadığını belirterek, "Ben sayın valinin bina dışına çıktığını zannediyordum. Yaptığım hareket kesinlikle vali beye saygısızlık amacı taşımıyordu" dedi. 
     Dün meydana gelen olayda Vali Beder, Niğde Kız Yetiştirme Yurdu’nda incelemelerde bulunurken, yurda yemek hizmeti veren özel şirkette çalışan aşçı yardımcısı R.U, Vali Beder’e doğru masa ve sandalye attığı iddiasıyla gözaltına alınmıştı. 
     
</TEXT>
</DOC>
