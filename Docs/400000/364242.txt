<DOC>
<DOCNO> 364242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/guncel/gun04.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürer Aykal'a önemli görev 
</HEADLINE>
<TEXT>


İlk kez düzenlenecek olan 'Tüm-Avrupa Zirve Ödülleri'nin onur jürisine Gürer Aykal seçildi 

İSTANBUL Milliyet 

"İnsanlığın eriştiği yüksek başarıları tanıtmak" amacıyla ilk kez gelecek yıl verilecek olan "Tüm-Avrupa Zirve Ödülleri"nin onur jürisine, Borusan İstanbul Filarmoni Orkestrası Genel Müzik Direktörü ve Daimi Şefi Gürer Aykal da seçildi. 

Ünlü isimler katılıyor 
Organizasyon komitesi ve onur jürisi üyeleri arasında, eski SSCB Devlet Başkanı Mihail Gorbaçov, Berlin Operası Şefi Mihail Yurowski, Bilim adamı Gerd Binnig, Nobel ödüllü yazar Günter Grass, eski Almanya Başbakanı Helmut Kohl, eski İspanya Başbakanı Jose-Maria Aznar, Avrupa Ombudsmanı Nikiforos Diamandouros, eski İngiltere Başbakanı John Major, Anatoli Karpov, Pina Bausch gibi Avrupa'nın en önemli kültür, sanat ve bilim adamları, ekonomistler ve ünlü politikacılar yer alıyor. 
Aykal'ın da yer aldığı jüri, 'Çağın İnsanı', 'Aziz İnsan', 'Avrupa Ulusları Kahramanı', 'Süperstar', 'Yılın Devlet Başkanı', 'Yılın Başbakanı', 'Yılın CEO'su', 'Yılın Sanayicisi', 'Yılın Bilim İnsanı', 'Yılın Politikacısı', 'Yılın Konuşmacısı' ve 'Yılın Senatörü' dallarında ödüle değer görülecek kişileri belirleyecek. Ödüller 1-4 Şubat 2006'da Berlin Uluslararası Kongre Salonu'nda sahiplerine verilecek. 


</TEXT>
</DOC>
