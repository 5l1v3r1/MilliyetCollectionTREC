<DOC>
<DOCNO> 370862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun32.html </URL>
<DATE> 2005/08/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Papa 16. Benediktus Almanya'da... 
</HEADLINE>
<TEXT>

     20. Dünya Gençlik Günü dolayısıyla Almanya’nın Köln kentinde bulunan Papa 16. Benediktus’un bugün Bonn Köln havaalanına gelişinde selefi Papa 2. Jean Paul’ün yaptığı gibi toprağı öpmemesi dikkati çekti. 
     Papa, daha sonra Ren nehrinde bir gemi gezisi yaptı ve çoğunluğunu gençlerin oluşturduğu yaklaşık 100 bin kişiyi selamladı. 
     Papa, gemide gençlere yönelik olarak çeşitli dillerde yaptığı konuşmasında, "Yakın ve uzak ülkelerden buraya geldiniz. Hepinize teşekkür ediyorum. Burada hep birlikte tanrıya dua ediyoruz" dedi ve Dünya Gençlik Günü’nde toplanan tüm gençlere Hz. İsa’nın yolundan gitmeleri çağrısında bulundu. 
     Alman Katolik Kiliseleri Başkanı Kardinal Lehmann da yaptığı konuşmada, "Sadece Alman olduğunuz için değil, ilk ziyaretinizi de Almanya’ya yapmanızdan büyük mutluluk duyuyoruz" dedi. 
     Papa’nın televizyonlardan canlı olarak yayınlanan gemi gezisini Kölner Dom adlı kilisenin önündeki Roncalli meydanında toplanan gençler de büyük bir ekrandan izlediler. 
     Vapur gezisi sırasında Papa, korumalarının yanı sıra gemiye eşlik eden bir botta bulunan keskin nişancılar tarafından da korundu. 
     Papa, yarın Bonn kentindeki Cumhurbaşkanlığı konutu olan Villa Hammerschmidt’de Cumhurbaşkanı Horst Köhler ile görüşecek, daha sonra da Köln kentindeki bir havrayı ziyaret ederek Yahudi temsilcilerle bir araya gelecek. 
     
</TEXT>
</DOC>
