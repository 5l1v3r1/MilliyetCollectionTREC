<DOC>
<DOCNO> 396268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yazar/sazak.html </URL>
<DATE> 2005/11/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Terim meselesi 
</HEADLINE>
<TEXT>


Gündem yoksulu bir ülkeymişiz gibi onca tartışma konusuna 'Terim meselesi' de girdi. Fatih Hoca kalmalı mı, gitmeli mi Terim'le birlikte Futbol Federasyonu yönetimi de istifa etmeli mi 
İsviçre'ye elenmenin şoku bir yana maç sonu görüntüler ve FIFA Başkanı Blatter'in Türkiye'nin 2010 Dünya Kupası'na katılmasının engellenmesi yönündeki sözleri, spor kamuoyundaki tartışmaları ülke gündeminin bir numaralı sorunu haline getirdi. 
Bern'de oynanan ilk maçtaki çirkin görüntüler ne yazık ki 'rövanş maçı'nın atmosferini olumsuz etkiledi. 52'nci dakikada 3-1 öne geçtiğimiz maçta tur yolunu açamadık. Bitiş düdüğü çaldığında yaşanan 'tünel faciası' futbolda son on yılda yükselen grafikle oransız biçimde çıtayı aşağıya çeken nitelikteydi. Yakışmadı. Oysa geçen mayısta İstanbul'da Avrupa Şampiyonlar Ligi finaline ev sahipliği yapmış, Liverpool-Milan maçında iki tarafın holiganlarıyla kimsenin burnunu kanatmadan baş etmeyi bilmiştik. 
İsviçre maçında bunu başaramadık 
Şifo Mehmet gibi, futbolculuğu döneminde 'fair play' yönüyle defalarca ödüllendirilmiş bir ismin bile, rakip oyuncuya çelme takacak kadar kendinden geçtiği bir maçın sonunda ortaya çıkan tabloyu Türk futbolunun geleceği açısından masaya yatırmak gerekiyor. 
Fatih Terim, maç sonunda 'Türkiye'ye kıydılar' diyerek faturayı hakemlere kesti. Bir uluslararası turnuvada hakem oyunları maçın kaderini bu denli tayin ediyorsa Futbol Federasyonu niye zamanında ayağa kalkmadı İsviçreli FIFA Başkanı'nın 'yönlendirici' etkisi, maçın hakemleri değiştiğinde Futbol Federasyonu tarafından yüksek sesle kamuoyuna duyurulmalıydı. Ahmet Çakar, yılların deneyimiyle televizyonlarda defalarca uyardı. UEFA Asbaşkanı Şenes Erzik gibi, uluslararası saygınlığı olan en az Blatter kadar etkili bir isme sahibiz. 
Masada hakkımızı savunabilmeliydik. Gerilimi yükseltmenin bedelini ağır ödedik. Her şey bittikten sonra hiç olmazsa Milli Takım'ın geleceğini doğru zeminlerde tartışmalıyız. 
Fatih Terim de kendi özeleştirisini yapmalı. Hakemler dışında 'Neden kaybettik ' sorgulamasına gidilmeli. 
Terim güçlü karizması ve Galatasaray'ın başında Avrupa'daki başarısıyla parlak bir kariyere sahip bir hoca. Eleme grubunda şansını zora sokan bir takımı aldı ve 'play off'a taşıdı. Ancak 'Terim meselesi' bir dokunulmazlık zırhı altında tartışılamaz. 
Siyasi partilerdeki 'oligarşik' yapılanmayı spora da uyarlamayalım. 
İstifa yolu herkese açık olmalı. 



</TEXT>
</DOC>
