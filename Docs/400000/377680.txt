<DOC>
<DOCNO> 377680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun05.html </URL>
<DATE> 2005/09/12/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Kanada'da şeriat tartışmaları... 
</HEADLINE>
<TEXT>

     Kanada’nın Ontario eyaleti hükümeti, Müslümanların kişisel ve ailevi anlaşmazlıklarını dini hakemlik yoluyla çözmelerine olanak tanıyan ve ülke çapında büyük protestolara yol açan şeriat uygulamasına izin verilmemesini karalaştırdı. 
     Ontario hükümeti sözcüsü, eyalette şeriat yasalarının uygulanmamasına karar verildiğini belirterek, "Ontario’da dini hakemlik olmayacak, Ontariolular için tek bir yasa olacak" dedi. 
     Sözcü, Dalton McGuinty hükümetinin her ne olursa olsun tüm dini hakemlik müesseselerini yasaklayacak bir yasayı en kısa sürede yürürlüğe sokacağını belirtti. 
     Başkenti Toronto olan Ontario eyaleti, geçen Aralık’ta bir hukukçunun resmi bir raporla Müslümanların dini hakemlik yoluna başvurabileceklerini tavsiye etmesiyle, şeriatı Batıda uygulaması olasılığı ortaya çıkan ilk yer olmuştu. 
     Ontario eyaletinde şeriat uygulanması olasılığı Kanada’nın Montreal, Toronto ve Ottawa gibi büyük kentlerinde protesto edilirken, benzer gösteriler Paris, Londra ve Viyana’da da düzenlenmişti. 
     Hukukçu Marion Boyd, raporunda Katolik ve Yahudilerin Ontario’da 1991 yılında çıkarılan tahkim yasası uyarınca, aile, miras ve 
     boşanmayla ilgili anlaşmazlıklarda dini hakemlik müessesesine başvurabilmeleri gibi Müslümanların da bu hakka sahip olduklarını belirtmişti. Ontario eyaletinin Başbakanı Dalton McGuinty ise eyaletin Boyd’un raporuyla ilgili yakında karar vereceğini söylerken, "İslami yasaların A’dan Z’ye insan hakları sözleşmesinin karşısında olduğunu söylemek zorundayım" demişti. Kanada’nın Quebec eyalet parlamentosu da Mayıs’ta, şeriat mahkemeleri kurulmasına karşı çıkmıştı. "Quebec ve Kanada’da şeriat mahkemeleri kurulmasına karşı" sunulan önerge, 27 Mayıs’ta oybirliğiyle kabul edilmişti. Kanada’da 2001’deki son nüfus sayımına göre, 108 bini Quebec’te olmak üzere 600 bine yakın Müslüman yaşıyor, ancak gerçek sayının bundan çok daha fazla olduğu tahmin ediliyor. 
     
</TEXT>
</DOC>
