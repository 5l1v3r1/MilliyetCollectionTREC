<DOC>
<DOCNO> 370374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur32.html </URL>
<DATE> 2005/08/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sarhoş şoför, direksiyon başında sızdı 
</HEADLINE>
<TEXT>

     Fırat KESKİNKILIÇ ANKARA, DHA 

ANKARA'da alkol aldıktan sonra direksiyon başına geçen Mustafa Baştuğ, yolun ortasında durdurduğu otomobilinin içinde sızıp kaldı. Diğer sürücüler, yol ortasında aracının içinde sızan şoförü korna çalarak ikaz etmeye çalıştı. Yaklaşık 45 dakika sonra uyanan Baştuğ, kendisini uyandırmak isteyenlere bağırarak hakaret etti. 
     Olay, saat 05.00 sıralarında Aydınlıkevler Kavşağı'nda meydana geldi. Evine gitmek üzere otomobiline binen Mustafa Baştuğ, alkolün etkisiyle trafiğe aldırmadan aracı yol ortasında durdurarak, uyumaya başladı. Motoru çalışan otomobil, bir süre sonra benzini bitince stop etti. Farları açık olan ve radyosu çalan otomobilin aküsü de boşaldı. Otomobilin içinde sızan Mustafa Baştuğ'u görenler, kendisini uyandırabilmek için kornaya bastı. Korna seslerini duymayan Baştuğ, uyumaya devam etti. Bazı kişiler otomobilin kapısını açarak Mustafa Baştuğ'u silkeleyerek uyandırmaya çalıştı. Uyanan Baştuğ ,şaşkın bakışlarla ne olup bittiğini anlamaya çalıştı. 
     Otomobilini çalışmadığını anlayan Mustafa Baştuğ, inerek aracı itmeye başladı. Gücü yetmeyince çevredekiler kendisine yardım etmek istedi. Çevredekilerin yardım etmesine sinirlenerek, bağırıp hakaret eden Baştuğ, daha sonra güçlükle otomobilini 50 metre ileriye park etti. Ayakta durmakta zorlanan Mustafa Baştuğ, otomobilin üzerine oturarak uzun süre bekledi. 
     Bu sırada gelen polis ekipleri, Baştuğ'un otomobilini birlikte itip, park alanına çekti. Gazetecilerin Yol ortasında durdurduğunuz otomobiliniz trafiği tehlikeye düşürmedi mi '' sorusu üzerine, Ben 25 yıllık şoförüm, ne yaptığımı bilirim. Bana karışmayın'' dedi. Polis ekipleri, seyir halinde olmadığı için, Mustafa Baştuğ'a işlem yapmadı. 
     
</TEXT>
</DOC>
