<DOC>
<DOCNO> 352856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun08.html </URL>
<DATE> 2005/06/17/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
İran sandık başında, oy verme süresi uzatıldı 
</HEADLINE>
<TEXT>

     İran’da halk, 1979 yılındaki İslam Devrimi’nin ardından 9. kez cumhurbaşkanını seçmek üzere sandık başına gitti. 
     Yaklaşık 47 milyon seçmenin kayıtlı olduğu cumhurbaşkanlığı seçimi için, yerel saatle 09 00’da TSİ 07 30 oy verme işlemi başladı. 
     Normalde 17 30'da bitmesi gereken cumhurbaşkanlığı seçiminde oy verme süresi iki saat uzatıldı. 
     Seçimde oy verme süresinin uzatılmasıyla sandıklar TSİ 19.30'da kapanacak. 
     Oy verme süresinin uzatılmasının boykot çağrılarına rağmen katılımın yüksek olmasından kaynaklandığı belirtiliyor. 
     Seçime katılan 7 adayın cumhurbaşkanı seçilebilmesi için, kullanılacak oyların yüzde 50'sinin bir fazlasını alması gerekiyor. Adaylardan hiçbiri yeterli oyu alamazsa bir hafta sonra ikinci tur yapılacak ve ilk turda en fazla oyu alan iki aday yarışacak. 
     Ali Ekber Haşimi Rafsancani’ye şans tanınan seçimlerin sonuçlarının yarın sabah alınması bekleniyor. 
     Adayların cumhurbaşkanı seçilebilmesi için, kullanılacak oyların yüzde 50’sinin bir fazlasını alması gerekiyor. Adaylardan hiçbiri yeterli oyu alamazsa bir hafta sonra ikinci tur yapılacak ve ilk turda en fazla oyu alan iki aday yarışacak. 
     İran, geleceğini oyluyor... 
     İRANLI seçmenler, ülkenin yeni cumhurbaşkanını seçmek için yarın sandık başına gidiyor. 1979’daki İslam Devrimi’nden bu yana 9’uncu kez yapılacak olan seçimde aday olabilmek için 1014 gibi rekor sayıda başvuru yapılmıştı, ancak din adamlarından oluşan Anayasayı Koruyucular Konseyi’nin elemelerinin ardından, seçimde tamamı erkek 8 adaya izin verdi. Muhafazakar adaylardan Muhsin Rıza’nın, diğer muhafazakar adayların önünü kesmemek için önceki gece geç saatlede seçimlerden çekileceğini duyurmasıyla bu sayı 7’ye düştü. 
     1989-1997 yılları arasında cumhurbaşkanlığı yapan Ali Ekber Haşimi Rafsancani, seçimlerin favorisi olarak gösterilse de, zafere’ ilk turda ulaşması zor gözüküyor. 
     
     7 ERKEK ADAY 

     En büyük 2 siyasi gücün muhafazakarlar ve reformculardan oluştuğu ülkede, seçime katılacak 7 adaydan 4’ü muhafazakar, 3’ü de reformcu kanattan. 
     Muhafazakar adayların başında eski İran Cumhurbaşkanı Ali Ekber Haşimi Rafsancani geliyor. Kamuoyu yoklamalarına göre 70 yaşındaki Rafsancani seçimin en favori adayı. Halen meclis ile Anayasayı Koruyucular Konseyi AKK arasındaki anlaşmazlıkların çözüm mercii olan Düzenin Yararını Teşhis Heyeti DYTH başkanlığı ve dini lideri seçen Uzmanlar Meclisi Başkan Yardımcılığı görevlerini yürüten Rafsancani, bazen sertlik yanlılarını desteklerken, bazen de ılımlı bir çizgi izliyor. 
     Dış politikada Batı ile yakınlaşmaya ve İran’ın bölgesel güç olmasına çabalayan Rafsancani, iç politikada ise sert şeriat yasalarının uygulanmasına karşı çıkıyor. 
     
     ULUSLARARASI TOPLUMLA İLİŞKİLERİN İYİLEŞTİRİLMESİ BEKLENTİSİ 

     Muhafazakar olmasına rağmen gündemde yer alan ivedi reformların farkında olduğunu dile getiren Haşimi Rafsancani, özellikle işsizliğin üzerine gideceği vaadinde bulundu. İran’ın uluslararası toplum ile yeniden iyi ilişkiler içinde olması, Rafsancani’den beklenen bir başka değişim atağı olarak ön plana çıkıyor. 
     Rafsancani, Washington yönetimiyle ilişkileri farklı bir mecraya taşımak istediğini saklamıyor. Kısa süre önce CNN International’a konuşan Rafsancani, İran ile uluslararası toplum ilişkilerini geren Tahran’ın nükleer zenginleştirme tartışmasını da her iki tarafı memnun edecek bir şekilde noktalayacağını anlattı. 
     Rafsancani’nin baş rakibi ise yine muhafazakar kanadın adaylarından eski polis şefi Muhammed Bakır Kalibaf. Karma ekonomiyi savunan ve basın özgürlüğüne bir takın sınırlamalar getirilmesini savunan pragmatist Kalibaf’ın seçim sloganı "İranlılar güzel yaşamayı hak ediyor". 
     Diğer muhafazakar adaylar olan eski televizyon yayınları şefi Ali Laricani ve Tahran Belediye Başkanı Mahmud Ahmedinezad’ın kazanma şansı daha zayıf. Eski Cumhuriyet Muhafızları Komutanı Muhsin Rızai ise dün akşam geç saatlerde yarıştan çekildiğini açıkladı. 
     
     REFORMCULARIN UMUDU MOİN 

     Reformcularda ise eski eğitim bakanı Mustafa Moin öne çıkıyor. Öğrenci hakları savunucusu olarak adından söz ettiren Moin, seçilmesi halinde insan haklarından sorumlu bir bakan atayacağını vaat ediyor. Kitleleri etkileme gücünden yoksun Moin, Kalibaf’a kıyasla renksiz bir kişiliğe sahip. Buna karşılık, Mustafa Moin, İran’ın yüz yüze olduğu sorunları cesur şekilde ifade etmesiyle dikkat çekiyor. 
     Dış politikada İran’ın dış güçlere bağımlı olmamasını, iç politikada ise uzlaşmayı savunan eski Meclis Başkanı Mehdi Kerrubi de diğer reformcu aday. Reformcu kesimin 3’ncü adayı ise, eski Cumhurbaşkanı Yardımcısı Muhsin Mehralizade. 
     
     KAMPANYA GÖLGELENDİ 

     27 Mayıs’ta başlayıp bugün sona eren seçim kampanyası boyunca 2 taraf arasında gerilim yükseldi. Günlerdir ülkenin pek çok yerinde patlayan bombalar daha çok reformcuları hedef alırken, muhafazakar kanat destekçilerinin birçok yerde reformcu seçmenlere saldırdığı ve mitinglerini sabote ettiği belirtiliyor. Hatta Moin, üzerlerindeki baskıların devam etmesi halinde adaylıklarını devam ettirip ettirmemeyi bir kez daha düşüneceklerini ifade etti. 
     
     SEÇİM SÜRECİ NASIL 

     15 yaşını dolduran her vatandaşın oy kullanma hakkına sahip olduğu 67 milyon nüfuslu İran’da, bugün yaklaşık 48 milyon seçmenin sandık başına gitmesi bekleniyor. 
     Cumhurbaşkanının görev süresi 4 yıl ve anayasa, 2 dönem üst üste cumhurbaşkanlığı yapılmasına müsaade etmiyor. Eğer bir aday, boş oylar da dahil olmak üzere kullanılan tüm oy sayısının en az yüzde 50’sini alırsa seçimi kazanıyor. Hiçbir adayın yüzde 50 oy oranını geçememesi durumunda ise en fazla oyu alan aday ve en yakın takipçisi, seçim sonuçlarının açıklandığı günden sonraki ilk cuma günü, seçimin 2’nci turunda yarışıyor. Bu turda en çok oyu alan cumhurbaşkanı seçiliyor. 
     
</TEXT>
</DOC>
