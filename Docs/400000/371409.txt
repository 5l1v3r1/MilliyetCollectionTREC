<DOC>
<DOCNO> 371409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yazar/bila.html </URL>
<DATE> 2005/08/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türk sorunu 
</HEADLINE>
<TEXT>


Aydınların Başbakan Erdoğan'la yaptığı görüşmeden sonra yaşanan gelişmeleri kısaca bir gözden geçirelim 
"Silahlar sussun" diye yola çıkan aydınlar, Başbakan'la görüştükten sonra PKK'ya "silah bırak" çağrısı yaptılar. Bu çağrıyı yaparken, Başbakan'dan bazı teminatlar aldıklarını da açıkladılar. Ama bu teminatların ne olduğu hakkında bilgi vermediler. 
Başbakan bu görüşme öncesinde ve Diyarbakır gezisinde "Kürt sorunu vardır" diyerek "sorunun adını koydu" ve "daha fazla demokrasi" ile çözüleceğini ilan etti. 
Başbakan'ın bu yaklaşımına ve aydınların çağrısına PKK KONGRA-GEL, "bir aylık eylemsizlik" kararıyla kendilerine göre karşılık verdi. Aynı süreçte DEHAP Demokratik Halk Partisi DTH'ye Demokratik Toplum Hareketi katılma kararı aldı. Ve Başbakan konuşmasını "yeni sayfa, yeni başlangıç" gibi görerek, muhatabının Abdullah Öcalan olduğunu da ilan etmiş oldu. 
Şimdi PKK ve siyasi alandaki sözcüleri açısından "sıra" Başbakan'da. 
Yürüttükleri mantığın şu olduğu görülüyor 
"Başbakan açılım gösterdi. Aydınlar çağrı yaptı. Biz de iyi niyetimizi gösteriyoruz, bir ay ateş kesiyoruz. Hadi somut adımları görelim. Başbakan'ın ne yapacağını izleyelim Eğer bir ay içinde bir şey yapılmazsa ateşkes kararı da sona erer." 
PKK KONGRA-GEL'in Başbakan Erdoğan'ın konuşması ve ziyareti sonrasında hükümetin muhatabı olmaya çalışacağı belliydi. Nitekim öyle mesaj vererek kararlar açıkladılar 
Görüntü "karşılıklı adımlar", "tarafların karşılıklı kararları" gibi yansıtılıyor. 
Kuşkusuz, Başbakan veya hükümet bu "muhataplığı" kabul etmeyecektir. Ancak, Başbakan'ın girişimi ve karşılığında yaşananlar, "beklenti" yaratmış durumdadır. Başbakan ve hükümet, muhatap olmasalar ve kabul etmeseler de bir adım atacaklarsa, bu böyle değerlendirilecektir. 

Türk üst kimliği 
Başbakan Erdoğan, bu konuda "Kürt sorunu vardır, hatalar yapılmıştır, demokrasi ile çözülecektir" hamlesini yaparken, bu kavrayışın bir "Türk sorunu" tartışması da yaratacağını tahmin etmiş olmalı. 
Erdoğan sorunu isimlendirip analiz ederken, bir üst kimlik tanımı da yaptı. Türkiye'de üst kimliğin "vatandaşlık" olduğunu sürekli vurguladı. Türk, Kürt, Çerkez, Abaza, Laz, bütün bunların alt kimlik olduğunu belirtti. 
Etnik olarak bakıldığında Başbakan Erdoğan'ın tanımı doğru. Ancak, "Türk kimliği" Türkiye'de siyasi ve hukuki olarak sadece bir etnik grup kimliği, bir alt kimlik değil. Aksine, Türkiye Cumhuriyeti'nin üzerine oturtulduğu bir "üst kimlik" niteliğinde. Başbakan Erdoğan'ın, esas aldığı "vatandaşlık" bağı etnik köken farkı gözetmeksizin herkesi eşit kılıyor. Bu doğru. Ancak, bu vatandaşlık "Türk kimliği" ile isimlendiriliyor ve "Türk vatandaşlığı" olarak Anayasa'da yer alıyor. 

Netlik gerekli 
Erdoğan'ın, "Türk kimliği", "Türk milleti", "Türk vatandaşlığı" kavramlarına vurgu yapmaması, alt kimlik eşitlemesi olarak yorumlanıyor ve ortaya bir "Türk sorunu" çıkıyor. 
Siyasi olarak Türk milleti ve Türk devleti, hukuki olarak "Türk vatandaşlığı" esaslarına dayanılarak kurulmuş yapı içinde, Başbakan'ın "Kürt kimliği" gibi "Türk kimliği"nden ne anlaşılması gerektiğine açıklık getirmesi gerekiyor. Bu kimlikler eşit alt kimlikler midir , yoksa "Türk kimliği" diğer etnik grupları da kapsayan bir üst kimlik midir 
Anayasa'nın "Türk kimliği" ve "Türk milleti" tanımı nasıl yorumlanmalıdır Vatandaşlık bağına sahip herkesi "Türk" sayan 66. madde hükmü neyi ifade etmektedir Başbakan'ın yaklaşımı içinde değiştirilmesi gereken bir hüküm müdür 
Başbakan Erdoğan'ın "Kürt sorunu" tanımı "Türk sorunu" tartışmalarını da beraberinde getirmiş görünüyor. 
Erdoğan'ın her iki konuya açıklık getirmesi ve bu kavramları nasıl okuduğunu kamuoyuyla paylaşması zihin karışıklıklarını giderecektir. 
Bu konular netlik gerektiren duyarlı alanlardır. 



</TEXT>
</DOC>
