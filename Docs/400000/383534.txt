<DOC>
<DOCNO> 383534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun32.html </URL>
<DATE> 2005/10/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AB üyeleri Görüşmeler öğle saatlerinde bitmeli 
</HEADLINE>
<TEXT>

     Çalışmalarına bir saat ara veren AB Genel İşler Konseyi'nde AB dışişleri bakanlarından bir bölümünün, Türkiye'ye ilişkin müzakere çerçeve belgesine son şeklinin verilmesi çalışmalarının ''olumlu ya da olumsuz öğle saatlerinde sonuçlandırılması gerektiği'' görüşünde olduğu belirtildi. 
     Gazetecilere bilgi veren Fransız diplomatik kaynakları, çerçeve belgesinin birinci ve beşinci maddeleri üzerindeki sorunların devam ettiğini kaydettiler. 
     Avusturya'nın, birinci maddede yer alan ''AB'nin hazmetme kapasitesine'' ilişkin ifadeleri daha da genişletmek istediğini ifade eden kaynaklar, üçüncü tarafların uluslararası örgütlere katılımına ilişkin beşinci maddedeki sorunun ise aşılabileceğinin sinyallerini verdiler. 
     Kaynaklar, beşinci maddedeki ifadelerin Türkiye ve AB tarafından farklı algılandığına dikkati çekerek, beşinci maddenin değişmeyeceğini, ancak sorunun, ''bu maddenin NATO ile ilgili olmadığını belirten deklarasyon benzeri bir mektupla'' aşılabileceğini belirttiler. 
     
</TEXT>
</DOC>
