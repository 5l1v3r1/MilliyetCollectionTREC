<DOC>
<DOCNO> 368458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur41.html </URL>
<DATE> 2005/08/09/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
1. Murat Hüdavendigar, ölümünün 616. yılında anıldı 
</HEADLINE>
<TEXT>

     Osmanlı padişahlarından 1. Murat Hüdavendigar, ölümünün 616. yılında Bursa merkez Osmangazi İlçesi’ndeki mezarı başında törenle anıldı. 
     Osmangazi Belediyesi’nce düzenlenen anma programı çerçevesinde, Çekirge Mahallesi’ndeki 1. Murat Camii’nde okutulan mevlidin ardından Belediye Başkanı Recep Altepe ve beraberindekiler, 1. Murat Hüdavendigar’ın mezarını ziyaret ederek dua okudu. 
     Bursa Mehter Takımı’nın konser verdiği törende, Bursa Kılıç Kalkan Ekibi de gösteri yaptı. 
     Osmangazi Belediye Başkanı Recep Altepe, törende yaptığı konuşmada, 1. Murat Hüdavendigar’ın, 9 Ağustos 1389’da Kosova Zaferi’nden sonra, savaş alanında dolaşırken, bir Sırp askeri tarafından şehit edildiğini belirterek, geçen yıl ikincisi yapılan anma törenlerini, bundan sonraki yıllarda da düzenleyeceklerini söyledi. 
     Altepe, Osman Gazi’nin torunu olan 1. Murat Hüdavendigar’ın, 1326 yılında Bursa’nın fetih yılında doğduğunu ve 27 yıl boyunca Türk’ün bayrağını Avrupa’da dalgalandırdığını kaydetti. 
     Murat Hüdavendigar’ın çok iyi ve adaletli bir devlet adamı olduğunu anlatan Altepe, şunları söyledi 
     "Murat Hüdavendigar, Osmanlı Devleti’ni Avrupa topraklarına taşıyarak, bu devletin imparatorluk olması yolunda büyük adımlar atmıştır. Sultan Murat’ı, ölümünün 616’ıncı yılında yaptığı hizmetlerle hürmetle, saygıyla anıyoruz. Sultan Murat, kim olursa olsun, hangi milletten olursa olsun yönettiği herkese sahip çıkan ve onlara sosyal devleti gösteren bir hükümdardı. 1. Murat Hüdavendigar’ı, Türk milletine unutturmamak ve örnek alınmasını sağlamak için çalışmaya devam edeceğiz." 
     
</TEXT>
</DOC>
