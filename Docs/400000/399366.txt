<DOC>
<DOCNO> 399366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo32.html </URL>
<DATE> 2005/11/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beşiktaş'ta sakatlığı geçmeyen Tümer kadroda yok 
</HEADLINE>
<TEXT>

     Beşiktaş, UEFA Kupası H Grubu'nda Rusya'nın FC Zenit Saint Petersburg takımıyla yarın yapacağı maçın hazırlıklarını tamamladı. 
     Siyah-beyazlılar, basına kapalı yapılan idmanın ardından kendi tesislerinde kampa girdi. 
     BJK Nevzat Demir Tesisleri'ndeki antrenmanda teknik direktör Jean Tigana'nın, yarınki maçın taktiği üzerinde durduğu, idmanın son bölümünde duran top organizasyonları yaptırdığı öğrenildi. 
     Sakatlıkları bulunan Ahmet Dursun, Tayfur ile Tümer'in katılmadığı antrenmanda Pancu, Gökhan ve Youla'nın ise takımdan ayrı çalıştıkları bildirildi. 
     Tigana'nın, antrenmanın ardından açıkladığı 18 kişilik maç kadrosuna yedek kaleciler Ramazan ve Volkan'ın yanı sıra sakatlıkları bulunan Tümer, Gökhan, Tayfur, Pancu, Ahmet Dursun ve Youla alınmadı. Sakatlıktan kurtulan Sergen, Kleberson ve Ahmed Hassan ise kadroya dahil edildi. 
     Öte yandan, takım kaptanı Tayfur'un, daha önce ön çapraz bağı ameliyatı geçirdiği İtalya'ya gittiği açıklandı. Tayfur'un, Dr. Marchacci tarafından sağ dizine artroskopisi yapılacağı duyuruldu. 
     
</TEXT>
</DOC>
