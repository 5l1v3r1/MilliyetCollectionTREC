<DOC>
<DOCNO> 390179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy17.html </URL>
<DATE> 2005/10/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Aslanoğlu Çocuklar yerine siyasetçileri sevenleri atadılar 
</HEADLINE>
<TEXT>

     CHP Malatya Milletvekili Ferit Mevlüt Aslanoğlu, Malatya Çocuk Yuvası’ndaki olayı değerlendirirken, "Eğitilmemiş insanları eğitimci yaparsan, çocukları yerine siyasetçileri sevenleri yönetici atarsan, Türkiye’nin her yerinde böyle olaylar olur" dedi. 
     Aslanoğlu, parlamentoda, çocuk yuvasındaki olaydan sonra Malatya’da yaptığı incelemelere ilişkin basın toplantısı düzenledi. 
     Konuşmasına, "devletin kanatları altında bir yerde, böyle bir olayın yaşanması nedeniyle özür dileyerek" başlayan Aslanoğlu, televizyonda şiddet görüntülerini izledikten sonra Malatya’ya hareket ettiğini söyledi. 
     Aslanoğlu, olayın 3 kişiye fatura edilmesinin yanlış olduğunu, çocukların, ilkokul eğitimi dahi almamış kişilere teslim edilmesi halinde, bu tür olayların başka yerlerde de yaşanabileceğini ifade etti. 
     Aslanoğlu, 1 yıl önce, yurdun temizlik işleri için ihale yapıldığını, burada eğitim formasyonu aranmadığını belirterek, sözlerini şöyle sürdürdü 
     "Çocuklarımız ihale ediliyor, temizlik işleri değil... Üç hanımefendi, daha dün köyden gelmiş, tamamen aç... 200 milyon liraya iş bulmuşlar. Bu kişilere annelik görevi veriliyor. Bu, bugün Malatya’da, yarın başka yerde olur, sistem bu... Devlet kanatları altındaki bu çocuklar boğuluyor. Kendi çocuklarına bakmaktan aciz insanlara, çocuklar teslim ediliyor." Temizlik ihalesini alan şirkete, "Çalıştıracağın elemanları biz vereceğiz" denildiğini belirten Aslanoğlu, "Ahbap çavuş ilişkileri ve siyasetin parmağı" olduğunu söyledi. 
     Aslanoğlu, "Eğitilmemiş insanları eğitimci yaparsan, çocukları yerine siyasetçileri sevenleri yönetici atarsan, Türkiye’nin her yerinde böyle olaylar olur" diye konuştu. 
     Kamu görevlilerine, "iktidar partisi görevlileri" demek gerektiğini savunan Aslanoğlu, Malatya’ya gelen SHÇEK Genel Müdürü’nün, iktidar partisi teşkilatınca karşılandığını da ileri sürdü. 
     
</TEXT>
</DOC>
