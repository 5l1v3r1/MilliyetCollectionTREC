<DOC>
<DOCNO> 355031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun09.html </URL>
<DATE> 2005/06/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kırgızistan'da aday sayısı 6'ya düştü 
</HEADLINE>
<TEXT>

     Kırgızistan'da devlet başkanlığı seçimlerine 16 gün kala, adaylardan biri yarıştan çekildi. 
     Celalabad eyaletinin eski valisi Cusupbek Şaripov, ''ülkenin istikrarı'' için geçici devlet başkanı Kurmanbek Bakiyev lehine adaylıktan çekildiğini açıkladı. 
     Şaripov, düzenlediği basın toplantısında, ''Kurmanbek Bakiyev ile görevinden ayrılan Başbakan Birinci Yardımcısı Feliks Kulov koalisyonu, ülkede istikrarın simgesi haline geldi'' diyerek, ''toplumun geleceği ümitle bakmaya başladığını'' söyledi. 
     Şaripov'un adaylıktan çekilmesiyle, 10 Temmuz'da yapılacak seçimlerde yarışacakların sayısı altıya düştü. 
     Seçimlerde, geçici devlet başkanı Bakiyev'in yanı sıra Koruma Partisi lideri Akbaralı Aytikeyev, Ombudsman Tursunbay Bakiruulu, 24 Mart devrimi sırasındaki İçişleri Bakanı, Adalet Partisi lideri Keneşbek Düyşebayev ve Kırgızistan Demokratik Hareketi lideri Cıpar Cekşeyev ile tek kadın aday, Sivil Toplum Örgütleri Birliği Başkanı Toktayım Ümetaliyeva yarışacak. 
     
</TEXT>
</DOC>
