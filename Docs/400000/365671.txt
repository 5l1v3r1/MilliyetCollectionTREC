<DOC>
<DOCNO> 365671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko08.html </URL>
<DATE> 2005/07/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yatırımcı rehberi... Piyasalarda geçtiğimiz hafta böyle geçti... 
</HEADLINE>
<TEXT>

     Hazırlayan Şenol Aydoğan 

      İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.46 oranında değer kazandı. 
     İMKB'de geçen hafta da, seans içi ve kapanışlarda tarihi rekorların kırıldığı seanslar yapıldı. 
     İMKB, haftaya Cumhurbaşkanı Ahmet Necdet Sezer'in Bankacılık Yasası'nın bazı maddelerini veto etmesine ilişkin gelişmenin etkisiyle başladı. 
     Bileşik Endeks, en düşük 28,673.89 puanı kadar geriledikten sonra Başbakan Recep Tayyip Erdoğan ve İngiltere Başbakanı Tony Blair'in ortak düzenledikleri basın toplantısında olumlu mesajlar vermesi ve yurt dışı borsalarda yaşanan olumlu hava ile yükselişe geçti. 
     Hafta içinde rekor seviyelerini birkaç kez yenileyen İMKB 100 Endeksi, en yüksek 29,731.41 puanı görerek seans içi tarihi rekor seviyesine ulaştı. 
     Borsa uzmanları, önümüzdeki hafta açıklanacak dış ticaret verisi ile enflasyon rakamlarının piyasada etkili olmasının beklendiğini belirterek, enflasyon datasının ardından gözlerin 8 Ağustos tarihinde gerçekleştirilecek Merkez Bankası Para Politikası Kurulu PPK toplantısına çevrileceğini ifade ediyor. 
     Ayrıca 9 Ağustos'taki ABD Merkez Bankası faiz toplantısının da yakından takip edileceğini kaydeden uzmanlar, özelleştirme çalışmaları ile Gümrük Birliği Ek Protokolü'nün imzalanması gibi gelişmelerin etkili olmaya devam edeceğini savunuyor. 
     
     ÖZETLE PİYASALAR 

     Borsa hafta boyunca, Salı günü dışında yükselen bir trend izledi. İMKB Tahvil ve Bono Piyasası'ndaki ortalama oranlarda yarım puana ulaşan düşüşler yaşandı. YTL karşısında dolar ve avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.46 oranında değer kazandı. 24 ayar külçe altının gram satış fiyatı değişmezken, Cumhuriyet altınının satış fiyatı yüzde 0.80 oranında geriledi. Türk Lirası karşısında dolar yüzde 0.75, avro da yüzde 0.92 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.28 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 

     İstanbul Menkul Kıymetler Borsası İMKB haftaya ortalama yüzde 0.29'luk artışla başladı. İMKB, Salı günü ortalama yüzde 1.85'lik düşüşün ardından diğer günleri artışla tamamladı. 
     Hisse senetleri Çarşamba günü ortalama yüzde 1.51, Perşembe günü ortalama yüzde 0.61 ve Cuma günü de ortalama yüzde 0.93 oranında değer kazandı. 
     Cuma günü kapanışta ulaşılan 29,615.29 puan tarihi kapanış seviyesini oluştururken, aynı gün 1. Seansta görülen 29,731.41 puan, endeksin yeni zirve noktası olarak kaydedildi. 
     Endeks, geçen hafta boyunca 427.20 puanlık artışla 29,188.09 puandan 29,615.29 puana çıktı. Hisse senetlerindeki haftalık ortalama artış yüzde 1.46 oldu. 
     İMKB Ulusal-Mali Endeksi 741.65 puan artışla 44,219.10 puandan 44,960.75 puana, İMKB Ulusal-Sanayi Endeksi 524.86 puan artışla 22,946.80 puandan 23,471.66 puana çıkarken, İMKB Ulusal-Hizmetler Endeksi 70.51 puan artışla 14,907.00 puandan 14,836.49 puana geriledi. 
     Böylece, mali grup hisseleri ortalama yüzde 1.68 oranında, sanayi grubu hisseleri ortalama yüzde 2.29 oranında değer kazanırken, hizmetler grubu hisseleri ortalama yüzde 0.47 oranında değer yitirdi. 
     
     KAZANANLAR VE KAYBEDENLER 

     Borsada geçen haftada işlem gören 307 hisse senedinden 183'ü değer kazanırken, 100 hisse senedi değer yitirdi, 24 hisse senedinin değeri de değişmedi. 
     Geçen hafta en yüksek oranlı artış, yüzde 404.20 ile Beşiktaş Futbol Yatırımları hisselerinde gerçekleşti. Pazartesi günü yüzde 1,737.81 oranında bedelsiz sermaye artırımına giden şirketin hisseleri, baz fiyat oluşuncaya kadar serbest marjla işlem gördü. Pazartesi günkü ilk seansta bu hissenin en düşük fiyatı 3.30 YTL olurken en yüksek fiyatı 21.00 YTL'ye kadar çıktı. 
     Beşiktaş hisselerinin ardından yüzde 42.06'lık artışla Favori Denlenme Yerleri hisseleri ikinci ve yüzde 27.03'lük artışla Çimbeton hisseleri üçüncü oldu. 
     En yüksek oranlı düşüş ise yüzde 8.57 ile Info Trend Yatırım Ortaklığı hisselerinde oldu. Yüzde 7.43'lük düşüşle Enka İnşaat hisseleri ikinci ve yüzde 6.21'lik düşüşle de Ceylan Giyim hisseleri üçüncü sırada yer aldı. 
     
     DÖVİZ 

     Geçen hafta, YTL karşısında dolar ve avro değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.75 oranında, avro da yüzde 0.92 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0100 YTL düşerek 1.3280 YTL'ye, avronun satış fiyatı da 0.0150 YTL düşerek 1.6100 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.65 artışla 2.3350 YTL'ye, İsviçre Frangı'nın satış fiyatı yüzde 0.19 artışla 1.0380 YTL'ye yükseldi. 
     Bugün öğle saatlerinde ise İstanbul serbest piyasada ABD Doları 1.3290 YTL'den, Avro 1.6100 YTL'den, İngiliz Sterlini 2.3350 YTL'den ve İsviçre Frangı da 1.0380 YTL'den satılıyordu. 
     
     ALTIN 

     Kapalıçarşı'da alınıp satılan 24 ayar külçe altının gram satış fiyatı haftalık bazda değişmezken, Cumhuriyet altınının satış fiyatı yüzde 0.80 oranında düştü. 
     Dünkü kapanış itibariyle külçe altının gram satış fiyatı 18.40 YTL'de kalırken, Cumhuriyet altınının satış fiyatı 124.00 YTL'ye indi. 
     İstanbul Altın Borsası'nda İAB geçen hafta 24 ayar altının gram fiyatı ise yüzde 0.38'lik düşüşle 18.07 YTL'ye indi. 
     
     YATIRIM FONLARI 

     Yatırım fonlarına katılma belgeleri geçen hafta ortalama yüzde 0.28 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,696 puan artarak 598,359 puandan 600,055 puana yükseldi. 
     Geçen haftanın en çok değer kazanan katılma belgeleri, yüzde 3.22'lik artışlarla İş A Tipi İştirak Fon, yüzde 2.74'lük artışla Bayındır A Tipi Karma Fon ve yüzde 2.72'lik artışla Bizim Menkul Değerler A Tipi İnşaat Sektör Fon olarak sıralandılar. 
     Haftanın en çok değer yitiren katılma belgeleri ise yüzde 1.17'lik düşüşle İş A Tipi Teknoloji Endeks Fon, yüzde 1.07'lik düşüşle Finansbank A Tipi Hisse Fon ve yüzde 0.93'lük düşüşle Finans A Tipi Değişken Fon oldu. 
     
     HAZİNE İHALESİ 

     Hazine geçen hafta biri bono diğeri tahvil olmak üzere iki ihale düzenledi. 
     Salı günü düzenlenen 280 gün vadeli iskontolu bono ihalesine, nominal 1 milyar 591 milyon YTL'lik teklif geldi. Nominal 1 milyar 100.3 milyon YTL, net 978.8 milyon YTL satışın yapıldığı ihalede, basit faiz yüzde 16.14, bileşik faiz yüzde 16.43 oldu. Bonoların geri ödemesi 3 Mayıs 2006'da yapılacak. 
     Yine aynı gün düzenlenen 588 gün vadeli tahvil ihalesinde ise 3 milyar 484.6 milyon YTL'lik teklife karşın, nominal 1 milyar 405.9 milyon YTL, net 1 milyar 100.7 milyon YTL'lik satış yapıldı. İhalede basit yıllık faiz yüzde 17.17, bileşik faiz de yüzde 16.36 oldu. Söz konusu tahvillerin geri ödemesi 7 Mart 2007'de yapılacak. 
     
     TAHVİL-BONO-FAİZ-REPO 

     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.45 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
