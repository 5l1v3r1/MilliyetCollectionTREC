<DOC>
<DOCNO> 375450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/dunya/axdun02.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beslan'da sil baştan 
</HEADLINE>
<TEXT>


Putin, Beslan anneleriyle görüşmesinin ardından olayın kurban yakınlarının ifadeleri doğrultusunda soruşturulması emri verdi 

CENK BAŞLAMIŞ Moskova 


Rusya Devlet Başkanı Vladimir Putin, Beslan'da 331 kişinin ölümüyle sonuçlanan okul baskınının yeniden soruşturulması talimatı verdi. 
Putin, Başsavcılık temsilcilerinin Beslan'a giderek dosyayı yeniden çok yönlü olarak incelemesini, eylemde yakınlarını kaybedenlerin önceki gün kendisine aktardığı bazı bilgileri de soruşturmasını istedi. Terör kurbanları için saygı duruşuyla başlayan Güvenlik Konseyi toplantısında konuşan Putin, Beslan halkının facianın soruşturulması yönteminden şik yetçi olduğunu belirtti. 
Rusya lideri, kendisi ile görüşebilmek amacıyla 1 yıla yakın süredir bekleyen Beslan annelerine hiçbir ülkenin vatandaşlarının can güvenliğini tamamen garanti edemeyeceğini söylemişti. Putin'le görüşmeye, baskında 9 yaşındaki kızı Alana'yı kaybeden Türk vatandaşı Aneta Doğan da katıldı. Doğan, Moskova'nın Kafkasya politikasının yanlış olduğunu bildirdi. Susana Dudiyeva ise Putin'e güvendiklerini belirterek, "Bize sorunların en kısa zamanda çözüleceği sözü verdi" dedi. 
Beslan'daki okulun spor salonunda toplanan yaklaşık 4 bin kişi ilk bombanın patladığı saat 13.05'te saygı duruşunda bulunurken ölenleri temsil eden 331 beyaz balon havaya bırakıldı. 


</TEXT>
</DOC>
