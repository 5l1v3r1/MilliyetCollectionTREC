<DOC>
<DOCNO> 389058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur04.html </URL>
<DATE> 2005/10/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İzmirliler yavaş yavaş evlerine dönüyor... 
</HEADLINE>
<TEXT>

     İzmir'de 17 Ekim Pazartesi sabahından itibaren meydana gelen depremlerin artçı sarsıntılarının büyüklüğünün 2 gündür azalmasıyla İzmirlilerin büyük bölümü geceyi evlerinde geçirdi, halen tedirginlik yaşayanlar uyumak için yine çadırları ve açık alanları seçti. 
     Depremlerin merkez üssünün yerleşim yerlerine yakın olması ve daha büyük deprem olacağı yönündeki söylentiler nedeniyle İzmirliler, 21 Ekim'de 00.40'da meydana gelen 5.9 büyüklüğündeki depremin ardından açık alanlara kurdukları çadırlarda ve otomobillerde sabahladılar. 
     İki gündür artçı sarsıntıların büyüklüğünün azalması nedeniyle sakinleşen İzmirlilerin büyük bölümü geceyi evlerinde geçirirken, deprem nedeniyle halen tedirginlik yaşayanlar uyumak için yine çadırları ve açık alanları seçti. Dışarda gecelemeyi tercih edenler, kat kat yorgan ve battaniyelerle soğuktan korunmaya çalıştılar. 
     Deprem korkusu nedeniyle birkaç gün daha açık alanlarda kalmayı tercih ettiklerini ve 400-500 YTL'ye çadır satın aldıklarını belirten vatandaşlar, bu gibi doğal afetlerde devletin ücretsiz çadır temin etmesini istediler. 
     
</TEXT>
</DOC>
