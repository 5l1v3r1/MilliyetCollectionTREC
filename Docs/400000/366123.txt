<DOC>
<DOCNO> 366123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo10.html </URL>
<DATE> 2005/08/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Aziz Yıldırım Tüm branşlarda çıtayı yukarı taşımak istiyoruz... 
</HEADLINE>
<TEXT>

     Fenerbahçe Kulübü Başkanı Aziz Yıldırım, bütün isteğinin, sarı-lacivertli kulübün tüm branşlarda başarı çıtasını biraz daha yukarılara taşıyarak, Fenerbahçe taraftarını her zaman memnun edecek sonuçları alması olduğunu söyledi. 
     Sarı-lacivertli taraftarlara seslenen Yıldırım, "Bütün isteğim, her yeni sezon açılışında olduğu gibi kulübümüzün tüm branşlarda başarı çıtasını biraz daha yukarılara taşıması, dünyanın neresinde olursa olsun, şubeleriyle büyük Fenerbahçe taraftarını her zaman memnun edecek sonuçları yine alması olacaktır" dedi. 
     Fenerbahçe adına tarihi günler yaşadıklarını vurgulayan Yıldırım, şunları kaydetti 
     "Hasretini yıllardır çektiğimiz Fenerbahçe Şükrü Saracoğlu Stadı'nın numaralı tribününün yenilenmesi, VIP girişindeki bölümde uzun zamandır hayalini kurduğumuz ve artık son noktalarına geldiğimiz Fenerbahçe Müzesi'nin rötuşlarının yapılıyor olması hepimizi heyecanlandırmaya devam ediyor. Kısa bir süre sonra bu müzenin açılışını yapmak ve Türkiye'deki bütün ilkokul öğrencilerinden başlayarak 7'den 70'e herkesi, Fenerbahçe Şükrü Saracoğlu Stadı'na ve müzemize davet etmek istiyorum. 'Fenerbahçelilik nedir, bu renkler niçin sevilir'in cevabı Fenerbahçe Müzesi'nde olacak." Bütün bu gelişmelerin Fenerbahçe Kulübü adına çok sevindirici olduğunun altını çizen başkan Yıldırım, sarı-lacivertli taraftarların desteklerini arkalarına aldıklarını vurgulayarak, "Sizlerin desteğini alarak ve sizlerle güçlenerek her alanda kendi kendisine yeten bir spor kulübüyüz. Bu gücümüzle ve durmaksızın bütçesini büyüten bir Fenerbahçe ile bütün engelleri aşmaktayız" dedi. 
     Yıldırım, sözlerini şöyle tamamladı 
     "Bu sezon yine profesyonel futbol takımımız 3 kulvarda mücadele edecek. Süper Lig, Türkiye Kupası ve Şampiyonlar Ligi maçları için oluşturmaya çalıştığımız kadro için fire vermeden transferlerimizi sürdürüyoruz. Hedefimiz hep aynı 2007 yılında, yani 100. yılda bütün şubelerimizle yeni başarılara imza atmak. Yani büyük Fenerbahçe taraftarına coşkuyu sonuna kadar yaşatmak olacaktır." 
     
</TEXT>
</DOC>
