<DOC>
<DOCNO> 383055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/yazar/guclu.html </URL>
<DATE> 2005/10/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Dokuzuncu Kalkınma Planı 2007-2013 
</HEADLINE>
<TEXT>


Her ne kadar fazla bir işe yaramasa da kalkınma planları yapılmaya devam ediyor. Eskiden 5 yılda bir yapılırdı. Şimdi daha uzun döneme yayılmış. Örneğin komisyon çalışmaları devam eden Dokuzuncu Kalkınma Planı, 2007-2013 dönemini kapsıyor. 
Eğitimden tarıma, dış ticaretten kırsal kalkınmaya kadar 55 komisyon oluşturulmuş. Devletten, ilgili sektörlerden ve sivil toplum örgütlerinden temsilciler var. 
Biz de dün bu komisyon çalışmaları nedeniyle Ankara'daydık. Eğitim komisyonları, ikiye ayrılmış. İlk komisyonda okulöncesi eğitim, ilköğretim ve ortaöğretim masaya yatırıldı yükseköğretim komisyonunda da üniversiteler ele alındı. 
Ben birinci komisyondaydım. İki günlük çalışmaların, ikinci gününe katıldım. İkinci günün önemli bir dilimi, önceki gün üzerinde konuşulan ve taslak haline dönüştürülen metin üzerinde geçti. Metin yeniden düzenlenip son halini alacak. Ama bir günlük çalışma sonunda gelinen noktayı görmemiz açısından, bu metni sizlerle paylaşacağım. Görün bakın nasıl canla başla çalışıyoruz. Önce raportör arkadaşları kutlamak gerekir 201 kelimeli bir cümle kurmak, öyle kolay bir iş değil. Ayrıca cümlenin sonuna geldiğimizde, başını unutuyoruz gibi bir söylem içerisine de girmeyin. Hele hele burada yazılanlar zaten Anayasa'da ve Temel Eğitim Kanunu'nda var. Amerika'yı yeniden keşfetmeye ne gerek var ki şeklinde bir soru da sakın yöneltmeyin. Sonra fırça yersiniz. 
İşte 30'a yakın bilim insanı, bürokrat ve eğitimcinin bir günlük çalışması sonrasında ortaya çıkan eğitim vizyonumuz 

201 kelimeli tek cümle 
"İnsan Yetiştiren Bir Sistem Olarak Eğitim 
Gelecekle ilgili öngörüleri kapsayan stratejik bir planlamaya dayalı olarak katılımcı ve şeffaf bir yönetim anlayışına, fırsat ve imk n eşitliğine, standardizasyon ve kalite normlarına uygun olarak, toplumun bütün fertlerini 
Türkiye Cumhuriyeti devletinin bekasını sağlayacak ve Türk milletinin mutluluğunu gerçekleştirecek ve onu çağdaş uygarlık düzeyinin üzerine çıkaracak, demokrasi ve Cumhuriyet'e bağlı ve bunların evrensel ilkelerini hayat tarzı haline getiren, yaşam sevinci taşıyan, alanında yetkin bireyler yetiştirmeyi hedefleyen, insana, onun haklarına ve doğaya duyarlı, insani dayanışmayı önemseyen, üretken ve girişimci sorumluluk bilincinde olan, katılımcı, yaşam boyu öğrenme süreçleriyle donanmış, uluslararası nitelikte yetişmiş, özgür düşünceli, yüksek iletişim becerileri olan, AR-GE ve teknolojiyi kullanan ve üreten, hoşgörülü, yapıcı, kendi yeterlilikleri ve sınırlılıklarının bilincinde olan, dünyadaki değişim ve gelişimi iyi algılayıp doğru yorumlayabilen, ulusal ve evrensel değerleri kavrayan bireyler yetiştirebilen bu bağlamda eğitim olanaklarının ülke düzeyinde dengeli olarak sunulduğu, eğitimde olanak ve fırsat eşitliğini gözeten, öğrenci ve öğretmenlerin okula severek geldiği ve mutlu olduğu, demokratik bir iklime, etkin bir örgütlenme ve iş yapısına sahip olan, gerekli insan, fiziksel ve parasal kaynaklarla desteklenen, istihdamla bağ kurulmuş, sonuç olarak birey ve toplum refahını geliştirici, mutlu ve sağlıklı, toplumun ve ekonominin ihtiyaçlarına uygun yeterliliklere sahip bir insan, iyi bir yurttaş ve iyi bir meslek elemanı yetiştiren bir eğitim sistemi istiyoruz." 
Öf be Okurken nefesim yetmedi. Yazarken elim tutuldu. Meğerse eğitim neymiş ve öğrencilerden neler bekliyormuşuz da haberimiz yokmuş. 
Yoğun tartışmalardan sonra, metnin kısaltılmasına ve imk n, olanak gibi aynı anlama gelen kelimelerden birinde karar kılınmasına onay verildi. Bakalım ortaya bu defa nasıl bir metin çıkacak 
Özetin özeti Hedeflerin yüksek tutulması elbette çok önemli. Ama bu kadarı da abartılı. Asıl önemli olan da bunların nasıl gerçekleşeceği Ama nedense o hiç sorgulanmıyor .. 



</TEXT>
</DOC>
