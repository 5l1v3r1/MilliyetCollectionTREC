<DOC>
<DOCNO> 368476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas15.html </URL>
<DATE> 2005/08/09/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Discovery inişi sırasında büyük panik yarattı... 
</HEADLINE>
<TEXT>

     ABD’nin California eyaletinde, uzay mekiği Discovery’nin inişe geçtiğinde çıkan sesle uyanan ve bu sesi patlama sanan çok sayıda kişi, patlama olduğu ihbarında bulundu. 
     Polis yetkililerine göre, yerel saatle 05.00’ten sonra, Los Angeles’ın kuzeyindeki Antilop Vadisi’ndeki 2 şerif bürosuna telefon eden çok sayıda kişi, şiddetli bir patlama olduğunu ihbar etti. 
     Yetkililer, Lancaster bölgesindeki şerif bürosuna da 20 kadar kişinin telefon ettiğini ve patlama ihbarında bulunduğunu söylediler. 
     Bölge sakinlerinin patlama sandığı sesin, Los Angeles’ın 150 km kuzeyindeki Edwards üssüne yaklaşan Discovery mekiğinden geldiği belirlendi. 
     Amerikan Havacılık ve Uzay Dairesi NASA , mekiğin kötü hava şartları nedeniyle Florida’daki Kennedy Uzay Merkezi yerine California’daki Edwards Hava Üssü’ne inmesine karar vermişti. Bu karar gece alındığı için, uykuda olan Californialılar karardan haberdar olamamıştı. 
     Discovery, Dünya’ya yerel saatle 5.11’de TSİ 15.11 indi. 
     
</TEXT>
</DOC>
