<DOC>
<DOCNO> 380954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur10.html </URL>
<DATE> 2005/09/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kürşat Yılmaz, Çakıcı ile aynı cezaevinde 
</HEADLINE>
<TEXT>

     FUNDA KESKİN İstanbul DHA 

      'TOPRAK Operasyonu’ kapsamında, Çıkar amaçlı suç örgütü kurmak ve yönetmek’ suçundan tutuklanan Kürşat Yılmaz, sevk edildiği Bayrampaşa Cezaevi'nden Tekirdağ F Tipi cezaevine gönderildi. 
     İstanbul 9’uncu Ağır Ceza Mahkemesi tarafından tutuklanan Kürşat Yılmaz önce Bayrampaşa Cezaevi'ne konuldu. Karantina koğuşunda’ 2 gün kalan Yılmaz buradan Tekirdağ F Tipi Cezaevi'ne gönderildi. Yılmaz’ın Kandıra doğumlu olması nedeniyle Sedat Peker, Sedat Şahin ve Vedat Ergin gibi yeraltı dünyasının ünlü isimlerinin bulunduğu Kandıra cezaevine gönderilmediği belirtildi. 
     Kürşat Yılmaz’ın nakledildiği Tekirdağ 2 No'lu F tipinde ise Alaattin Çakıcı ve Metin Kaplan gibi ünlüler bulunuyor. Ayrıca Sedat Peker’in kardeşi Atilla Peker de aynı cezaevinin 1 nolu kısmında tutuluyor. Yeraltı dünyasının diğer tanınmış isimlerinden Sedat Peker, Vedat Ergin ve Yakup Süt de bir süre bu cezaevinde kalmıştı. 
     Sedat Peker grubuyla ilişki içinde olduğu, polisin Peker’le ilgili hazırladığı fezlekede belirtilen Yılmaz’ın, Çakıcı grubuyla da bir sorunu bulunmuyor. Çakıcı ve Yılmaz grubu arasındaki dostluk Endüstri Holding soruşturması kapsamında Yılmaz grubu hakkında hazırlanan fezlekedeki telefon konuşmalarına da yansımıştı. 
     
</TEXT>
</DOC>
