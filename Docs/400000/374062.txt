<DOC>
<DOCNO> 374062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun24.html </URL>
<DATE> 2005/08/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İngiltere, Türkiye için 'yol haritası' hazırladı mı 
</HEADLINE>
<TEXT>

     AB Dönem Başkanı İngiltere'nin, Türkiye'nin Rum gemi ve uçaklarına uyguladığı ambargonun kaldırılması ve Gümrük Birliği Ek Protokolü konusunda ''yol haritası'' hazırladığı ve bu konuda Rum yönetiminin nabzını tuttuğu öne sürüldü. 
     Rum Simerini gazetesi, ''İngiltere'nin güney Lefkoşa Yüksek Komiseri Peter Millett aracılığıyla, Türkiye'nin Rum uçak ve gemilerine ambargosunun kaldırılması için bağlayıcı bir yol haritası uygulanması konusunda Rum yönetiminin nabzını tuttuğunu'' yazarken, ''Rum yönetiminin buna olumlu yaklaşmakla birlikte, Türkiye'nin deklarasyonuna karşı AB'nin bir karşı deklarasyon yayınlaması gerektiği hususunda da ısrar ettiğini'' belirtti. 
     Dönem Başkanı İngiltere'nin, görüşlerini Rum yönetimine ilettiğini kaydeden gazete, bu görüşlerin, ''Türk deklarasyonunun hukuki sonuçlar yaratamayacağı ve Türkiye'nin, ek protokole imza atmakla yükümlülüklerini yerine getirdiği ve üyelik müzakerelerine 3 Ekim'de başlayabileceği'' şeklinde olduğunu, Rum yönetiminin ise deklarasyonunun, ek protokolün hayata geçirilmesi konusunda sorunlar yaratmakta olduğuna inandığını yazdı. 
     
     İNGİLTERE'DEN KARŞI DEKLARASYON TASLAĞI 
     Bu arada bir başka Rum gazetesi Alithia ise, ''AB Dönem Başkanı İngiltere'nin, bu haftaki AB toplantılarında sunulması muhtemel bir karşı deklarasyonun taslağını hazırladığını ve bu taslağın AB Daimi Temsilciler Komitesi COREPER toplantısında görüşüleceğini'' ileri sürdü. 
     Gazete, ''taslakta, Türkiye'nin gümrük birliği kararlarını hayata geçirmekle ilgili yükümlülüklerine işaret edildiğini'' yazdı. 
     Gazeteye göre, taslakta, Türkiye'ye karşı tamamen diplomatik bir yaklaşım kullanılırken, Türkiye'nin, limanlarını Rum gemilerine, ürünlerine ve hizmetlerine açması gerektiğine işaret ediliyor. Yine aynı gazeteye göre, taslakta, yükümlülüklerini yerine getirmemesi durumunda Ankara'nın karşı karşıya kalacağı sonuçlarla ilgili hiçbir uyarı yer almazken, ek protokolün tam olarak hayata geçirilmesi isteniyor. 
     Alithia, ''edindiği bilgilere göre, taslağın İngiltere tarafından tek başına hazırlanmadığını, aralarında Fransa'nın da bulunduğu AB'nin güçlü ülkelerinin da deklarasyon taslağının hazırlanmasında işbirliği yaptığını'' yazdı. 
     Bu arada Rum Dışişleri Bakanı Yorgo Yakovu, bu haftaki AB toplantıları öncesinde yoğun diplomatik temaslarını sürdürüyor. 
     Rum gazeteleri Yakovu'nun, dün bir araya geldiği Hollanda Dışişleri Bakanı Bernard Bot'tan, Türkiye'nin deklarasyonuna karşı AB'nin ''sessiz kalmayacağı'' güvencesi aldığını yazarken, Rum bakanın birçok AB ülkesinin yetkilileriyle telefon trafiği içinde olduğunu belirttiler. 
     Yakovu, Rum haber ajansına yaptığı açıklamada, ''Türkiye'nin üyeliğiyle ilgili oyunun bu haftaki AB toplantılarda oynanacağını'' kaydederken, ''Müdahil tarafların gerçek niyetlerinin ne olduğunu görmek için çarşambayı bekleyeceğiz ve ondan sonra konuşacağız. Şimdi hazırlık zamanıdır'' ifadesini kullandı. 
     
</TEXT>
</DOC>
