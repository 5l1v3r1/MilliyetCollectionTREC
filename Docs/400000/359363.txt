<DOC>
<DOCNO> 359363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy07.html </URL>
<DATE> 2005/07/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vatandaşlardan Meclis'e ilginç öneriler 
</HEADLINE>
<TEXT>

     TBMM Dilekçe Komisyonu’na yardım istemiyle vatandaşlardan çok sayıda başvuru arasında ülke sorunlarına çözüm önerileri de yer alıyor. Komisyona başvuran vatandaşların önerileri arasında, "Irak’a sivil-asker gönüllülerden oluşacak bir kuvvetin gönderilmesi, milletvekili ve bakan sayılarının azaltılması, siyasi parti sayısının beşe indirilmesi, kapkaç olaylarına karışan çocukların anne ve babalarının cezalandırılması" gibi ilginç öneriler de bulunuyor. 
     TBMM Dilekçe Komisyonu’na vatandaşlar tarafından çok sayıda başvuru geliyor. Bu başvurulardan bir kısmında iş, para, atama, polis, hakim ve muhtarlardan şikayet yer alırken, son dönemde kendisinin ombudsman olarak atanmasını isteyen kişiler de bu komisyona başvuruda bulundu. Komisyon, genellikle gelen dilekçeleri ilgili bakanlıklara gönderirken, bazı dilekçelerdeki istekler için yasa değişikliği yapmak gerekiyor. Komisyon yasa gerektiren başvuruları ayrı bir liste halinde tutarken, son dilekçe cetvelinde bu ilginç yasa önerileri de yer aldı. Bunlardan bazıları şöyle 
     "-Kapkaç olaylarının önlenebilmesi için cezaların artırılması, azmettirenlerin tespiti ve yaşı küçük olanların velilerinin cezalandırıldığı bir sistem, -Siyasi partilere yapılan hazine yardımının sona erdirilmesi, milletvekili ve bakan sayısının azaltılması, milletvekili dokunulmazlığının görevi ile sınırlandırılması ve seçime giderken milletvekillerine ödenen maaşın geri alınması, -Eski hükümlülerin çocuklarının subay, astsubay ve Polis Koleji sınavlarına giremeyeceğine ilişkin düzenlemelerin kaldırılması, -2 Temmuz’un ’Laikliğe Saygı Günü’ olarak yasalaşması, -AB’ye girme aşamasında borçtan kaynaklanan icra olaylarında kişilerin ikametine girilmemasi için yasal düzenleme, -Kriz ortamının sona erdirilmesi için bir yasayla ülkedeki parti sayısının 5 olarak belirlenmesi, -Memurların sicil raporlarındaki kayıtların yıl sonunda kendilerine bildirilmesi ve memurluğa engel teşkil etmeyecek suçtan hüküm giyenlerin hükümlülük süresince izinli sayılmasına yönelik yasal düzenleme, -Geriye dönük vergi affı, -Üniversitelerde Kürtçe’nin seçmeli ders olarak okutulması ve anadilde eğitim kapsamına alınması, -Irak’a asker göndermenin oradaki düzeni sağlayacağı, Türkiye’nin AB ile ilgili geleceği ve komşuları olan Ortadoğu ülkelerinin geleceği bakımından yerinde olacağı görüşüyle, Irak’a gönüllülerden sivil-asker oluşturulan bir kuvvetin gönderilmesi, -Devlet memurluğuna girişte yaş sınırının 30’dan 32 ye çekilmesi, -Lojmanların, resmi otoların, sosyal tesislerin kamp yeri satılması." 
     
</TEXT>
</DOC>
