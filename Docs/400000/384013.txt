<DOC>
<DOCNO> 384013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonyas11.html </URL>
<DATE> 2005/10/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Nobel ödülünü kazanan profesör, projesinde kobaylık yapmış .. 
</HEADLINE>
<TEXT>

     2005 Nobel Tıp Ödülü'nü kazanan Avustralyalı profesör Barry Marshall, ülsere stresin yol açmadığı teorisini kanıtlamak için kendisini kobay yaptığını bildirdi. 
     Meslektaşı Robin Warren ile ödülü paylaşan Marshall, gazetecilere yaptığı açıklamada, ''ülsere ve gastrite bakterilerin neden olduğunu kanıtlamak için kendisini bir laboratuar faresi yaptığını'' söyledi. 
     Teorisini kanıtlamak için bir bakteri kokteyli içtiğini açıklayan Marshall, bakteriyi içtikten sonra midesinin bulandığını, kustuğunu ve karnının ağrıdığını anlattı. Marshall, ancak bu belirtilerden antibiyotik ve asit salgılanmasını engelleyen ilaçlarla kurtulduğunu belirtti. 
     Marshall, ülsere ve gastrite bakterinin neden olduğunu kanıtlamak için kendini kobay yapmaktan başka seçeneği olmadığını ifade etti. 
     İsveç-Stockholm Karolinska Enstitü Nobel Kurulu, Marshall ve Warren'ı, ''gastrit ve ülsere bakterinin yol açtığını belirlemeleriyle'' büyük ödüle layık görmüştü. 
     
</TEXT>
</DOC>
