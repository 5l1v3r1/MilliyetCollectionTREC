<DOC>
<DOCNO> 382269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko60.html </URL>
<DATE> 2005/09/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Savunma Sanayi Müsteşarı Kendi tankımızı üreteceğiz 
</HEADLINE>
<TEXT>

     Mustafa Seven AA 

Savunma Sanayii Müsteşarı Murad Bayar, ''Milli Tank Projesi çerçevesinde kendi tankımızı üreteceğiz'' dedi. 
     IDEF 2005 Fuarı'nda A.A muhabirinin sorularını yanıtlayan Bayar, Türkiye'nin gerçekleştirmek istediği Milli Tank Projesi'nin büyük bir proje olduğunu, bu çerçevede Türkiye'nin kendi tankını üretmeyi amaçladığını söyledi. 
     Milli Tank Projesi çerçevesinde Türkiye'nin, diğer ülkelerle de işbirliği yapabileceğini belirten Bayar, Pakistan ve Güney Kore gibi ülkelerin bu alanda Türkiye ile işbirliği yapma isteği içinde olduğunu ifade etti. 
     Milli Tank Projesi'nin ilk etapta 250 tanktan oluşan ve en az 2.5-3 milyar dolarlık bir proje olacağının altını çizen Bayar, bu projenin daha sonra daha büyük miktarlara ulaşabileceğini de kaydetti. 
     Bu arada tank zırhını üretme açısından Türkiye'nin henüz yeterli kapasiteye sahip olmadığını ifade eden Bayar, ancak taktik zırhlı araçlar için Türkiye'nin zırh üretme kabiliyeti bulunduğunu, Ereğli Demir Çelik'in de zırh üretmek için yatırımları bulunduğunu belirtti. 
     Tank projesinin önümüzdeki aylarda önemli bir aşamaya gelerek uygulama aşamasına geçileceğini belirten Bayar, bu projedeki sistem entegrasyonunun, sistem tasarımının Türkiye'ye ait olup onun içindeki alt parçaların yurtdışından ithal edilebileceğini, örneğin motorun yurtdışından temin edilebileceğini kaydetti. 
     
     ZIRHLI ARAÇ İHALESİ... 
     Ayrıca Türkiye'nin kara araçlarında, artık dışa bağımlı olmaktan kurtulduğunu belirten Bayar, taktik zırhlı araç ihtiyacı bulunduğunu, buna bağlı zırhlı taktik araç üretimine ilişkin, ileride ihaleler olacağını belirtti. 
     
     TÜRK SİLAHLI KUVVETLERİ'NİN ETKİSİ... 
     Bayar, Türk Silahlı Kuvvetleri'nin TSK , dünyanın önde gelen ordularından birisi olduğunu vurgularken, TSK'nın kullandığı bir sistemin, dünyada çok büyük bir potansiyel bulduğuna işaret etti. 
     ''Bu potansiyeli, kendi şirketlerimiz lehine kullanmak istiyoruz'' diyen Bayar, şöyle devam etti 
     ''Benim şirketimin ürünü, benim Silahlı kuvvetlerimde kullanılsın ve o itibarla ben bunları dışarıda satayım. Çünkü Ortadoğu'ya, Uzakdoğu'ya, Kuzey Afrika'ya gidince, TSK kullanıyor mu diye soruyorlar, kullanıyor yanıtını alınca, o malın satış imkanı çok fazla oluyor. Birinci adım, kendi özgün ürünümüzü yapmak, kendi silahlı kuvvetlerimizde bunu kullanmak. Bunlar olursa Türkiye'nin çok ciddi bir ihracat potansiyeli bulunuyor.'' Türk sanayiinin önemli bir aşamaya geldiğinin altını çizen Bayar, ''Türk Sanayii bundan sonra ortak üretim ya da parça imalatı yapan değil, ürün çıkaran sanayi olacak'' şeklinde konuştu. 
     
     IDEF 2005'İN DEĞERLENDİRMESİ... 
     Murad Bayar, IDEF 2005'i değerlendirirken de, çok başarılı bir fuar olduğunu, bu fuarda Türk şirketlerinin çok daha fazla özgün üretimi pazarladığını gördüğünü belirtti. 
     Bayar, ''Türk ürünleri, dünyanın ilgisi çeken ürünler. Kendi tasarladığımız her ürün ihraç edildi, bunun istisnası yok. Aselsan'ın telsizinden, FNSS ve Otokar'ın araçları, Roketsan'ın füzeleri ve Havelsan'ın simülatörleri var'' şeklinde konuştu. 
     
</TEXT>
</DOC>
