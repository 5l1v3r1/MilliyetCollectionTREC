<DOC>
<DOCNO> 367310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun41.html </URL>
<DATE> 2005/08/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bulgaristan'da alarm Meriç nehri yükselebilir 
</HEADLINE>
<TEXT>

     Bulgaristan'ın başkenti Sofya çevresinde etkili olan şiddetli yağış nedeniyle kente yakın İhtiman, Gorna Malina, Kostenets ve Elin Pelin kasabalarında sel baskınları hayatı felç etti. 
     Sel bölgesindeki 4 barajın taşması nedeniyle Meriç nehrinin su seviyesinde gün sonuna doğru artış beklendiğini belirten Sivil Savunma yetkilileri, halkın nehir yatağından uzaklaşmasını istedi. 
     Sivil Savunma yetkileri, Meriç'in su seviyesinin çok yüksek olmayacağını, ancak her ihtimale karşı Türkiye ve Yunanistan'a bilgi verildiğini de açıkladı. 
     Meriç kıyısında bulunan Filibe kentindeki Bölge Emniyet Müdürlüğü, anne-babaların çocuklarına dikkat etmelerini istedi. Emniyet Müdürlüğü, taşkın beklenmediğini, ancak balıkçılar ve nehir kenarında bulunan herkesin uzaklaşması gerektiğini bildirdi. 
     Sofya'nın 30 kilometre güneyindeki İhtiman belediye başkanı Margarita Petkova, bölgedeki 4 barajın taşmasının, kurtarma çalışmalarını zorlaştırdığını belirtti. 
     Kentin tüm binalarının selden hasar gördüğünü bildiren Petkova, iki okul ve bir yurda yerleştirilen 2000 kişiye battaniye ve yemek ulaştırıldığını duyurdu. 
     Bu arada sel nedeniyle İhtiman'da durmak zorunda kalan Sofya-İstanbul seferi yapan trenin 12 saattir bu bölgede beklediği bildirildi. 
     Belediye Başkanı Petkova, İhtiman'ın en alçak bölgelerindeki su seviyesinin 1.8 metreye ulaştığını, rayların su altında kalması nedeniyle Sofya-İstanbul treninin daha yüksek rakımdaki Vakarel bölgesine çekilebileceğini de belirtti. 
     
</TEXT>
</DOC>
