<DOC>
<DOCNO> 393471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo07.html </URL>
<DATE> 2005/11/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çalımbay, Ankaraspor'da... 
</HEADLINE>
<TEXT>

     Ankaraspor, Samet Aybaba'nın ayrıldığı teknik direktörlük görevine Rıza Çalımbay'ı getirdi. 
     Ankara Altınpark'ta kulüp başkanı Hilmi Gökçınar ile biraraya gelen teknik direktör Rıza Çalımbay, bugün ikinci görüşmede aralarındaki ufak pürüzleri giderdiklerini, kendisine yapılan teklifi kabul ettiğini ve yarın sözleşme imzalayacaklarını açıkladı. 
     Ligde üst üste kaybedilen puanların ardından istifa eden teknik direktör Samet Aybaba'nın yerine, dün gece Ankara'da, Beşiktaş'ın eski teknik direktörü Rıza Çalımbay ile görüşen lacivert-beyazlı yöneticiler, Çalımbay ile el sıkıştı. 
     Ankaraspor ile 1,5 yıllığına anlaşan Çalımbay'ın yardımcılıklarını Bülent Albayrak, Cengiz Birgen ve Kenan Oktay yapacak. 
     
     ÇALIMBAY TAKIMI VE ANKARA'YI ÇOK İYİ TANIYORUM 

     Rıza Çalımbay, kendisine dün 'aniden' yapılan bir öneri ile Ankara'ya geldiğini belirterek, "Takımı ve Ankara'yı çok iyi tanıyorum. Burada başarılı olacağıma inanıyorum. Benim ve Ankarasporlu yöneticilerin hedefleri var. Ankaraspor çok iyi bir takım ancak şanssız bir dönem geçirdi. Başkent ekibini hak ettiği yere getirmek istiyoruz" diye konuştu. 
     Ankara'ya gelmeden önce teknik direktör Samet Aybaba ile de görüştüğünü ifade eden Çalımbay, "Onun söyledikleri doğrultusunda hareket ettim" dedi. 
     Çok fazla transfer istemediğini vurgulayan Çalımbay, tek tek bakıldığında takımın kaliteli futbolculardan oluştuğunu kaydetti. 
     
     GÖKÇINAR "ANLAŞMAKTA ZORLANMADIK" 

     Ankaraspor Kulübü Başkanı Hilmi Gökçınar, teknik direktör Çalımbay ile anlaşmakta zorlanmadıklarını söyledi. 
     Görüşmeler sırasında kendilerinin prensiplerini, Rıza Çalımbay'ın ise hedeflerini masa koyduğunu ifade eden Gökçınar, şöyle konuştu 
     "Alternatifler içinde bizim için en uygun hoca ile anlaştık. Şanssız haftalar geçirdik. Bulunduğumuz yeri hak etmiyoruz. Bu kadroyla iyi bir çıkış yakalayacağız. Güzel bir anlaşma, güzel bir hoca." Gökçınar, "Takımı kuran ve bugüne kadar yöneten Samet Aybaba'ya teşekkür ediyorum. Gitmesini istemezdik ama bu durumdan kendisi de rahatsızdı ve zorunlu oldu" diyerek sözlerini tamamladı. 

     
</TEXT>
</DOC>
