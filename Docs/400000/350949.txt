<DOC>
<DOCNO> 350949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/yersen.html </URL>
<DATE> 2005/06/11/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
İki ileri, bir geri... 
</HEADLINE>
<TEXT>


Milli Takım puan kaybediyor, Ersun Yanal yerden yere vuruluyor, yetersizlik, acemilik ve işbilmezlikle suçlanıyor. 
Aynı takım dört gün sonra üçüncü sınıf bir rakibe yarım düzine gol atıyor "Bir şans daha verelim", "Dere geçerken at değiştirilmez" söylemleriyle, cesaret edilemeyen kaçınılmaz operasyon erteleniyor 
Medya elinde keskin kılıç, Yanal'ı asıyor, kesiyor, yargılıyor. 
Bir kısmı "kalsın", diğerleri "gitsin" anketleri yapıyor. 
Geldiği günden beri genç hocayı hazmedemeyen, içine sindiremeyen bir grup futbol yorumcusu ise her fırsatta Yanal'ın boynuna yağlı ilmeği geçirmekten büyük haz duyuyor. 
Dikkat edin, son on yıldır Mustafa Denizli'den Ersun Yanal'a aynı yöntem uygulanıyor... 
Alınmış her yeni karara, her değişikliğe muhalefet etmek itibarlı yorumculuk sayılıyor... 
Çuvaldızın büyüğünü kendimize batırdıktan sonra dönüyoruz Futbol Federasyonu'na... 
Tam 11 aydır milli takım hocası konusunda kararsız, ne yapacağını bilmeyen ve doğru dürüst destek veremeyen federasyon, yazık ki bugüne kadar tutarlı bir duruş sergileyemedi. 
Ne Yanal'a sahip çıktı, ne onunla yolları ayırmayı göze alabildi. 
Kapalı kapılar ardında alternatif aranırken, tarihi konaktaki fısıltılar futbol dünyasına yayılmakta gecikmedi. 
Başta Futbol Federasyonu Başkanı olmak üzere yönetim kurulunda pekçok kişi kendi inisiyatifleriyle milli takıma hoca beğenmeye kalktı. 
Fatih Terim, Lucescu, Hitzfeld isimleri ayyuka çıktı. 
Hatta İstanbul'daki Şampiyonlar Ligi finalinden önce Liverpool'un Fransız Teknik Direktörü Rafael Benitez ile bile temasa geçildi... 
Tüm bu gelişmelerden Ersun Yanal ve Ay - Yıldızlı formayı giyen futbolcular haberdar olmadı mı 
Yanal kısa sürede halef adaylarını tek tek öğrendi... 
Başının üzerinde keskin kılıç, her maça aynı gerilim, aynı sıkıntıyla çıkmak zorunda bırakıldı. 
Sahiplenilmediğini düşünen, kerhen destek verildiğini bilen bir teknik direktörün peş peşe hata yapmasından doğal ne olabilirdi ki... 
O da bekleneni yaptı 
Bugün eğer Yanal'ın başarısız olduğu iddia ediliyorsa, ki görünen o, Futbol Federasyonu günü kurtarmak yerine dürüstçe ortaya çıkıp bu sorumluluğu paylaşmalıdır. 
Yanal'ın ve milli takımın başarısızlığında en büyük pay bu federasyonundur. 
Türk futbolunu yönetenler zamanında doğru hamleleri yapamamış, cesaretli davranamamış, radikal kararlar alamamış, milli takım hocasına güven duyduğunu hissettirememiş ve Yanal'ın tek başına hedef olmasını engelleyememiştir. 
İki ileri bir geri yürüdüğümüz çağı 5 yıl önce kapadık. 
Hadi bir an önce kurumsallaşın da önümüzü görelim, hedeflerimizi belirleyelim... 
Yoksa çok geç olacak. 

Vazgeçin bu çılgınlıktan 

Futbol Federasyonu hata üzerine hata yapıyor ve panikliyor. 
Alın size en sıcak örnek. 
Orduspor - Eskişehirspor maçıyla ilgili son 15 günde yaşanan gelişmelere bakın. Tümü federasyonun ne kadar basiretsiz ve acemice davrandığını gösteriyor. 
Orduspor'un hükmen galibiyeti ile ilgili tartışmalı karardan tutun, Tahkim Kurulu'nun usule uygun yapmadığı duruşmaya, maçın tarafsız sahada seyircili oynanmasına dek uzanan hatalar zinciri olayı tam bir çıkmaza sokuyor. 
Düşünebiliyor musunuz 
Ortam yay gibi gerilmiş, ikinci bir Sivas - Kayseri vak'ası yaşanmasına ramak kalmış, federasyon maçın tekrarının seyircili oynanmasına hükmediyor. 
Güya Tahkim Kurulu tarafından hakkının yendiğini düşündüğü Orduspor'a kıyak yapacak 
Böyle bir atmosterde iki takım taraftarı aynı statta bir araya gelecek... 
Değil Samsun'da görev yapan binlerce polisi, bir alay asker yığsanız oraya önüne geçemezsiniz toplumsal bir facianın. 
Bu maçı nerede oynatırsanız oynatın. 
İsterseniz sonucunu da önceden siz belirleyin 
Ama seyircili oynatma çılgınlığından vazgeçin. 
İki kenti birbirine daha fazla düşman etmeyin. 
Türk futbolunun yıllarca kapanmayacak bir yara almasına izin vermeyin. 
Hadi o gün politik davrandınız, maçı kaldığı yerden ya da ilk dakikadan itibaren başlatma gibi seçenekleri es geçip, vicdanınızın sesini dinlediniz. 
O halde bu kez de aynı sese kulak verin, Ordu ve Eskişehir insanının karşı karşıya gelmesini engelleyin. 
Kimse Futbol Federasyonu ile Tahkim Kurulu'nun niçin kavga ettiğine bakmaz. Bugünlere nasıl gelindiğini takmaz. 
Eğer o statta futbol adına utanç verici görüntüler yaşanır, kan dökülür ve dünyaya rezil olursak "bu tablonun sorumluluğu sadece ve sadece Levent Bıçakcı başkanlığındaki Futbol Federasyonuna aittir" denir. 
Gelin yol yakınken hatadan dönün. Gelin hatayı daha büyüğünü yaparak kapatma alışkanlığınızdan en azından bu defalık vazgeçin. 
Yoksa bu sorumluluğu kaldıramazsınız... İş işten geçtikten sonra isteseniz de o koltukta vicdanınız rahat oturamazsınız... 

Yanlış hesap mahkemeden... 

İki ay önce futbol yasasına yeni rötuşlar yapılırken komisyonda ve TBMM Genel Kurulu'nda sözünü dinletemeyen Cumhuriyet Halk Partisi, karşı çıktığı hükümlerin iptali için Anayasa Mahkemesi'ne başvurdu. 
İlk günden itibaren federasyon başkan adaylarında aranan yüksek okul koşuluna karşı çıkanlardan biriyim. 
Ancak, Başbakan'ında bile yüksek okul şartı aranmayan bir ülkede CHP'nin Anayasa'nın eşitlik ilkesine aykırı olduğu gerekçesiyle yaptığı başvurunun yarın neler getirebileceğini düşünüyorum da... 
Anayasa Mahkemesi'ne taşınan yasa hükmüyle ilgili "yürütmeyi durdurma" talebi kabul edildiği taktirde, nihai karar verilinceye dek geçecek süreçte başkan adaylığı engellenen bir şahıs, örneğin Haluk Ulusoy yeterli sayıda imza toplayıp federasyon genel kurulunu olağanüstü toplantıya çağırabilir. 
Genel kurulda seçim kazanıp, federasyon başkanlığı koltuğuna oturabilir Farklı alternatifler de gündeme gelebilir. 
Futbolumuz yeni bir kaosa sürüklenebilir. İş, içinden çıkılmaz bir hal alabilir. 
Tüm bu olasılıkların hayata geçmemesi için neden yok. 
İlginç olan, dün ilgili yasa değişikliğini yapanların, bugün gelinen noktayı hesaplayamamaları. 
Altı ayda bir yapılan yasa düzenlemeleri, mahkemeler, kavga gürültü bitsin istiyoruz. Ama her gün önümüze bir yenisi çıkıyor. 
Hadi hayırlısı 



</TEXT>
</DOC>
