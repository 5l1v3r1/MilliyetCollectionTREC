<DOC>
<DOCNO> 397184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/axsiy01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst kimlik polemiği 
</HEADLINE>
<TEXT>


Erdoğan'ın "Türkiye Cumhuriyeti vatandaşlığı üst kimliktir" sözü tartışma çıkardı. Baykal, "Türk milleti demekten utanmayacaksın" Mumcu, "Türklük ibaresinden kaçındı" dedi 

ANKARA Milliyet - Fotoğraf MUSTAFA İSTEMİ 


Başbakan Recep Tayyip Erdoğan, "Türkiye Cumhuriyeti vatandaşlığı üst kimliktir" değerlendirmesiyle parti liderleri arasında yeni bir tartışma başlattı. Muhalefet liderleri, "Türklük ibaresinden kaçınmakla" suçladıkları Erdoğan'a, "Türk milleti demekten utanma" diye seslenirken, Erdoğan "üst kimliğin sapkınlara karşı sigorta olduğunu" söyledi. 
Erdoğan'ın Şemdinli'deki yorumuna tepki gösteren CHP Genel Başkanı Deniz Baykal, Türkiye Cumhuriyeti vatandaşlığının bir üst kimlik olmadığını söyledi. CHP grubunda konuşan Baykal, şu ifadeleri kullandı 
"Biri bunu Erdoğan'a anlatsın. Türkiye Cumhuriyeti vatandaşlığı hukuki kimliktir. Türkiye Cumhuriyeti vatandaşlığı, Türk milleti yerine ikame edilmez. Türk milleti kavramını içine sindireceksin. Türk milleti demekten korkmayacaksın, utanmayacaksın, mahcup olmayacaksın. Türk milletinin, kimsenin etnik kimliğine tecavüz olmadığını bileceksin. Diyarbakır'a gittiğinde suçlu suçlu 'tek millet, tek devlet' dedin. Neymiş bu millet, aç anayasaya, bak. Aç tarihe bak, gör ne milleti olduğunu." 

Sürçülisandır 
ANAP Genel Başkanı Erkan Mumcu da, Erdoğan'ın anayasal vatandaşlık bağının ortak adı olan Türklük ibaresini ifade etmekten kaçındığını savundu. Mumcu, "Erdoğan'ın sürçülisan etmiş olduğunu umalım. Ama bu konu üzerinden polemik üretmenin Türkiye'ye fayda getireceğini düşünmüyorum. İnşallah Erdoğan bunu düzeltir" dedi. 
Erdoğan ise AKP grubunda, tepkilere karşın yorumunda ısrar etti. Sapkınların ve hukuksuz alanlara kayanların ülkenin maşeri vicdanını asla teslim alamayacağını dile getiren Erdoğan, "Bunlara karşı Türkiye Cumhuriyeti vatandaşlığı, 73 milyon için sigortadır. Bizi birleştiren bu üst kimliktir. Bu ifademden rahatsız olanlara bilimsel çalışmalar yapmalarını tavsiye ederim. Bir defa Anayasal vatandaşlık ortak güçtür. Bu gücü kimse bölmeye kalkmasın" ifadesini kullandı. "Biz bir mozaiğiz" diyen Erdoğan, bu mozaiğin birinin kenara atılması durumunda o zenginliğin yakalanamayacağını söyledi. 

'Sen de gitsene, ne duruyorsun ' 

Başbakan Erdoğan, kendisini bölgeye gitmemekle eleştiren DYP Genel Başkanı Mehmet Ağar'a, "Bu siyaset üstü bir meseledir. Sen de siyasi parti liderisin, gitsene, ne duruyorsun" yanıtını verdi. 
Erdoğan, AKP grubunda, "Ülkeyi seven herkes, bu ülkeyi kamburlarından kurtarmayı görev saymalı" diye konuştu. Hakk ri, Şemdinli ve Yüksekova'daki olaylarda illegaliteyi legaliteye dönüştürme gayreti içinde olanlar bulunduğunu kaydeden Erdoğan, şunları söyledi 
"Hiç kimse hukuk dışı yollardan hak aramaya kalkmasın. O devir kapanmıştır. Bu ülkede zaaf alanları oluşturarak, huzur ortamını adeta kundaklamak suretiyle bir yere varmak isteyenler olabilir. Hukuk devletinin karanlık odaları yoktur. Hükümete muhalefet edeyim derken Türkiye'ye muhalefet edilmemelidir." 


</TEXT>
</DOC>
