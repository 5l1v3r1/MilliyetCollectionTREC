<DOC>
<DOCNO> 395549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur18.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Olaylar, Hakkari merkezine de sıçradı 
</HEADLINE>
<TEXT>

     ŞEMDİNLİ ve Yüksekova ilçelerinden sonra bugün de Hakkari kent merkezi, izinsiz gösteri yapan gruba güvenlik güçlerinin müdahalesiyle savaş alanına döndü. 
     Hakkari’de bugün meydana gelen olaylarda 1 göstericinin öldüğü, 5 polis ile 10 göstericinin yaralandığı bildirildi. 
     Esnafın kepenk kapatma eylemi yaptığı kentte bölücü örgüt lehine slogan atarak yürümek isteyen yaklaşık 500 kişilik gruba güvenlik güçleri izin vermeyince ana caddelerde ve sokak aralarında saatler süren çatışma çıktı. Güvenlik güçleri biber gazı kullanıp uyarı ateşi açarken, göstericiler de taş ve sopalarla saldırdı. 
     Olaylar sırasında yaralanan göstericinin Van’a getirilirken yolda yaşamını yitirdiği ve tekrar Hakkari’ye gönderildiği bildirildi. 
     Yaralanan 5 polisin Hakkari Askeri Hastanesi’nde tedavi altına alındığı, yaralanan 10 göstericiden 4’ünün Van’a sevk edildiği, 6’sının ise Hakkari Devlet Hastanesi’nde tedavi altına alındığı belirtildi. 
     Kentte güvenlik güçlerinin sokak aralarındaki göstericileri dağıtarak olayları kontrol altına aldığı kaydedildi. 
     Dünkü olaylarda 3 kişinin öldüğü 16 kişinin yaralandığı Yüksekova'da bugün cenaze töreni gerginliği vardı. Şemdinli'de de lise öğrencileri protesto yürüyüşü yaptı. 
     Daha sonra ara sokaklarda toplanan göstericilerin dağılması yönünde uyarılarda bulunan güvenlik güçleriyle grup arasında gerginlik yaşandı. 
     Polis, göstericileri dağıtmak için göz yaşartıcı gaz kullanırken, zaman zaman havaya ateş açtı. 
     Hakkari Belediye Başkanı Metin Tekçe’nin göstericileri dağıtmak için sağduyu çağrısında bulunduğu, çağrı üzerine kent merkezindeki göstericilerin dağıldığı, bazı grupların mahallelerde zaman zaman polisle çatıştığı belirtildi. 
     
     ESKİ VEKİLİN YAKINI 

     Hakkari’nin Yüksekova İlçesi’nde meydana gelen olaylarda yaşamını yitiren eski Hakkari ANAP Milletvekili Naim Geylani’nin yakını Abdülhaluk Geylani’nin cenazesi ilçeye getirildi. 
     İlçe girişinde kalabalık bir topluluk tarafından karşılanan cenaze, ilçe merkezindeki Ubeyt Camisine götürüldü. 
     Eski Hakkari ANAP Milletvekili Naim Geylani, topluluğu yaptığı konuşmada, öncelikli hedeflerinin olayları yatıştırmak olduğunu kaydetti. 
     Topluluk, kaymakamlığa doğru yürümek istedi. DEHAP’lı yöneticiler, topluluğu sakin olmaları yönünde uyardı. Topluluğun dağılması sırasında ilçede geniş güvenlik önlemlerinin alındığı gözlendi. 
     
     CENAZELER GELİNCE GERİLİM ARTTI 

     Yüksekova’da dün yaşanan olaylarda yaşamını yitirenler arasında bulunan Abdulhaluk Geylani’nin cenazesi toprağa verilmek üzere ilçeye getirildi. 
     Şemdinli olaylarını protesto etmek amacıyla dün yapılan basın açıklamasına güvenlik güçlerinin müdahale etmesiyle 3 kişi yaşamını yitirdiği, 21 kişi de yaralandığı Yüksekova’da bugün de gerginlik devam ediyor. Yüksekova’da toplanan bir grup olayları protesto eden ve Geylani’nin cenazesinin geleceği camiye doğru yürüyüşe geçen gruba, DEHAP İl Başkanı Sebahattin Suvağacı sağduyu çağrısında bulundu. 
     Dün yaşanan olaylarda yaşamını yitiren Abdulhaluk Geylani’nin Van Devlet Hastanesi’nde bulunan cenazesi Yüksekova’ya getirildi. Geylani’nin cenazesi, kalabalık bir grup tarafından karşılandı. 
     Esnafın kepenk kapattığı ilçede toplanan bir grup, Geylani’nin cenazesinin getirildiği Hacı Ubeyd Camisi’ne doğru sloganlar atarak yürüdü. Cami önünde toplanan gruba hitaben konuşan DEHAP İlçe Başkanı Şahabettin Timur, yaşanan olayların tek sorumlusunun mülki amirler olduğunu belirterek, "Her şeye rağmen cenazeleri şehitlere yakışır bir şekilde toprağa vereceğiz" dedi. 
     Eski Belediye Başkanı Hetem İke de, Hakkari Valisi Erdoğan Gürbüz’ün "Halk içinde bazıların silah açtı" yönündeki açıklamalarına tepki gösterdi. İke, "Bir basın açıklamasının bedeli 3 can olmamalıdır. İlçe halkı artık sağ kalmak için direniyor. Bu halk çok farklı yollarda dağıtılabilirdi. Ancak bunun yerine silah tercih edildi" dedi. 
     İke ve Timur, konuşmalarında toplanan gruba sağduyu çağrısında bulundu. 
     
     HAKKARİ'DE DE DÜKKANLAR KAPALI 

     Hakkari’de esnafın Şemdinli ve Yüksekova’daki olayları protesto amacıyla kepenklerini kapattığı, kentte yoğun güvenlik önlemleri alındığı bildirildi. 
     Alınan bilgiye göre, Şemdinli ve Yüksekova ilçelerinde meydana gelen olaylardan sonra kent esnafı, olaylara tepki göstermek amacıyla bugün kepenklerini kapattı. 
     Kentte, çeşitli noktalarda yoğun güvenlik önlemleri alındığı belirtildi. 
     
     
     ÜÇ KİŞİ ÖLDÜ 

     Yüksekova'da, Şemdinli'deki olayları protesto eden 3 bin kişinin gösterisine polisin müdahalesiyle çıkan çatışmada 3 kişi ölürken, 7'si polis 16 kişi yaralandı. DEHAP İlçe Başkanlığı önünde dün 13.00 sıralarında toplanan kalabalık, Şemdinli'de düzenlenen bombalı saldırı ve sonrasında yaşanan olayları protesto etti. Basın açıklamasının ardından yürüyüşe geçmek isteyen gruba polis izin vermedi. Protestocularun taş atmaya başladığı polis de gruba müdahale etti. İlçe bir anda savaş alanına dönerken, biber gazı kullanan polis havaya da uyarı ateşi açtı. 
     
     Yüzlerce işyeri tahrip oldu 

     Sokak aralarına dağılan göstericiler, Zagros İş Merkezi ile eski cezaevi önünde 2 polis panzerini devirdi. Savaş alanına dönen Yüksekova'da yüzlerce işyeri ve bina tahrip edildi. Mezarlık Mahallesi'nde bulunan 4 No'lu Sağlık Ocağı da bir grup gösterici tarafından ateşe verildi. 
     
</TEXT>
</DOC>
