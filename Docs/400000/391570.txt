<DOC>
<DOCNO> 391570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/ekonomi/eko09.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Anayasa Mahkemesi yolunda... 
</HEADLINE>
<TEXT>


ANKARA Milliyet 

Cumhurbaşkanı Ahmet Necdet Sezer, bazı maddelerinin anayasaya aykırı olduğu gerekçesiyle veto ettiği Bankacılık Yasası ile Sağlık Bakanlığı'nın sözleşmeli sağlık personeli çalıştırmasını düzenleyen yasaların, Meclis'ten aynen geçmesi üzerine onaylamak zorunda kaldı. 
İkinci kez veto hakkı bulunmayan Sezer, Bankacılık Yasası'nın bazı maddelerinin iptali istemiyle Anayasa Mahkemesi'nde dava açacak. 
Sezer, daha önce Bankacılık Yasası'nın "Kurum Personeli" başlıklı 92. maddesi, TMSF'ye ilişkin kurallar içeren 12. kısımda yer alan "Fon Personeli" başlıklı 120. maddesi ve "Banka ve Odalara İlişkin Sandıkların SSK'ya Devri"ne ilişkin geçici 23. maddesinin tekrar görüşülmesini istemişti. 

Gerekçe sandıklar 
Sezer, iade gerekçesinde, BDDK ve TMSF'nin meslek personelinin yükseköğretimin hangi dallarını bitirenler arasından seçileceğine yasada yer verilmeyerek, konunun yönetmeliğe bırakılmasının anayasa ile bağdaşmadığını savunmuştu. Sezer, "Devlet'in kurduğu örgütten daha üstün sosyal güvenlik hakkı sağlayan özel sandıkların SSK bünyesine aktarılmasının da, Anayasa'nın 2. maddesindeki sosyal hukuk devleti ilkesiyle bağdaşmadığını" vurgulamıştı. 


</TEXT>
</DOC>
