<DOC>
<DOCNO> 396538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo10.html </URL>
<DATE> 2005/11/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fenerbahçe'de gözler Şampiyonlar Ligi'ne çevrildi... 
</HEADLINE>
<TEXT>

     Turkcell Süper Ligi'nde Vestel Manisaspor'u 2-1 yenerek liderliğini sürdüren Fenerbahçe'de gözler, AC Milan ile oynanacak Avrupa Şampiyonlar Ligi maçına çevrildi. 
     Sarı-lacivertlilerde dünkü maçta ilk 11'de oynayan futbolcular, Samandıra Tesisleri'ndeki havuz ve kondisyon merkezinde antrenör Roland Koch yönetiminde çalıştı. Diğer futbolcular ise kaleci antrenörü Eike Immel eşliğinde ısınma çalışmasının ardından yarı sahada çift kale maç yaptı. 
     Sakatlığı süren Zafer ise alt sahada takımdan ayrı koşu yapmakla yetindi. 
     Bu arada ABD'li gazeteci Keyvan Antonia Heydari antrenmanı izleyip, Ganalı futbolcu Stephan Appiah ile röportaj yaptı. 
     Fenerbahçe, yarın akşam basına kapalı yapacağı antrenmanla AC Milan maçı hazırlıklarını sürdürecek. 
     
     DAUM'DAN ALMAN TV'SİNE ÖZEL RÖPORTAJ 
     Fenerbahçe Teknik Direktörü Christoph Daum, bugün tesislerde bir Alman televizyon kanalına özel röportaj verdi. 
     Maçlardan sonra genellikle takımın yaptığı yenileme idmanlarına çıkmayan Daum, yedek oyuncular çalışma yaptığı sıra Alman kanalına görüntü vermek için sahaya gelerek, bir süre saha içinde dolaştı. Zaman zaman Alman televizyonu kameramınını da bir yönetmen gibi yönlendiren Daum, tesislerde Alman kanalı için çeşitli görüntüler verdi. 
     
</TEXT>
</DOC>
