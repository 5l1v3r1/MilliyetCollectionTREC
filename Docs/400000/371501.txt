<DOC>
<DOCNO> 371501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo32.html </URL>
<DATE> 2005/08/20/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Güneş "Galibiyet, 3 puanın yanında moral ve güven getirdi" 
</HEADLINE>
<TEXT>

     Trabzonspor Teknik Direktörü Şenol Güneş, Ankaragücü karşısında aldıkları galibiyetin 3 puanın yanında kendilerine moral ve güven getirdiğini söyledi. 
     Şenol Güneş, 3-1’lik galibiyetin ardından yaptığı açıklamada, kazanılması gereken bir maçı kazandıklarını belirterek, "Maça iyi başladık ve iyi devam ettik. Maçın tümünde hakim taraf bizdik. 
     Özellikle ilk yarıda istediklerimizi yaptık. İkinci yarı ise 3-0’dan sonra havanın da etkisiyle daha az pozisyona girdik" dedi. 
     Takım olarak pas yüzdelerinin yüksek olduğu dönemde, oyunun kontrolünü ellerine aldıklarının görüldüğünü ifade eden Güneş, şöyle devam etti 
     "Bugün oyuncularım gayet iyi oynadılar. Başarılarından dolayı onları kutluyorum. Daha iyi olacağımızı düşünüyorum. Galibiyet bize 3 puanın yanında moral ve güven getirdi. Bu dönemlerde iyi bir seri yakalarsak hedefe ulaşabiliriz." 
     
     ŞENTÜRK’ÜN AÇIKLAMASI 
     Ankaragücü Teknik Direktörü Adnan Şüntürk ise Ankaragücü’nün bugünkü maçta kendi oyun karakterinin çok uzağında kaldığını söyledi. 
     Şentürk, kendileri gibi oynayamadıklarını belirterek, "Maçın başında yediğimiz goller oyunumuzu etkiledi, çünkü sağda genç oyuncularımız ağırlıktaydı. Ankaragücü, kendi oyun karakterinin de çok uzağındaydı" diye konuştu. 
     "Takım olarak iyi oynamayabilirdik ama kendimize özgü mücadelemizi sergilemeliydik" diyen Şentürk, "İnançlı bir takımız. 
     Bu kaybımızı telafi edeceğiz. İnançlı mücadelesini sürdürecek Ankaragücü, kendine ligde iyi bir yer bulacaktır" dedi. 
     
     KÜRŞAT’IN TRANSFERİ 
     Trabzonspor Kulübü Başkanı Atay Aktuğ, Beşiktaş’ın santrfor oyuncusu Kürşat Duymuş’u transfer edeceklerini söyledi. 
     Beşiktaş ile prensipte anlaştıklarını ve Kürşat’ın menajeriyle görüşmelerini sürdürdüklerini belirten Aktuğ, "Kürşat’ı bir kurtarıcı olarak almıyoruz. Savunmada alternatif bir oyuncu alarak, takımı güçlendirmek istiyoruz. Kürşat da Türkiye’nin en iyi santraforlardan biridir" dedi. 
     Aktuğ, Ankaragücü karşısında aldıkları galibiyetten dolayı mutlu olduklarını bildirdi. 
     
     FUTBOLCULARIN GÖRÜŞLERİ 
     Trabzonspor’un Polonyalı oyuncusu Szymkowiak, Ankaragücü karşısında iyi bir pas yüzdesiyle oynadıklarını belirterek, "Biz böyle topu kullandığımız sürece her takımı yenebiliriz. Çünkü bu akşam kendimiz değil, top koştu" dedi Ligin ilk haftasındaki maçların kendisini çok etkilediğini ifade eden Szymkowiak, şunları kaydetti 
     "Ülkeme oranla burada ilk hafta maçları sıcak havalarda oynanıyor. Bunun için istediğim performansı gösteremiyorum, ancak bugün önceki haftalara oranla daha iyi olduğumu düşünüyorum. Hafta içinde de milli maçta 90 dakika oynadım ve bu maçın son 20 dakikasında teknik direktör Güneş’ten beni çıkarmasını istedim" diye konuştu. 
     Ankaragücü’nün deneyimli oyuncusu Deniz ise karşılaşmanın başında 2 gol yediklerini ve oyunun sonraki bölümlerinde riske girdiklerini 
     belirterek, "Tam dengeyi sağladığımızda 3. golü yedik. Bundan sonra da Trabzonspor karşısında kazanmamız zordu. Daha sonra 3-1’i bulduk, ancak başka gol bulamayınca sahadan yenilgiyle ayrıldık" dedi. 
     
     FATİH, SUSKUNLUĞUNU BOZDU 
     Trabzonspor’da, geçen sezon 31 golle gol kralı olan Fatih Tekke, bu sezonki suskunluğunu bozdu. 
     Ligin ilk 2 haftasında gol atma başarısı gösteremeyen kaptan Fatih, Ankaragücü karşısında attığı gollerle bu sezon ligdeki ilk gollerine kavuştu. 
     Ankaragücü’ne attığı golle ligdeki 2. golünü kaydeden Yattara’nın sakatlığının ise ciddi olmadığı belirtildi. 
     
</TEXT>
</DOC>
