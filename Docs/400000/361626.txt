<DOC>
<DOCNO> 361626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun16.html </URL>
<DATE> 2005/07/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Schily Biz de teröristlerin hedefindeyiz... 
</HEADLINE>
<TEXT>

     Almanya Federal İçişleri Bakanı Otto Schily, ülkesinin de teröristlerin hedefinde olduğunu söyledi. 
     Der Spiegel dergisi, Schily'nin, Almanya'da da terör saldırılarına karşı uyarıda bulunduğunu belirterek, ''Biz de teröristlerin hedefindeyiz. En büyük endişem, Avrupa'daki göçmen kuşaklardan El Kaide'ye ideolojik açıdan yakın olan terör gruplarının ortaya çıkması'' şeklinde konuştuğunu yazdı. 
     İngiltere'nin Leeds kentinde ortaya çıkarıldığı gibi göçmenlerden oluşan terör gruplarının polisi büyük zorluklarla karşı karşıya bıraktığını ifade eden Schily, ''Bu, hemen hemen hiç kontrol edilemediği için son derece tehlikeli'' dedi. Terörizmle mücadelede en büyük sorunlardan birinin Irak'taki gelişmeler olduğuna dikkati çeken Schily, ''Irak'ta terörist çevreler için nasıl cazibeli bir ortamın oluştuğunu görmemek için kör olmak lazım. Ebu Garib'deki fotoğraflar korkunç'' diye konuştu. 
     Schily, Almanya'daki Müslümanlara da çağrıda bulunarak, camilerde nefret uyandıran vaazleri engellemelerini istedi ve video kameralarla kontrollerin artırılmasının gerekli olup olmadığı konusunu da inceleyeceklerini söyledi. 
     Demecinde, Sosyal Demokrat Parti'nin SPD 18 Eylül'de yapılması beklenen erken seçimleri kazanması durumunda yeniden İçişleri Bakanı olarak görev yapmak istediğini bildiren Schily, Birlik partileri ile CDU CSU büyük bir koalisyon oluşturulmasının ise sadece Başbakan Gerhard Schröder'in bu görevde kalması durumunda düşünülebileceğini kaydetti. 
     
     BECKSTEIN 
     Bavyera Eyaleti İçişleri Bakanı Günther Beckstein ise Alman Haber Ajansı'na DPA yaptığı açıklamada, radikal dinciliğe karşı mücadelede bir çifte stratejinin etkili olacağını savunarak, bir yandan radikal dincilerin izlenmesi, diğer yandan da ''ılımlı Müslümanlarla'' diyalogun sürdürülmesi gerektiğini belirtti. 
     Hoşgörü zihniyetinin tüm halk grupları arasında yaygınlaştırılması gerektiğini ifade eden Beckstein, Müslümanlarla diyaloga özellikle önem verilmesi, bunun için de Müslümanların çok açık bir şekilde şiddete karşı olduklarını ifade etmeleri gerektiğini söyledi. 
     Almanya'da yaşayan Müslümanların büyük bölümünün barışsever olduğunu ve yasalara uyduğunu kaydeden Beckstein, ''Müslümanları hiçbir şekilde tümüyle itham etmek istemiyorum. Liberal İslamiyet'in hüküm sürdüğü yerde polisin işi yok'' diye konuştu. 
     Radikal dincilerle görüşmelerinin mümkün olmadığını, şiddet yanlısı radikal dincilerin Müslüman cemaatler arasında da gittikçe daha yoğun şekilde reddedildiklerini belirten Beckstein, Müslüman cemaatlerin yetkili güvenlik makamlarıyla işbirliğinin ise çok daha fazla geliştirilmesi gerektiğini kaydetti. 
     Der Spiegel dergisinin diğer bir haberinde ise anayasayı koruma dairelerinin Müslüman cemaatlerin işbirliğinden memnun olmadıkları belirtildi. 
     Adı açıklanmayan üst düzeydeki bir yetkili, bugüne kadar çoğu eyalette cami derneklerinin tek bir şüpheliyi bile güvenlik makamlarına bildirmediklerini ifade ederek, ''Bunu bugüne kadar hala bekliyorum'' dedi. 
     Diğer bir görevlinin de, ''Böyle bir adım atmaya çekinenlerin sayısı hala çok fazla'' şeklinde konuştuğu bildirildi. 
     
</TEXT>
</DOC>
