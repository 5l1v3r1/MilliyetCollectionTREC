<DOC>
<DOCNO> 385212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yasam/ayas.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi Türkiye'de 
</HEADLINE>
<TEXT>


Manyas'ta telef olan 2 bin hindinin, Dünya Sağlık Örgütü'nün 'İnsandan insana geçmesi durumunda 150 milyon can alabilir' uyarısında bulunduğu 'kuş gribi' kurbanı olduğu anlaşıldı 

ANKARA Milliyet 

Balıkesir Manyas'a bağlı Kızaksa beldesindeki bir çiftlikteki 2 bin hindi, "kuş gribi" nedeniyle telef oldu. 
Manyas Kuş Cenneti'ne 500 metre uzaklıktaki üretim çiftliğinde, son 3 günde 2 bin hindisi aniden telef olan Mehmet Eksen'in, Tarım ve Köyişleri Bakanlığı'na başvurmasıyla birlikte Türkiye'deki ilk kuş gribi vakası da ortaya çıktı. Tarım ve Köyişleri Bakanlığı ile Sağlık Bakanlığı ekipleri Kızaksa beldesini karantinaya alırken ölü hindi örnekleri de incelenmek üzere Ege Üniversitesi'ne gönderildi. Balıkesir Valiliği'nde oluşturulan kriz masasına ulaşan ilk analizlere göre, hindi ölümlerine kuş gribi virüsünün neden olduğu açıklandı. Bu arada 2 dönüm arazi üzerine kurulu çiftlik dozerle yıkılarak ilaçlandı. 

'Urallar'dan geldi' 
Tarım ve Köyişleri Bakanı Mehmet Mehdi Eker de Siirt'te yaptığı açıklamada, "Ural Dağları'ndan gelip Afrika'ya devam eden göçmen kuşlar Manyas'a uğruyor. Kuş gribini Ural Dağları'ndan gelen göçmen kuşlar getirdi. Her şey kontrol altında. Olayın arkasında değil, önündeyiz" dedi. 
Manyas civarındaki diğer çiftlikleri de taradıklarını ifade ederek, "Endişe edilecek bir şey yok" diyen Bakan Eker, başka bir yerde kuş gribi vakasına rastlanmadığını söyledi. 
Balıkesir Vali Vekili Halil Yavuz Kaya da, hindi ölümlerine kuş gribi virüsünün yol açtığını teyit ederken, Manyas Kuş Cenneti'nde gerekli önlemleri aldıklarını açıkladı. 

2 bini daha imha edilecek 

Vali Vekili Halil Yavuz Kaya, düzenlediği basın toplantısında 3 kilometre yarı çaplı karantina alanında bulunan 2 bin hindi ile köy tavuklarının bedelleri sahiplerine ödenerek imha edileceğini bildirdi. Kaya, 15 bin 907 hayvanın kontrol edilip kesileceğini kaydetti. 

'Hindileri telef ettirmeyiz' 

Çiftlik sahibi Eksen, "Tüm varlığım yok oldu. Perişan oldum" diye konuştu. Kızıksa Tarım Koruma Başkanı Şevki Bacak ise, "Hayvanlar, Manyas Gölü'ndeki sudan zehirlenmiş olabilirler. Hindileri telef etmemizi istemesinler. Vermeyiz. Teşhiste yanlışlık var" dedi. 

İlk tatbikat Balıkesir'de yapılmıştı 

Ülkemizde ilk kez Manyas'ta görülen kuş gribine karşı, Türkiye'de ilk tatbikat da geçen ay Bandırma'da yapıldı. Buradaki seminerde konuşan Tarım Bakanlığı yetkilisi Musa Arık, hastalığın Türkiye'ye gelmesi halinde, bakanlık bütçesinin buna yetmeyeceğini açıklamıştı. 

WHO uyarmıştı 

Dünya Sağlık Örgütü WHO , Kamboçya, Çin, Endonezya, Japonya, Güney Kore, Tayland ve Vietnam'da salgınlara neden olan kuş gribinin insana bulaşması durumunda dünyada 150 milyon ölüm vakası görülebileceğini açıklamıştı. WHO, kuş gribi virüsünün şekil değiştirmesi halinde insana bulaşma riski bulunduğunu kaydetmişti. 


</TEXT>
</DOC>
