<DOC>
<DOCNO> 354194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/dunya/axdun01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan'da 'Kara liste' suikastı 
</HEADLINE>
<TEXT>


Lübnan'da Komünist Partisi'nin Suriye karşıtı eski lideri George Havi, otomobiline konulan bomba ile öldürüldü. Suriye gizli servislerinin Suriye karşıtlarını birer birer ortadan kaldırdığı öne sürülüyor 

DIŞ HABERLER SERVİSİ 


Geçtiğimiz nisanda ABD ve AB'nin baskısı ile Lübnan'daki askerlerini geri çekerek 30 yıllık askeri varlığına son veren Suriye'nin bu ülkede karşıtlarını yok etmeye yönelik gizli faaliyetler içinde bulunacağı endişesi gerçekleşmeye başladı. Suriye karşıtı politikacılar arasında yer alan eski Lübnan Komünist Partisi lideri George Havi, dün Beyrut'ta otomobiline konan bombanın patlaması sonucu öldürüldü. 
Lübnan'daki Suriye karşıtı gruplar, suikasttan Şam'ı sorumlu tuttular. Bu gruplara göre, Suriye Lübnan'da suikast düzenlenecek Suriye karşıtlarının listesini hazırladı ve cinayetleri uygulamaya başladı. 
Geçtiğimiz pazar yapılan genel seçimlerin galibi muhalefete mensup Dürzi lider Velid Canbolat, suikasttan Suriye yanlısı cumhurbaşkanı ve güvenlik servislerinin sorumlu olduğunu ima etti. 

Devam edecek 
Havi'nin politikacı üvey oğlu Refi Madoyan da suikastın sorumlusu olarak Suriye yanlısı güvenlik servislerini işaret etti. Madoyan, "Güvenlik servisleri, demokratları öldürmeye devam ediyor, Lübnan'daki demokrasiyi ve bağımsızlık girişimini baltalamaya çalışıyor. Bu George Havi ile kalmayacak. Vurulacaklar listesinde başkaları da var" dedi. İstifa etmesi için bazı siyasilerin baskısı altında bulunan Cumhurbaşkanı Emil Lahud ise suikastla ilgili soruşturma yapılacağını belirterek, "Lübnan, güvenliğini tehdit eden suçluyu ortaya çıkarmak için uluslararası alanda işbirliği yapmaya devam edecek" diye konuştu. 

Şam iddiaları reddetti 
Suriye Enformasyon Bakanı Mehdi Dahlallah ise, Havi suikastıyla ilgili iddiaları reddederken, ülkesinin Lübnan'ın güvenliği ve istikrarını istediğini söyledi. Görgü tanıkları, Havi'nin Vata Masaytbe bölgesinde aracına yerleştirilen bombanın patlaması sonucu öldüğünü söyledi. Havi, Suriye'nin Lübnan'a müdahalesi ve Suriye istihbaratı aleyhine yaptığı konuşmalarla tanınıyordu. Saldırı, bu ay içinde Beyrut'ta Suriye karşıtlarına yönelik 2. suikast oldu. Suriye karşıtı yazılarıyla tanınan, El Nahar gazetesi yazarı Samir Kesir de 2 Haziran'da suikasta kurban gitmişti. 14 Şubat'ta öldürülen eski Başbakan Refik Hariri cinayetinde de Suriye'nin parmağı olduğuna inanılıyor. 


</TEXT>
</DOC>
