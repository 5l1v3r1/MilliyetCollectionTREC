<DOC>
<DOCNO> 363519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas03.html </URL>
<DATE> 2005/07/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İshalde korunmak için sulara ve el temizliğine dikkat... 
</HEADLINE>
<TEXT>

     Sağlık Bakanı Recep Akdağ, ishalden korunmak için içme ve sulama sularına, çiğ yenen sebze, meyvelerin temizliğine ve el yıkamaya çok dikkat edilmesini istedi. 
     Akdağ, AA muhabirine, yaz mevsiminde sıcaklık artışına bağlı olarak ishal yapıcı etkenlerin artması ve ishalden korunma yöntemlerine ilişkin açıklamalarda bulundu. 
     Yaz mevsiminde sıcaklığın artmasıyla birlikte sularda, sulanan sebzelerde ve ellerde mikropların üreme şansının arttığına dikkati çeken Akdağ, hijyenik kurallar konusunda yaz aylarında daha dikkatli olunması uyarısında bulundu. 
     Bebekler, yaşlılar, kronik hastalığı olan yaşlılar, şeker hastaları ve kalp hastaları gibi risk gruplarında ishal vakalarının daha da önem kazandığını anlatan Akdağ, ''Çocukların günlük su devirleri, vücutlarına giren su oranı erişkinlerden çok daha yüksektir. Dolayısıyla kilolarına kıyasla ishal ve kusma yoluyla sıvı kaybı fazla olur. Bunlar yerine konulmazsa o zaman su kaybı, sıvı kaybı dediğimiz, bununla beraber elektrolit kayıp dediğimiz kayıplar oluşur ve ölüme kadar varabilen sıkıntılar ortaya çıkabilir'' diye konuştu. 
     
     İSHALDEN KORUNMA YÖNTEMLERİ 
     İshalden korunma yöntemlerine değinen Akdağ, içme sularına çok dikkat edilmesini istedi. Güvenilir olmayan suyun asla içilmemesi gerektiğini kaydeden Akdağ, şöyle devam etti 
     ''Ülkemizde hemen hemen her yerde temiz su kaynaklarımız var, musluklarımızdan temiz su akıyor. Ancak belediyelerimizin de bu dönemde klorlamaya çok itina etmesi, özellikle altyapının bozuk olduğu yerlerde bu itinayı artırmaları gerekiyor. 
     Su kesilmelerinde, musluklar su birikintisiyle dolu lavaboların içinde kalırsa buradan geriye emiş olabilir. Hiçbir zaman musluklar içi kirli su dolu lavaboların içinde kalmamalıdır. Lokantalarda, toplu yemek pişirilen yerlerde, evlerimizde buna çok itina etmeliyiz. 
     Tuvalet temizliğine çok önem vermeliyiz. 
     Vatandaşlarımız damacanalarla veya başka şekilde alınan suların kaynağından emin olmalı, en ufak bir tereddüt halinde mutlaka bulunduğu yerdeki yetkilileri uyarmalıdır. 
     Kirli sularla, bazen lağım sularıyla sulanan sebzeler var. Yasak olmasına rağmen yer yer bu yapılıyor. Özellikle çiğ yenen sebzeler ve toprakta yetişen çilek gibi meyveler dikkatle, bol suyla gerekirse birkaç kez su değiştirerek yıkanmalıdır. 
     Yapraklı salata malzemelerinin yaprakları ayrılarak, temiz bir şekilde yıkanmalıdır.'' 
     
     BULAŞTIRICI OLAN ELLER 
     İshalden korunmada el temizliğinin büyük önem taşıdığını vurgulayan Akdağ, ''İshalli hastalıklar başta olmak üzere birçok hastalığın kaynağında bulaştırıcı olan ellerimiz'' dedi. 
     Bir bebeğin musluktan su içmediği, salata yemediği halde ishale yakalanabildiğini kaydeden Akdağ, ''Bunu genellikle biz bulaştırıyoruz. Onlara hazırladığımız kaplardaki yiyeceklerle veya ellerimizle bulaştırıyoruz. Bu nedenle ellerimizi mutlaka yemek hazırlamadan önce ve yemekten önce dikkatle, sabunlayarak, bol suyla yıkamalıyız. Toplu yemek yapılan yerlerdeki görevliler de buna büyük itina göstermeli. Tırnak temizliğine de çok dikkat edilmeli'' diye konuştu. 
     Akdağ, suların, sebze ve meyvelerin temizliğine, el yıkamaya dikkat edildiği takdirde büyük ölçüde ishalden korunulacağını ifade etti. 
     Yaz mevsiminde sıcakta bırakılan yiyeceklerde kolayca mikrop ürediğini hatırlatan Akdağ, vatandaşlardan bu konuda da dikkatli olmalarını istedi. 
     ''Her ishal önemlidir'' diyen Akdağ, çok sıvı kaybının, bol miktarda sıvı dışkılamanın olduğu ishallerde mutlaka hekime müracaat edilmesi gerektiğini söyledi. 
     ''İshalli kişiye fazla su, sıvı gıda vermeyelim, daha erken düzelsin'' gibi yanlış bir inanış olduğunu hatırlatan Akdağ, ''Bunun çok kötü sonuçları ortaya çıkabilir. Sıvı kaybı yerine konulmadığında özellikle ince bağırsak ishallerinde çok hızlı biçimde, özellikle bebekler ve yaşlılar açısından ölüme kadar varabilen sonuçlar oluşturabilir'' uyarısında bulundu. 
     Akdağ, ishal olan kişi için yapılması gereken en önemli işin ''hiç vakit geçirmeden en yakın sağlık kuruluşuna başvurmak ve bu işin kontrolünü hekimlerin eline bırakmak'' olduğunu sözlerine ekledi. 
     
</TEXT>
</DOC>
