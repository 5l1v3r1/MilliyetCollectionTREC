<DOC>
<DOCNO> 398848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo04.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kazanın, kalalım' 
</HEADLINE>
<TEXT>


Trabzonspor Başkanı Atay Aktuğ, oyuncularıyla yaptığı toplantıda "Eğer Fenerbahçe'yi yenerseniz, kongrede tekrar aday olabilirim" ifadelerini kullandı 


Trabzonspor Kulübü Başkanı Atay Aktuğ, yöneticiler Şener Yavuz, Orhan Aksu ve Yüksel Şimşek ile birlikte dün sabah Mehmet Ali Yılmaz Tesisleri'ne giderek futbolcularla bir toplantı yaptı. 
Aktuğ, "Onlara 'Seçim sürecinden etkilenmeyin, belki de göreve devam ederiz. Biz Trabzonspor'uz, birbirinize sarılın. Böyle zor dönemde hoca, futbolcular ve taraftar, birbirine sarılmalıdır' dedim. Onların da desteğe ihtiyacı var. Fenerbahçe maçından da iyi konsantre olup iyi bir sonuçla döneceklerine inanıyorum. Başkanlık konusunda ise bana öyle yoğun bir baskı yok" diye konuştu. 
Hasan Sönmez, Özgür ve Emrah'ı kadro dışı bırakan Teknik Direktör Vahid Halilhodziç'in arkasında olduklarını söyleyen Atay Aktuğ, "Takımın lideri hocamızdır. Koyduğu kurallara uyulması gerekir. Eğer uymuyorlarsa da gereken yapılır. Biz de hocanın arkasındayız. Hiçbir hoca gereksiz yere oyuncu kaybetmek istemez" dedi. 

Gökdeniz heyecanı 

Profesyonel Futbol Disiplin Kurulu tarafından 10 ay ceza verilen Trabzonspor'un yıldız futbolcusu Gökdeniz Karadeniz, Tahkim Kurulu'nun perşembe günü yapacağı toplantıya katılmak üzere yarın İstanbul'a gidecek. Aldığı cezaya itiraz eden ve sözlü savunma verecek olan milli oyuncunun, cezasında indirim beklediği belirtildi. Trabzonspor yönetiminin de gelişmeleri yakından takip ettiği belirtildi. 

Yattara'nın mutlu günü 

Fenerbahçe maçının hazırlıklarına bir günlük iznin ardından yeniden başlayan Trabzonspor'da grip olan Mehmet Yılmaz, bağırsak enfeksiyonu geçiren Celaleddin ile midesinden rahatsızlığı bulunan Fabiano Eller antrenmana katılmazken, sakatlığı süren Volkan takımdan ayrı olarak bir süre koşu yaptı. Bordo-mavililer, kondisyona yönelik bir çalışma programı uygularken, sıcak hava nedeniyle zorlanan futbolcular su içerek serinlemeye çalıştılar. 
Bu arada İbrahim Yattara ikinci kez baba oldu. Gineli oyuncunun eşi Aminata, Belçika'da bir erkek çocuğu dünyaya getirdi. 


</TEXT>
</DOC>
