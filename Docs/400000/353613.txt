<DOC>
<DOCNO> 353613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun17.html </URL>
<DATE> 2005/06/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hollanda'da kahvehane sahibi bir Türk öldürüldü... 
</HEADLINE>
<TEXT>

     Hollanda'nın Hoorn kentinde, kahvehane işleten 39 yaşında bir Türk vatandaşı, dükkanı önünde tartıştığı müşterilerden birinin ateş açması sonucu öldü. 
     Polisin verdiği bilgiye göre, Nieuwland caddesinde ''Harem'' adlı kahvehaneyi işleten Türk vatandaşı, dün sabaha karşı gelen bir grup müşteriyi içeriye almak istemedi. Kahvehane sahibi, işyeri önünde, caddede tartıştığı bu kişilerden birinin silahıyla ateş açması sonucu vuruldu. 
     Saldırgan ve beraberindekiler olay yerinde kaçarken, kahvehane sahibi Türk ağır yaralı halde dükkana kadar ulaşmayı başardı, ancak müdahaleye rağmen kurtarılamayarak yaşamını yitirdi. 
     Polis, olaydan sonra çevrede geniş çaplı araştırma başlattı, ancak şu ana kadar saldırganla beraberindekilerin kimliği ve olayla ilgili bir ipucu bulunamadığını kaydetti. 
     Polis, öldürülen Türk'ün kimliği hakkında ise bilgi vermedi. 
     
</TEXT>
</DOC>
