<DOC>
<DOCNO> 387763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur46.html </URL>
<DATE> 2005/10/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İçinde 30 bin YTL olan ATM cihazını yerinden sökerek çaldılar .. 
</HEADLINE>
<TEXT>

     İzmir’in Bozyaka Semti’nde bir bankanın içinde 30 bin YTL bulunduğu belirtilen ATM cihazı, öğle saatlerinde yerinden sökülerek çalındı. 
     Alınan bilgiye göre, Halide Edip Adıvar ile Eskiizmir caddelerinin kesiştiği yerde bulunan bir bankaya ait ATM cihazından alarm gelmesi üzerine, banka görevlileri kontrol amacıyla olay yerine geldi. 
     Görevliler, yan yana duran 2 ATM cihazından birinin bağlantı kablolarının kesilerek yerinden sökülüp götürüldüğünü belirledi. 
     Olayın bildirilmesi üzerine bölgeye gelen Asayiş Şube Müdürlüğü Hırsızlık Büro Amirliği ekipleri, banka yetkilileriyle yaptıkları görüşme sonucunda ATM cihazında 30 bin YTL bulunduğunu tespit etti. 
     Banka yetkililerinin, cihazın para sıkışması durumunda da aynı alarmı vermesi nedeniyle olayın meydana geldiği bölgeye 2 saat sonra geldikleri öne sürüldü. 
     Ekipler, ATM cihazlarının bulunduğu camlı bölmede hırsızlara ait parmak izi belirlemek için çalışma yaptı. Bölmede güvenlik kamerasının olmadığı, olayı çevrede bulunan esnafın da görmediği belirlendi. 
     Olayla ilgili soruşturma sürdürülüyor. 
     
</TEXT>
</DOC>
