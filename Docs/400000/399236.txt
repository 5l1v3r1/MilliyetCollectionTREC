<DOC>
<DOCNO> 399236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun37.html </URL>
<DATE> 2005/11/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Guantanamo'daki Türk terör zanlısı serbest kalırsa Almanya'ya dönebilecek 
</HEADLINE>
<TEXT>

     ABD'nin terör zanlılarını tuttuğu Küba'daki Guantanamo hapishanesinde bulunan Murat Kurnaz, serbest bırakılması halinde Almanya'ya dönebilecek. 
     Bremen İdare Mahkemesi, Almanya'da süresiz oturma izni bulunan Kurnaz'ın oturma izninin iptal edilemeyeceğine karar verdi. 
     Alman yasalarına göre, Almanya dışında 6 aydan daha fazla bir süre kalan yabancıların oturma izinleri doğrudan iptal ediliyor. 
     Mahkeme kararında, Kurnaz'ın, oturma iznini uzatması için imkanı olmadığı, bu nedenle oturma izninin doğrudan iptal edilemeyeceği belirtildi. 
     Ailesi Bremen kentinde yaşayan Kurnaz, 2002 yılı başında Amerikan askerleri tarafından Pakistan'da yakalanmış ve Küba'ya gönderilmişti. 
     
</TEXT>
</DOC>
