<DOC>
<DOCNO> 388209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun29.html </URL>
<DATE> 2005/10/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İngiltere Irak polisinin içine militanlar sızdı 
</HEADLINE>
<TEXT>

     İngiltere Genelkurmay Başkanı General Mike Jackson, Irak'ın güneyindeki Basra kentinde militanların polisin içine sızdığını söyledi. 
     Jackson, BBC'ye yaptığı açıklamada, Basra'da Iraklı güvenlik güçlerinin içine bazı gruplara bağlı kişilerin sızdığının açık olduğunu belirterek, bunda İran'ın etkisi olduğunu sandığını, ancak sızmanın, İran hükümetiyle doğrudan ilişkisi olmayabileceğini kaydetti. 
     General Mike Jackson, Basra'daki İngiliz birliklerinin, yasadışı hareket ettiği gözlenen güvenlik güçlerine karşı önlem alacağını bildirdi. 
     Jackson, görevleri tüm topluma hizmet etmek olan polisin herhangi bir biçimde suç teşkil edecek eylemlerde bulunmasını kabul etmeyeceklerini ifade ederek, bu tür eylemlerde bulunan güvenlik güçlerinin gözaltına alınacağını ve gereken şekilde cezalandırılacağını belirtti. 
     Irak'ın Basra kentinde geçen ay İngiliz zırhlı araçları, Irak polisinin gözaltına aldığı 2 İngiliz askerinin tutulduğu binanın duvarlarını yıkarak askerleri dışarı çıkarmıştı. Daha sonradan askerlerin, Şii militanları tarafından gözaltında tutulduğuna ilişkin haberler, Iraklı güvenlik güçleri hakkında soru işaretleri doğmasına yol açmıştı. 
     
</TEXT>
</DOC>
