<DOC>
<DOCNO> 351283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko13.html </URL>
<DATE> 2005/06/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Doğalgazda Türkiye-Yunanistan işbirliği... 
</HEADLINE>
<TEXT>

     Türkiye'nin enerji köprüsü oluşunu belgeleyecek ve Avrupa'ya Yunanistan üzerinden doğalgaz verilmesini sağlayacak boru hattına ilk kazma, 3 Temmuz'da vuruluyor. 
     Düzenlenecek törene, Başbakan Recep Tayyip Erdoğan ile Yunanistan Başbakanı Kostas Karamanlis'in katılmaları bekleniyor. 
     A.A muhabirinin Enerji ve Tabii Kaynaklar Bakanlığı yetkililerinden aldığı bilgiye göre, Bayındır-Sutek firma grubuna 17 milyon 860 bin dolara ihale edilen Türkiye-Yunanistan doğalgaz boru hattının kara kısmı için sözleşmenin, bu ay içinde imzalanması bekleniyor. 
     Projenin deniz geçişi için ihale ise daha önce iptal edildiğinden, bu ay içinde yenisinin yapılması bekleniyor. 
     Her iki yapım işi için de tamamlanma süresi 15 ay olarak öngörülüyor ve bu çerçevede projenin, 2006 yılı içinde hayata geçirilmesi planlanıyor. 
     Projenin Karacabey Pig İstasyonu'ndan başlayıp Yunanistan'ın Kipi Sınır Kapısı'nda sona erecek Türkiye güzergahı, 17 kilometresi Marmara Denizi'nde ''deniz geçişi'' olmak üzere toplam 209 kilometre olacak. 
     
     YUNANİSTAN PARTNER OLACAK 

     Türkiye, artan enerji ihtiyacını, komşusu olduğu zengin petrol ve doğalgaz kaynaklarına sahip ülkelerden karşılayarak, bu bağlamda enerji kaynaklarını çeşitlendirmek ve enerji arz güvenliğini sağlamanın yanı sıra Hazar ve Orta Doğu bölgeleri ile batı arasında tüketim geçiş terminali olmak için yoğun çaba sarf ediyor. 
     Bu noktada Türkiye ile Avrupa arasında önemli bir komşu ülke olarak Yunanistan'ın, giderek artan enerji ihtiyacı ve Güney Doğu Avrupa pazarında aktif olma isteği, bu ülkeyi enerji sektöründe Türkiye için önemli bir partner durumuna getiriyor. 
     Türkiye ile Yunanistan doğalgaz şebekelerinin enterkoneksiyonu ve Avrupa Birliği INOGATE Avrupa'ya Devletlerarası Petrol ve Gaz Taşımacılığı Programı dahilinde, Güney Avrupa Gaz Ringi'nin ilk basamağının gerçekleştirilmesi kapsamında geliştirilen bu projeyle Hazar Bölgesi, Orta Doğu ve Türkiye'ye komşu diğer kaynaklardan sağlanacak doğalgazın, Türkiye ve Yunanistan üzerinden Avrupa'ya taşınması amaçlanıyor. 
     
     PROJENİN İTALYA UZANTISI 

     Bu arada projeyle ilgili Yunanistan doğalgaz kuruluşu DEPA ile 23 Aralık 2003 tarihinde Ankara'da imzalanan ''Doğalgaz Alım-Satım Anlaşması'' ve ''Protokol''ün, Türkiye üzerinden gaz satışına yönelik bir Avrupa ülkesi ile yapılan ilk ticari kontrat özelliği taşıyor. 
     Anlaşmaya göre, yıllık 250 milyon metreküp ile başlayacak taşıma miktarı zamanla 750 milyon metreküpe çıkacak. 
     Diğer taraftan geliştirilen İtalya bağlantısı ile söz konusu hat üzerinden taşınacak gaz miktarı 11-12 milyar metreküp seviyesine çıkarılması planlanırken, bu miktarın yaklaşık 3 milyar metreküpünün Yunanistan'a, 8 milyar metreküpünün ise İtalya'ya taşınması öngörülüyor. 
     AB fonlarından, fizibilite çalışması bedelinin yarısını karşıladığı, mühendislik ve ÇED çalışmaları için de yüzde 50 hibe verdiği proje kapsamında, hattın Yunanistan'dan sonra İtalya bağlantısının da gerçekleştirilmesi için DEPA ve İtalyan Edison Gas şirketleri 2003 yılı sonunda fizibilite çalışmalarını yapmışlardı. 
     İtalya bağlantısı kapsamında, bu yıl içinde mühendislik ve ÇED çalışmalarına geçilmesi, bağlantının 2010 yılında devreye alınmasının hedeflendi. 
     
</TEXT>
</DOC>
