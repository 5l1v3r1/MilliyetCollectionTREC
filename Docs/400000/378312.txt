<DOC>
<DOCNO> 378312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun26.html </URL>
<DATE> 2005/09/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
PKK'nın ajansı Almanya'dan kovuldu, tropik adaya yerleşti 
</HEADLINE>
<TEXT>

     ANKARA ANKA 

PKK'ya yakınlığıyla bilinen ve Özgür Politika gazetesiyle birlikte Almanya'daki faaliyetleri durdurulan Mezopotamya Haber Ajansı, Yeni Zelanda’ya bağlı adalar grubu Tokelau üzerinden yayına başladı. 
     Pasifik Okyanusu üzerindeki çoğunluğunu Polinezyalı göçmenlerden oluşan 1500 nüfuslu Tokelau, 1889'da İngiltere sömürgesi oldu ve 1925’te Yeni Zellanda’ya bağlandı. Mezopotamya Haber Ajansı’nın tekrar yayına geçtiği 10 kilometrekare yüzölçümlü tropik ada, kendi kendini yönetmesi ve internette ".tk" uzantılı kendi alan adına sahip olmasına rağmen Yeni Zelanda bayrağı taşıyor. 
     
     Cep telefonu yok 
     Ordusu bulunmayan ülkenin güvenliğini de yine Yeni Zelanda sağlıyor ve her yıl adaya 4 milyon dolar yardım yapıyor. 2002 yılı kayıtlarına göre 300 sabit telefonu bulunan, hiç cep telefonu olmayan ve 1 radyo istasyonun yayın yaptığı Tokelau’nun gelir kaynakları arasında hindistan cevizi, muz, domuz ve keçi üretimi geliyor. 
     Yunanistan’da yapılması planlanan ancak daha sonra iptal edilen ve Avrupa’nın pek çok neo - nazi partisini "Türkler Avrupa’dan Dışarı" sloganıyla biraraya getirmesi planlanan ırkçı festivalin internet sitesi "Eurofest" de Tokelau üzerinden ".tk" uzantısıyla yayın yapıyordu. Festivalin Yunan makamlarca iptal edilmesinin ardından internet sitesi de yayına son vermişti. 
     
</TEXT>
</DOC>
