<DOC>
<DOCNO> 381267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/ekonomi/eko02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil bürokrata ücret dopingi 
</HEADLINE>
<TEXT>


Atamalarının büyük bölümü Cumhurbaşkanı'ndan dönen AKP hükümeti, vek leten atanan bürokratların bu kadronun maaşını alabilmesi için 'ek ücret' düzenlemesi yapacak 

Önder Yılmaz 

Gerçekleştirdiği atamaların büyük bölümü Cumhurbaşkanı Ahmet Necdet Sezer'den dönen AKP hükümeti, vekaleten atadığı bürokratların ücret mağduriyetini gidermek için, "vekalet ücreti" ödemeye hazırlanıyor. 
Vekaleten görev yürüten bürokratlar asıl kadrolarının bulunduğu düzeyden maaş alıyorlar. Başbakanlık Müsteşarı Ömer Dinçer başkanlığındaki çalışma ekibinin hazırladığı Kamu Personeli Yasa Tasarısı'nın "mali haklar" bölümünde vekalet sisteminin kalıcılığına dönük bir düzenlemeye yer verildi. 
"Vekalet ücreti" adı altında düzenlenen 113. maddeye göre boş bir kadroya ait görevin vekaleten yürütülmesi halinde ilk altı aydan itibaren vekalet görevini fiilen yürüten personele "ek ücret" ödenecek. 
Buna göre vekalet görevini yürüten personel, bu göreve ait kadronun maaşı ile asıl kadrosundaki maaş arasındaki farkı, "vekalet ücreti" olarak alacak. Tasarıdaki diğer düzenlemeler şöyle 

Performans primi 
Yıllık performans değerlerinin sonuçlarına göre personelin maaşının yüzde 5'ine kadar, "performans ücreti" ödemesi yapılacak. Bu ödeme her mali yılın ilk ayı içinde memurlara duyurulacak. Bu ödemeye kurumun üst yöneticisi ve belirleyeceği üç kişi ile en çok üyeye sahip kamu görevlileri sendikasının temsilcisi karar verecek.İkinci bir görev alan memurlara da maaşlarının yüzde 20'si oranında ek ödeme yapılacak. Bakanlar Kurulu, okul müdürleri ve başhekimler için bu oranı yüzde 40'a kadar çıkarabilecek. 

624 YTL ölüm yardımı Kamu Personeli Yasa Tasarısı'nın mali haklar bölümünde aile ve cenaze yardımları da düzenlendi. Buna göre "memurlar, çalışmayan eşleri için bugünün değeri ile 41 YTL, 60 YKr aile yardımı alacak. Bu rakam çocuklar için 20 YTL, 80 Ykr. olacak. 2'den fazla çocuğu olanlara bu yardım yapılmayacak. Engelli çocuklar için bu yardım 83 YTL, 20 YKr olarak ödenecek. Eşi veya çocuğu ölen memurlara 624 YTL cenaze yardımı yapılacak. Yurtdışından getirilecek cenazeye ilişkin masraflar devlet tarafından karşılanacak." 
Tasarıda yiyecek yardımı da şöyle düzenleniyor Emniyet Müdürlüğü Özel Harekat Birimi, Çevik Kuvvet ile bir harekata katılan diğer personele, hastane, pansiyonlu okul ve cezaevindeki görevli personele yiyecek yardımı yapılacak. Diğer kurumlarda yiyecek yardımı kaldırılacak. 




</TEXT>
</DOC>
