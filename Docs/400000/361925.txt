<DOC>
<DOCNO> 361925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur18.html </URL>
<DATE> 2005/07/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Termik santralin suyu çalınınca üretim durdu .. 
</HEADLINE>
<TEXT>

     Afşin-Elbistan A Termik Santralı İşletme Müdürü Reşit İş, çiftçilerin tarla sulamak için santralın hattından kaçak su almaları nedeniyle üretime ara vermek zorunda kaldıklarını söyledi. 
     Reşit İş, santral güvenlik personelinin jandarmayla birlikte yürüttüğü denetimde, su hattının 62 yerden kırılarak alınan suyla tarla sulandığını belirlediğini kaydetti. 
     Santralda üretime ara verilmesi dolayısıyla devletin zarara uğradığını vurgulayan İş, ''Buna seyirci kalamayız. Çiftçileri suyumuzla tarla sulamaktan vazgeçirmek için ne gerekiyorsa yapacağız'' dedi. 
     Çiftçilerin su almak için kırdıkları hattı onarmaya çalıştıklarını, onarım çalışması sonrasında yeniden üretime başlayabileceklerini kaydeden İş, sözlerini şöyle sürdürdü 
     '' A ve B termik santrallarımızın çalışması için, saatte 5 bin 400 ton suya ihtiyaç var. Bu suyun temini için santrala 24 kilometre uzaktan saatte 7 bin 200 ton su pompalıyoruz. Oysa pompaladığımız suyun 2 bin 200 tonu, santralımıza ulaşıyor. Bu miktardaki suyla enerji üretmemiz olanaksız.'' Afşin-Elbistan B Termik Santralı İşletme Müdürü Ali Rıza Köknal da açıklamasında, tarlalarını sulamak için santralın hattından kaçak su alan çiftçilerin devleti ne kadar zarara uğrattığını bilemediklerini söyledi. 
     Çiftçilerin bu yanlışta ısrar etmeyi alışkanlık haline getirdiğini ifade eden Köknal, sözlerini şöyle sürdürdü 
     ''Santralın su hattını kırarak kaçak su alan çiftçiler, bu yanlışı geçmişten bu yana yapıyor. Çiftçiler defalarca uyarılmalarına rağmen, yaptıkları bu yanlış iki santralda üretime ara verilmesine yol açtı. Sorunun kalıcı biçimde çözülmesi için, DSİ'nin hattın güzergahındaki arazileri, tesisler inşa ederek sulama suyuna kavuşturması gerekiyor. Çiftçi tarlasını DSİ'nin kanallarından sulayabilirse, bizim su hattımızdan kaçak su almaz.'' 
     
</TEXT>
</DOC>
