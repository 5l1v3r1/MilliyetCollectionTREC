<DOC>
<DOCNO> 352200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko28.html </URL>
<DATE> 2005/06/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Babacan IMF, kredi dilimini Temmuz'da serbest bırakacak 
</HEADLINE>
<TEXT>

     Devlet Bakanı Ali Babacan, Stand by'ın ilk gözden geçirme görüşmelerinin tamamlanmasının ardından, IMF İcra Direktörleri Kurulu'nun Temmuz ayı içinde toplanıp, yaklaşık 800 milyon dolarlık kredi dilimini serbest bırakmasını beklediklerini söyledi. 
     Babacan, Hazine Müsteşarlığı'nda IMF Türkiye Masası Şefi Lorenzo Giorgianni ile birlikte düzenlediği basın toplantısında, niyet mektubu taslağının ''dört sayfası metin, iki sayfası da tablo'' olmak üzere altı sayfadan oluştuğunu, böylelikle şimdiye kadar verilen en kısa ek niyet mektubu olacağını belirtti. 
     Ekonomideki gelişmeler hakkında bilgi verirken, Sosyal Güvenlik yasaları ile bankacılık yasasında Haziran sonuna kadar Meclis'ten geçmesini beklediklerini anlatan Babacan, Ziraat ve Halkbank özelleştirilmesinde ise Strateji planlarının son aşamada olduğunu ve bir kaç hafta içinde açıklanacağını kaydetti. 

     
</TEXT>
</DOC>
