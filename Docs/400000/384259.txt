<DOC>
<DOCNO> 384259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo25.html </URL>
<DATE> 2005/10/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Eriş Asla Vestel Manisaspor'da çalışmamak üzere gidiyorum 
</HEADLINE>
<TEXT>

     Turkcell Süper Ligi'nde yer alan Vestel Manisaspor'daki görevinden dün istifa eden teknik direktör Levent Eriş, bir daha dönmemek üzere kulüpten ayrıldığını söyledi. 
     Eriş, düzenlediği basın toplantısında, Vestel Manisaspor'da çok önemli başarılara imza attığını kaydetti. 
     Futbolda düne bakılmadığını vurgulayan ve zaman zaman duygulandığı gözlenen Eriş, şöyle konuştu 
     ''Vestel Manisaspor'da bu benim dördüncü sezonumdu ve başladığımız noktadan geldiğimiz nokta ortada, ama maalesef futbolda yaşattıklarınız ve yaşadıklarınız hiç de önemli değil. Çok iyi bir takım kurduğumuzu düşünüyorum. Bu kurulan takımın zamana ihtiyacı vardı, ama olmadı. Biz Vestel Manisaspor'u en tepede bıraktık. İnşallah gelen arkadaşımız da en iyi yerlere taşır. 3-4 hafta öncesinde yapılan görüşmeler bizi yaralamıştır.'' Eriş, ''Büyük paralarla ulaşılamayan şampiyonlukların da, az paralarla ulaşılan şampiyonlukların da'' ileride daha iyi görüleceğini belirtti. 
     Pes etmek istemediğini, inatçı bir kişiliğe sahip bulunduğunu anlatan Eriş, ''Maalesef sezon başından beri diken üstünde kaldık. Hep birilerinin kurcalamaları ile yolumuza devam ettik. Dolayısıyla da bazı kesimlere çok kırgınım ve çok üzgünüm. Vestel Manisaspor'un hayatımda yeri ayrı olacak. Ancak asla ve asla bir daha Vestel Manisaspor'da çalışmamak üzere gidiyorum'' dedi. 

     
</TEXT>
</DOC>
