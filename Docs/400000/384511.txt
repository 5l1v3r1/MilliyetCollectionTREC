<DOC>
<DOCNO> 384511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko47.html </URL>
<DATE> 2005/10/06/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Atlasjet "Hedefimiz 2006 sonuna kadar 1 yaşın altında uçaklarla uçmak" 
</HEADLINE>
<TEXT>

     Atasjet İnternational Airways Yönetim Kurulu Başkan Yardımcısı Murat Ersoy, 2006 yılı sonuna kadar 1 yaşın altında, hatta sıfır uçaklarla, dünyanın en genç filosuyla uçmayı hedeflediklerini söyledi. 
     Ersoy, Konya Rixos Otel'de düzenlenen iftar yemeğinde, 9 ay önce Konya Ticaret Odası KTO Başkanı Hüseyin Üzülmez'in özel bir hava yolunu Konya'ya kazandırmak için kendilerini ikna etmeyi başardığını söyledi. 
     Konya-İstanbul arası ilk uçak seferinin, 22 Ağustos'ta başladığını belirten Ersoy, ''4 yaşında olan Atlasjet, şu anda 17 uçaktan oluşan filosuyla hizmet veriyor. İç hatlarda en genç uçak filosuna sahibiz'' dedi. 
     Atlasjet'in seferlerine başlamasıyla, Konya'nın çok şey kazandığını ifade eden Ersoy, şunları kaydetti 
     ''Biz burada seferlerimize başladığımızda İstanbul'a gitmek isteyen bir kişi başka bir alternatifi olmadığı için mevcut havayolları şirketiyle 149 YTL'ye uçarken, şu anda Atlasjet'i tercih ettiği için sadece 59 YTL ödüyor. Üstelik yine başka bir alternatifi olmadığı için gece çok geç saatlerde Konya'dan ve sabahın çok erken saatlerinde ise İstanbul'dan uçuyordu. Biz vatandaşın istediği saatlere tarife koyduk. Vatandaş halen 21.30'da Konya'dan İstanbul'a, sabah 06.30'da da İstanbul'dan Konya'ya uçabiliyor.'' Özel hava şirketlerinin güvenilir olup olmadığına ilişkin sorularla karşılaştığını dile getiren Ersoy, devlet eliyle bu işi sürdüren şirketlerin 1 kez kontrol ettiği sistemleri, kendilerinin en az 10 kez kontrol etmek zorunda olduğunu vurguladı. 
     ''Özel sektörün hata yapma payı yoktur'' diyen Ersoy, en az 20 yıllık tecrübesi bulunan pilotlarla çalıştıklarına dikkati çekti. 
     Güvenilirliğin ardından en büyük hedeflerinin dakiklik ve konfor olduğunu belirten Ersoy, ''Hedefimiz 2006 yılı sonuna kadar 1 yaşın altında, hatta sıfır uçaklarla dünyanın en genç filosuyla uçmak'' diye konuştu. 
     Ersoy şu anda diğer hava yolu şirketlerinin en düşük tarifesinin 69 YTL olduğunu, bunu 59 YTL'ye indirdiklerini, havayoluyla Konya'ya gelen kişinin kent merkezine ulaşmak için en az 30 YTL taksi ücreti ödediğini, bu nedenle önümüzdeki haftadan itibaren kent içine ücretsiz servis hizmeti sunacaklarını sözlerine ekledi. 
     
</TEXT>
</DOC>
