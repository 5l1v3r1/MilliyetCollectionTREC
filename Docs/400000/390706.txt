<DOC>
<DOCNO> 390706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo04.html </URL>
<DATE> 2005/10/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş ile Ankaragücü yarın 116. randevuda... 
</HEADLINE>
<TEXT>

     Beşiktaş ile Ankaragücü, yarın yapacakları lig maçıyla birlikte 116. kez karşılaşmış olacak. 
     Beşiktaş'ın 8-0'lık galibiyetiyle 1 Haziran 1935 tarihinde başlayan 70 yıllık rekabette, bugüne kadar yapılan 115 maçın 73'ünü Beşiktaş, 15'ini de Ankaragücü kazanırken, 27 karşılaşma ise beraberlikle sonuçlandı. 
     İki takım arasında bugüne dek yapılan maçlarda Beşiktaş 216, Ankaragücü ise 88 gol kaydetti. 
     
     LİG MAÇLARI 
     Beşiktaş ile Ankaragücü, 1959 yılında başlayan Birinci Futbol Ligi'nde, bugüne kadar 84 kez karşı karşıya geldi. 
     Beşiktaş 84 maçta 55, başkent ekibi ise 7 galibiyet alırken, 22 karşılaşmada da taraflar birbirine üstünlük sağlayamadı. 
     Lig maçlarında siyah-beyazlıların attığı 1 gole, sarı-lacivertliler 56 golle karşılık verdi. 
     İki takım arasında geçen sezon ligde yapılan maçları Beşiktaş Ankara ve İstanbul'da aynı skorla 4-1 kazanmıştı. 
     
     FARKLI SKORLU GALİBİYETLER 
     Beşiktaş ile Ankaragücü arasındaki en farklı skor, 1 Haziran 1935'te Ankara'daki özel maçta elde edildi. İki takımın ilk kez karşı karşıya geldiği bu maçta Beşiktaş, rakibini 8-0'lık skorla yendi. 
     Beşiktaş ayrıca, 14 Mart 1993'te Ankara'daki lig maçında rakibini 6-0, 18 Aralık 1994'de İstanbul'da, 23 Eylül 2000'de de Ankara'da 5-1 yenerek, farklı skorlu galibiyetler elde etti. 
     
</TEXT>
</DOC>
