<DOC>
<DOCNO> 373471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/ekonomi/aeko.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Aksoy'a 493 milyon dolarlık zimmet davası 
</HEADLINE>
<TEXT>


Fona devredilen İktisat Bankası'nın eski sahibi Erol Aksoy, bankanın yönetim kurulu üyelerinden eşi İnci Aksoy ile Cüneyt Sel dahil 11 kişi hakkında zimmet suçundan 12 yıla kadar hapis istemiyle dava açıldı 

Nedim Şener 

Şişli Cumhuriyet Savcısı Mecit Ceylan, Trade Deposit Bankası ile İktisat Bankası'nın birleştirilmesi sonucu ortaya çıkan 493 milyon dolarlık zarar ile ilgili soruşturmayı tamamladı. Bankanın ortakları işadamı Erol Aksoy, yönetim kurulu üyelerinden eşi İnci Aksoy ile Hazine'de Müsteşar Vekili olarak da görev yapmış olan Cüneyt Sel'in de aralarında bulunduğu 11 kişi hakkında zimmet suçlamasıyla İstanbul 8. Ağır Ceza Mahkemesi'nde dava açıldı. 
Şişli savcılarından Ceylan'ın hazırladığı fezleke üzerine İstanbul Cumhuriyet savcılarından Emin Ateşağaoğlu tarafından İstanbul 8. Ağır Ceza Mahkemesi'ne gönderilen 27 Temmuz 2005 tarihli iddianamede, 11 sanık hakkında 12 yıla kadar hapis cezası isteniyor. 

'Kamuya yüklediler' 
İddianamede 15 Mart 2001 tarihinde el konulan İktisat Bankası'na BDDK tarafından 28 Kasım 2000 tarihinde bankanın mali bünyesinin mümkün olan en kısa sürede düzeltilmesi ve gerekli önlemlerin alınması isteniyor. Buna rağmen BDDK'ya haber vermeden bankanın Malta Şubesi ile KKTC'de kurduğu Trade Deposit Bankası'nı TDB birleştiren Erol Aksoy ve bu kararda imzası bulunan diğer sanıklar 493 milyon dolar tutarındaki off shore hesapları kamunun sırtına yüklemekle suçlanıyor. 
Erol Aksoy, KKTC'de kurmasına rağmen İktisat Bankası'nın altıncı katında yüksek faizle mevduat toplama faaliyeti gösteren Trade Deposit Bankası'nda depo etttikten sonra bu kaynakları şirketlerine aktarmakla suçlanıyor. İddianamede birleşmenin Trade Deposit Bankası'ndaki 493 milyon doların TMSF'ye ödettirilmek amacıyla yapıldığı belirtilirken, paranın da Erol Aksoy grubu şirketlerine aktarılarak zimmete geçirildiği ifade edildi. 

Zararı ödeyecek 
İddianamede İktisat Bankası'na el konması sırasında TDB'nin aktifinde yer alan 16 milyon dolar tutarındaki mal varlığının Doğuş Civata'ya kredi ve nakit karşılığı verilmiş gözüktüğü belirtildi. Bu kredi karşılığında bankanın pasifinde de mevduat oluştuğu belirtilirken, 16 milyon dolar değerdeki İstanbul Boğazı'ndaki Tahsin Bey Yalısı'nın BDDK talimatlarına aykırı biçimde İktisat Bankası'na devredilmeyerek yine Erol Aksoy ve Ahmet Demet'in yetkilisi olduğu Capital Trust Bank'a aktarıldığı tespit edildi. 
Doğuş Civata'ının TDB'den aldığı kredinin İktisat Bankası'na devredilmesi işlemi sırasında 4 Aralık 2000 tarihinde banka kayıtlarına devredilmesine rağmen, 11 Ekim 2000 tarihinde kaydın iptal ettirildiği belirlendi. Kredi işleminin iptal ettirilmesi nedeniyle aktifte oluşan dengesizliğin de yine Aksoy Grubu şirketlerinin kredilerine faiz yürütülerek kredinin takibinin yok edilmek istendiği ifade edildi. 
Savcı Emin Ateşağaoğlu hazırladığı iddianamede Erol Aksoy'un Bankalar Kanunu'nun 22 2,22 3ve 22 6 maddelerine aykırı davrandığı gerekçesiyle 12 yıla kadar hapis ve ortaya çıkan zararın da giderilmesini talep etti. Eski Hazine Müsteşar Vekili Cüneyt Sel'in de aynı cezalara çarptırılması istendi. 

TMSF, Önay Bilgin'in Porsche'sine el koydu Etibank'ın içini boşaltmak suçundan İstanbul 8. Ağır Ceza Mahkemesi tarafından 9 yıl hapis cezasına çarptırılan Önay Bilgin'in TMSF'ye teslim etmediği 98 model Porsche Carrera marka lüks arabasına el kondu. 
Hafta içinde gelen bir ihbar üzerine Mali Polis ile birlikte hareket eden TMSF görevlileri Akmerkez'in garajında duran ve Önay Şevket Bilgin'in kullandığı değeri 100 bin YTL dolayındaki aracı TMSF'nin garajına çekti. Anahtarı kaybettiği gerekçesiyle TMSF görevlilerine yardımcı olmaktan kaçınan Bilgin'in tavrı üzerine anahtarcı çağırılarak otomobile haciz işlemleri tamamlandı. 

9 yıl hapis cezası verildi 
21 Temmuz tarihinde yapılan duruşmada Etibank'ın eski sahibi Dinç Bilgin'e 14 yıl, Önay Bilgin'e 9 yıl hapis cezası verilmişti. Aynı davada bankanın eski ortaklarından Cavit Çağlar nitelikli dolandırıcılık suçundan 3 yıl hapis, 20 bin YTL para cezası, Mustafa Çağlar 1 yıl 6 ay hapis, eski Etibank Genel Müdürü Zeki Ünal, 9 yıl 26 gün hapis ve 260 milyon YTL para cezası, İsmail Hakkı Karakaya 7 yıl 9 ay hapis ve 195 milyon YTL para cezası, eski genel müdür Şükrü Karahasanoğlu 9 yıl 26 gün hapis, 278 milyon YTL para cezası, Mustafa Dinçer 7 yıl hapis cezasına mahkum edildi. 


</TEXT>
</DOC>
