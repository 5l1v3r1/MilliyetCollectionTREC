<DOC>
<DOCNO> 381901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko25.html </URL>
<DATE> 2005/09/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çarşı pazarda Ramazan vurgunu 
</HEADLINE>
<TEXT>

     Toptan gıda maddelerinde yüzde 60'a varan artışlar var. Zam iftar sofralarına yansıyacak. 
     Düşük enflasyon hedefi nedeniyle yılbaşından bu yana fiyat artıramayan toptancılar, Ramazan ayını fırsat bilerek ardı ardına zam yapmaya başladı. Başta bakliyat olmak üzere, bazı ürünlerde fiyat artışları yüzde 60'ları geçiyor. 
     Zammın en büyük nedeni, hemen hemen bütün marketlerin yaptığı 'Ramazan paketleri'. Özellikle bakliyatta, toptancılar kendilerinden mal alan müşterilerine mal vermemeyi bile göze alarak, en yüksek fiyat teklif veren marketlere kapılarını açıyor. Böylece ürünlerin fiyatları suni olarak artıyor. 
     Sektör yetkilileri, toptan fiyatlardaki artışın perakende fiyatlara Ekim başında yansımaya başlayacağına dikkat çekerek, "Artık buna bir dur demek gerekiyor. Her yıl yaşadığımız bu zamlara bu yıl Ramazan'ın sonbahara denk gelmesi nedeniyle yeni ürünlerdeki fiyat artışları da eklendi. Bu Ramazan vatandaş iftar sofrasını zor dolduracak" dedi. 
     
     Fiyatlarda suni bir artış yaratıldı 

     Adlarını vermek istemeyen bazı marketçiler, özellikle Ramazan ayı öncesinde kuru bakliyat ürünlerinde yapay fiyat artışlarının artık her yıl olağan hale geldiğine dikkat çekerek, şunları söylediler 
     "Bu yıl özellikle sonbahar mevsiminin de etkisiyle piyasaya yeni giren ürünlere taleplerin yoğunlaşması fiyat artışlarının daha yüksek olmasına yol açtı. Bunu fırsat bilen toptancılar, ürününe en yüksek rakamı vereceklere yönelince fiyatlarda suni bir arüş oldu." 
     
     'Zam parekendeye Ramazan'da yansır' 

     Kayseri Ticaret Borsası Yönetim Kurulu Başkanı Şaban Ünlü, her yıl Ramazan ayı öncesinde gıda ürünlerinin fiyatlarında talebin fazla, arzın ise yetersiz olmasından kaynaklanan belirli bir artiş yaşandığına dikkat çekerek, "Özellikle büyük baş ve tavuk fiyatlarındaki artış pastırma, sucuk ve pastırma gibi ürünlere direkt olarak yansıyor" dedi. Zarar eden büyükbaş hayvan yetiştiricilerinin hayvan sayısını düşürmeleri ve kesimlik büyükbaş canlı hayvan bulmada sıkıntı çekilmesi nedeniyle özellikle et ürünlerinin fiyatlarında büyük artış olduğuna dikkat çeken Ünlü, şunları söyledi 
     "Türkiye'nin birçok bölgesinde aynı sıkıntı yaşanıyor Bu da fiyatları etkiliyor. Et ürünlerindeki fiyat artışı yüzde 25'i geçti. Büyükbaş ette toptan fiyatlar bir ay önce 6.9 YTL iken, şimdi 7.8 YTL'ye yükseldi. Ramazan Bayramı'na kadar 8 YTL'ye kadar artabilir. Toptan fiyatlardaki artiş, önümüzdeki günlerde perakendeye yansıyacak. Böylece Ramazan boyunca vatandaş pahalı et yiyecek." 
     
     En büyük artış bakliyatta oldu 

     İstanbul Ticaret Borsası'nda en yüksek fiyat artışı bakliyat ürünlerinde oldu. Yeşil mercimeğin fiyatı 1 ay içinde yüzde 61.5 oranında artarak 1.3 YTL'den 2.1 YTL'ye, baldo pirinç, yüzde 31.34 artarak 1.34 YTL'den 1.76 YTL'ye yükseldi. 
     Et ve tavuk fiyatlarındaki artış, yan ürünler olarak nitelendirilen, salam, pastırma, sucuk fiyatlarına da hemen yansıdı. Sucuk fiyatı yüzde 16.6 artışla 12 YTL'den 14 YTL'ye çıktı. Pastırmada da kalitesine göre 2-3 YTL artış oldu. Salam, sosis, kavurma, füme dil ve jambon gibi diğer et ürünlerinin fiyatlarıda da yüzde 30'lara varan oranda artış yaşandı. 

     
</TEXT>
</DOC>
