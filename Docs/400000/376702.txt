<DOC>
<DOCNO> 376702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko04.html </URL>
<DATE> 2005/09/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
IMF heyeti İstanbul'da 
</HEADLINE>
<TEXT>

     Uluslararası Para Fonu IMF Türkiye Masası Şefi Lorenzo Giorgianni başkanlığındaki heyet, ikinci gözden geçirme görüşmeleri kapsamında temaslarda bulunmak üzere dün akşam Türkiye'ye geldi. 
     İstanbul'da bugün özel sektör ile görüşmeler yapacak olan IMF heyeti, temaslarına 12 eylülden itibaren Ankara'da resmi kurum ve kuruluş yetkilileriyle devam edecek. 
     Heyetin ziyareti kapsamında son makro ekonomik durum ve beklentiler ile yapısal reformlar konusundaki gelişmeler ele alınacak. Bu çerçevede, 2005 yılı program hedefleri doğrultusunda kamu maliyesi ve para politikası alanlarındaki son gelişmeler gözden geçirilecek ve bankacılık, sosyal güvenlik ve vergi reformlarına ilişkin çalışmalar değerlendirilecek. 
     Ayrıca birinci ve ikinci gözden geçirmenin birleştirilip birleştirilmeyeceğinin de bu görüşme sırasında değerlendirilmesi bekleniyor. 
     
     Birinci gözden geçirme ertelendi 
     IMF ile birinci gözden geçirme çalışmaları IMF'nin Meclis'ten geçmesini istediği iki tasarıdan biri olan Sosyal Sigortalar ve Genel Sağlık Sigortası Kanun Tasarısı'nın yetiştirilememesi nedeniyle ertelenmişti. 
     Birinci gözden geçirmenin tamamlanmasının şartı olan Sosyal Güvenlik Reformu yasasının da Meclis'ten geçmesi ve ikinci gözden geçirmenin tamamlanması halinde, IMF yaklaşık 1.6 milyar dolarlık kredi dilimini serbest bırakacak. 
     
</TEXT>
</DOC>
