<DOC>
<DOCNO> 389653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko02.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdelen tartışması alevleniyor 
</HEADLINE>
<TEXT>


İstanbul Büyükşehir Belediyesi'nin Dubaililer'le başlattığı gökdelen projesi büyük tartışma yarattı. Mimarlar Odası mahkemeye gidiyor 


İstanbul Büyükşehir Belediyesi ile Dubaili şirketin 500 milyon dolarlık gökdelen projesi için mimarlar mahkemeye gidiyor. Gayrimenkul şirketleri belediyenin 'haksız rekabet' yaptığı görüşünde. Emlak değerleme uzmanları ise belediyenin 'yanlış hesap' yaptığını savunuyor. 

'Kanuna karşı hile' ESRA ÖZSÜMER - FEHİM GENÇ 
Kadıköy Belediye Başkanı Selami Öztürk, Belediye Kanunu'nun GYO kurma yetkisini belediyelere verdiğini ancak belediye arsalarının ihalesiz olarak bu şirkete devredilmek istenmesinin, "kanuna karşı yapılan bir hile" olduğunu savundu. Selami Öztürk şöyle konuştu 
"Siz hiç ihale yapmadan kamu mülkünü kendi şirketinize aktarıp sadece ihaleden kaçınma adına bir aracı olarak kullandığınız anda bu, kanuna karşı hiledir. Bu da bugün yasal gözükebilir. Ama bunlar açık, şeffaf ve kamu menfaatine uygun şekilde ihaleli yapılmazsa çok sorgulanır." 

'Mevzuata uygun' Garanti Gayrimenkul Yatırım Ortaklığı Genel Müdürü Kürşat Tuncel, İstanbul Büyükşehir Belediyesi'nin gayrimenkul yatırım ortaklığı şirketi kurarak, kendisine ait olan arsaları bu GYO şirketinin portföyüne ayni sermaye yapmasının Sermaye Piyasası Kurumu mevzuatına uygun olduğunu söyledi. Tuncel, "SPK'nın Seri 6 no 11 sayılı GYO tebliğinin 9a maddesi, bu arsaların kurulacak GYO şirketi portföyüne alma yetkisi veriyor" dedi. 

'Haksız rekabet' İhlas Gayrimenkul Yatırım Ortaklığı İhlas GYO Yönetim Kurulu Üyesi Işık Gökkaya, "Biz özel sektör gayrimenkul şirketleri olarak başta imar ve ruhsat olmak üzere yatırımlarımızın her aşamasında belediye ile çalışıyoruz. Dolayısıyla belediyenin imarlı arsa üretilmesi, şehir planlaması ve diğer konularda özel sektör GYO'ları açısından haksız rekabete yol açmaması gerekir" dedi. 

'Dava açacağız' İSTANBUL Milliyet 
İstanbul Büyükşehir Belediyesi ve Dubai International Properties'in ortaklığıyla Levent'te 300 metreye ulaşacak gökdelenlere mahkeme yolu göründü. Mimarlar Odası, Boğaziçi Yasası'na aykırı olduğunu iddia ettiği projeyi durdurmak için mahkemeye başvuracak. Oda temsilcilerinin görüşleri şöyle 

Oktay Ekinci Mimarlar Odası Genel Başkanı 
"İkiz kuleler, sonradan görme bir zenginliğin yarattığı şımarıklık abideleridir. Hiçbir Avrupa kentinde kentin kimliğini böylesine bozacak, mimarisi her yönüyle kültür yoksunu bir gövde gösterisinin ürünü rüküş gökdelenlere izin verilmez." 

Ali Rıza Nurhan Şehir Plancıları Odası 
"Bölgede büyük bir trafik sıkışıklığı yaşanıyor. Bu yoğunluk yeni bir gökdelenle arttığında trafiğin kilitlenmesi kaçınılmaz. 40 bin kişinin bulunacağı yeni bir gökdelen demek, 40 kişilik araçlarla bin tane servis otobüsü aracı demek. Bu araçlardan oluşan konvoyun uzunluğu 15 kilometreyi bulur. 
Polat Towers nedeniyle Beşiktaş halkı üç yıl altyapı işkencesi yaşamıştı. Bu gökdelen aynı sıkıntının daha fazlasını Beşiktaş, Şişli ve Levent sakinlerine yaşatacaktır. Elektrik, su ve kanalizasyon altyapısı iflas eder. Meslek kuruluşları Türkiye'nin çıkarına yatırımlara karşı değil. Yeter ki yasalara uygun ve doğru yerde olsun." 

Belediyenin hesabı yanlış Tebernüş Kireçci 
İstanbul Büyükşehir Belediyesi'nin Levent'teki arsasının Dubai International Properties'e DIP yüzde 20 - 80 ortaklığı ile verilmesi, ortaklıkta belediyenin zararlı çıkıp çıkmadığı tartışmalarını da gündeme getirdi. Uzmanlar söz konusu arsanın değerinin 150 milyon dolar olduğunu belirtiyorlar. Bu arsa için 3 Ağustos 1998'de yapılan ihalede de Ali Haydar Veziroğlu'na ait Vinsan, 145 milyon dolar teklif etmişti. 
Belediyenin DIP ile kuracağı gayrimenkul yatırım ortaklığında belediyenin yüzde 20, Dubaili şirketin ise yüzde 80 payı olacak. Ortaklığın yatırımlarında da payların aynı oranda olması gerekiyor. 

Topbaş 150'ye 600 olacak 
Bu durumda belediyenin verdiği arsanın değeri 150 milyon dolarsa, Uzmanlar fiyatı 150 milyon dolar civarında tahmin ediyor şirketin de 600 milyon dolarlık yatırım yapması gerekiyor. Oysaki önceki gün açıklanan projede 500 milyon dolarlık yatırım yapılacağı belirtildi. Büyükşehir Belediye Başkanı Kadir Topbaş da şirketin ortaklık yapısıyla ilgili şunları söylemişti 
"Belediye yüzde 20, Dubaili grup yüzde 80 ortak. Belediye arsa vererek ortak olacak. Her yatırımda belediyenin verdiği arsa, Dubaili grubun yapacağı yatırımı belirleyecek. Levent'te diyelim arsaya 150 milyon dolar değer bulundu. Dubaililer bunun karşılığında 600 milyon dolarlık yatırım yapacak." 

En fazla 170 milyon dolar 
Tartışma konusu olan bir başka nokta da açıklanan projenin değerinin 500 milyon dolar olup olmadığı hakkında. Arsa 46 bin metrekare. İnşaat alanı toplam 138 bin metrekare olacak. 
Emlak uzmanlarına göre şu an Bayındırlık Bakanlığı fiyatlarına göre Türkiye'de yapılabilecek en lüks bina, ihaleye çıkartıldığında müteahhit k rı da dahil edildiğinde metrekaresi bin 200 dolardan ihale ediliyor. 
Yani 136 bin metrekare inşaat alanlı binada müteahhit hiç fiyat kırmasa bile maliyet 163 milyon 200 bin dolar olarak gerçekleşiyor. 

Uzmanlar ne diyor 
'Herhalde kapı kolları altın olacak' 
Güniz Çelen Değerleme Uzmanları Dernek Başkanı Burası kat karşılığı verilseydi belediyenin yüzde 50'lik hakkı vardı. Yani ortaya çıkan binanın yüzde 50'si belediyenin olurdu. İstanbul'da emlak fiyatları katlanarak gidiyor. Böyle bir ortamda kat karşılığı vermek, ortak olmaktan çok daha iyi olurdu. 
Halil Dönmez Ekol Değerleme Türkiye'de Bayındırlık Bakanlığı fiyatlarına göre bina metrekare bazında, en lüks şekilde yapılsa fiyatı bin 200 doları geçmez. 138 bin metrekare yere 500 milyon dolar harcanacaksa fevkalede ve sıradışı şeyler olması gerekiyor. Kapı kollarının altın kaplama, ahşap parkelerinin gül ağacından olması ve çok özel sensörlerle desteklenmesi gerekiyor. 


</TEXT>
</DOC>
