<DOC>
<DOCNO> 388802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/soneko04.html </URL>
<DATE> 2005/10/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Turistler dokuz ayda bavulla 2.9 milyar dolarlık mal götürdü 
</HEADLINE>
<TEXT>

     Yılın ilk dokuz ayında Türkiye’ye gelen turistler, 2.9 milyar dolarlık bölümü giyecek, ayakkabı, hediyelik eşya, halı ve kilim harcamaları olmak üzere toplam 7.8 milyar dolarlık kişisel harcama yaptı. Yabancılar, 
     konaklama için 1 milyar 905 milyon dolar, yeme-içme için 1 milyar 817 milyon dolar, ulaştırma için 612 milyon dolar harcadı. ANKA’nın Devlet İstatistik Enstitüsü DİE verilerinden yaptığı belirlemeye göre, ocak-eylül döneminde Türkiye’ye gelen yabancı ziyaretçiler 11 milyar 210 milyon dolarlık harcama yaptı. Bunun 7 milyar 765 milyon dolarını kişisel harcamalar oluşturdu. Paket tur harcamalarından Türkiye’ye kalan pay ise 3 milyar 431 milyon dolar oldu. 
     
     2.9 MİLYAR DOLARLIK MAL GÖTÜRDÜLER 
     Yabancı ziyaretçilerin, ilk dokuz aydaki harcamalarının 2 milyar 919 milyon dolarlık en büyük bölümünü giyecek, 
     ayakkabı, hediyelik eşya, halı ve kilim alımı için yaptıkları harcamalar oluşturdu. Bu harcamalar, geçen yılın aynı dönemine göre yüzde 13.7 oranında arttı. Turistlerin dokuz ayda ayda giyecek ve ayakkabı için yaptığı harcama geçen yılın aynı dönemine göre yüzde 18.6 oranında artarak 1 milyar 121 milyon dolara çıkarken, hediyelik eşya için yaptıkları harcama tutarı ise yüzde 18.7 artarak 724 milyon dolar oldu. Halı ve kilim için yapılan harcamalar da ise geçen yılın aynı dönemine göre yüzde 0.2’lik bir artış meydana geldi. Turistler bu yılın dokuz ayında halı ve kilim alımı için 283 milyon dolar harcadı. Diğer mal ve hizmetler için yapılan harcamalar ise yüzde 8.2 oranında artarak 791 milyon dolara ulaştı. 
     
     YEME-İÇME HARCAMALARI 
     Ocak-eylül döneminde Türkiye’ye gelen yabancılar, konaklama için 1 milyar 905 milyon dolar, yeme-içme için 1 milyar 817 milyon dolar harcadı. Konaklama harcamaları geçen yıla göre yüzde 4.7, yeme-içme harcamaları yüzde 21.2 arttı. 
     Turistlerin ulaştırma harcamaları yüzde 23 oranında artarak 612 milyon dolara, sağlık harcamaları yüzde 24.5 artarak 123 milyon dolara, tur hizmeti harcamaları yüzde 27 artarak 220 milyon dolara yükseldi. Spor, eğitim ve kültür harcamaları ise yüzde 15.3 oranında artarak 171 milyon dolara çıktı. 
     Yurtdışında yaşayan ve tatil için Türkiye’ye gelen "gurbetçiler" ise en fazla harcamayı yeme-içme için yaptı. 
     Dokuz ayda Türkiye’ye gelen Türk vatandaşlarının toplam harcamaları, geçen yıla göre yüzde 6.6 oranında artarak 3 milyar 493 milyon dolara çıktı. Gurbetçilerin harcamalarının 1 milyar 155 milyon dolarla en büyük bölümünü giyecek, 
     ayakkabı, hediyelik eşya, halı ve kilim alımı için yaptıkları belirlendi. Söz konusu harcama tutarı geçen yılın aynı dönemine göre yüzde 12.3 oranında arttığı belirlendi. Türk vatandaşlarının yeme içme harcamaları tutarı ise geçen yılın aynı dönemine göre yüzde 5.7’lik artışla 1 milyar 105 milyon dolara ulaştı. Türk vatandaşları geçen yılın aynı döneminde 1 milyar 46 milyon dolarlık yeme içme harcaması yapmıştı. 

ANKA 
     
</TEXT>
</DOC>
