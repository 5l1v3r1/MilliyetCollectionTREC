<DOC>
<DOCNO> 365979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo03.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İskender keyfi 
</HEADLINE>
<TEXT>



Eric Gerets ve yardımcıları, Bursa'da Galatasaray Başkanı Özhan Canaydın ile birlikte Bursa İskender Konağı'nda İskender yedi. İskender dönerin dünya çapında bilinen ve çok nefis bir yemek olduğunu belirten Canaydın, "Bu tat bambaşka. Özellikle döneri yediğimiz bu oda çok güzel, harika bir yer" dedi. Teknik Direktör Eric Gerets ise İskender'in çok hoşuna gittiğini belirtirken, "Tadı harika. Çok nefis bir yemek" dedi. Bu arada İstanbul'dan feribotla Mudanya'ya geçen kafileyi kalabalık bir grup taraftar davul ve zurnalarla karşıladı. 

Muhteşem açılış 

İddialı bir kadro kuran Bursaspor'un sezon açılışı gövde gösterisine dönüştü. 16 bin Yeşil - Beyazlı taraftar tribüne koşarken, 2 bin kadar Galatasaray seyircisi de takımlarına destek verdi. Işık ve havai fişek gösterileri nefesleri kesti. Başkan Levent Kızıl'ın konuşması tezahüratlarla kesildi. Kızıl, "Süper Lige çıkmak için kanımızın son damlasına kadar çarpışacağız" dedi. Bu arada Kızıl, Galatasaray aleyhine yapılan tezahüratları durdurmayı başaramadı. 

Yangına davetiye 

Devre arasındaki gösteriler sırasında taraftarlardan birinin, yanan meşaleyi kale arkasına atması üzerine yerde biriken rulo kağıtlar tutuştu. Bir anda alevler yükselince, itfaiye müdahale ederek, küçük çaplı yangını söndürdü. İlk yarıda Bursalı bir taraftar fenalaştı. Ambulansa yürüyerek binen taraftar hastaneye kaldırıldı. 


</TEXT>
</DOC>
