<DOC>
<DOCNO> 356024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonyas14.html </URL>
<DATE> 2005/06/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Prenses Diana ve Kennedy Jr. arasında ilişki iddiası 
</HEADLINE>
<TEXT>

     Hilal YILMAZ LONDRA, DHA 

PRENSES Diana’nın, eski ABD başkanlarından John F. Kennedy’nin oğlu, John F. Kennedy Junior ile bir gecelik aşk yaşadığı iddia edildi. 
     Prenses Diana’nın terapisti ve arkadaşı olan Simone Simmons tarafından yazılan ’Diana Son Söz’ adlı kitapta yer alan iddiaya göre, Kennedy Jr. ile Prenses Diana, 1995 yılında Manhattan’daki Carlyle Oteli’nde bir gecelik kaçamak yaptı. Kennedy’nin babası ABD Başkanı John Kennedy’nin de aynı otelde Marilyn Monroe gibi ünlü sevgileriyle kaçamak yaptığı da iddia edilmişti. Alternatif terapist ve biyo enerji uzmanı olan Simmons kitabında, Diana’nın, ’George’ adlı derginin sahibi olan Kennedy’nin röportaj teklifini reddettiğini, ancak kendisiyle otelde görüşmeyi kabul ettiğini yazdı. 
     
     ’YATAKTA 10 ÜZERİNDE 10 VERDİ’ 

     Diana’nın tedavi için kliniğine gelmesiyle prensesle yakın arkadaş olduklarını belirten Simmons 49 , ’The Sun’ gazetesine yaptığı açıklamada, Diana’nın kendisine, "Konuşmaya başladık, laf lafı açtı ve birden kendimizi yatakta bulduk. Birbirimizden elektrik almıştık" dediğini söyledi. Simmons, "Önce söylediklerine inanamadım. Bana gayet ciddi olduğunu ve Kennedy’nin harika bir aşk adamı olduğunu söyledi. O’na 10 üzerinden 10 verdi’ dedi. 
     
     ’DIANA FIRST LADY OLMAYI HAYAL EDİYORDU’ 

     Simmons kitabında Prenses Diana’nın, Kennedy’nin politikaya atılarak başkan olması halinde ’O’nun karısı olmayı’ hayal ettiğini de yazdı. Diana’nın Londra’ya dönüşünde Kennedy’le ilişkisi hakkında tarot falı baktırdığını kaydeden Simmons, fala göre prensesle Kennedy’nin güzel bir geleceklerinin olmadığının ortaya çıktığını iddia etti. 
     
     DIANA’NIN YARDIMDICISI SIMMONS REKLAM PEŞİNDE 

     Prenses Diana’nın yardımcısı Paul Burrell ise iddiaları yalanlayarak , yazar Simmons’ı reklam yapmakla suçladı. Simmons 1998 yılında Diana hakkında yazdığı ’Diana Gizli Yıllar’ adlı kitabındaki iddialarla da eleştirilmiş ve prensese ihanet etmekle suçlanmıştı. Diana’nın yardımcısı Burrell, enerji yoluyla hastaları iyileştiren Simmons’un ’hokus pokusla insanları kandıran bir cadı’ olduğunu söyledi. Burrell, "Simmons’ın iddiları tamamen gerçek dışıdır. Anlattığı hikayeler saçmalıktan ibaret’ dedi. İngiliz gazeteleri de Simmons’ın Rapunzel gibi uzun saçları, vahşi bakan gözleri ve evinde yaşayan bir çok kedisi olduğu belirtti. 
     Darly Hannah ve Madonna gibi ünlülerle yaşadığı aşklarla gündeme gelen Kennedy Jr., Diana’yla olan kaçamağından bir yıl sonra Carolyn Bessette ile evlenmiş ve 1999 yılında bir uçak kazasında hayatını kaybetmişti. Kennedy’nin ölümüne sebep olan kazanın nedeni hala bilinmiyor. Prenses Diana ise 1997 yılında Paris’te paparazzilerden kaçarken geçirdiği bir trafik kazasında hayata gözleri yummuştu. 
     
     PRENSES DIANA MUMYALANDI MI 

     Öte yandan ’Daily Mirror’ gazetesi, Fransız kaynaklarından elde edilen bilgiye göre, Prenses Diana’nın sevgilisi Dodi El Fayed’den hamile olduğunun ortaya çıkmaması için, ölümünün hemen ardından, İngiliz gizli servisi M16 ya da Kraliyet Ailesi’nin emriyle mumlayandığını iddia etti. 
     
</TEXT>
</DOC>
