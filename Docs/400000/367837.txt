<DOC>
<DOCNO> 367837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonsiy02.html </URL>
<DATE> 2005/08/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dışişleri'nden personeline Çernobil sağlık taraması... 
</HEADLINE>
<TEXT>

     Dışişleri Bakanlığı Rusya, Ukrayna, Moldova, Belarus’ta görev yapan personelinde Çernobil Nükleer Santrali kazasından sonra herhangi bir rahatsızlık bulunup bulunmadığını kontrol için çalışma başlattı. 
     1986-2005 yılları arasında bölgede yüzlerce Dışişleri 
     Bakanlığı personeli ve ailesinin görev yaptığı belirtildi. 
     Dışişleri Bakanlığı’ndan konsolos düzeyinde bazı görevliler ve ailelerinde Çernobil kazasına bağlı hastalık belirlendiği ve bu kişilerin tedavilerinin yurt dışında sürdürüldüğü öğrenildi. 
     
     GENELGE YAYIMLANDI 
     Dışişleri Bakanlığı’nca yayımlanan bir iç genelgede "Bakanlığımız mensuplarına mümkün olan en iyi sağlık hizmetinin sağlanması, İdare’nin öncelikli konuları arasında yer almaktadır. Bu konuda, gerek Bakanlığımız Sağlık Merkezi, gerek Personel Dairesi Tedavi Şubesi tarafından azami gayret sarfedilmektedir" denildi. Çernobil kazasına değinilen Bakanlık genelgesinde şöyle denildi 
     "Bakanlığımız mensuplarına en iyi sağlık hizmetinin sunulması hususunda yapılan çalışmalar çerçevesinde, sağlık riski taşıyabilecek bölgelerde görev yapan mensuplarımızın durumları da sürekli gözönünde tutulmaktadır. Bu çalışmalar çerçevesinde, 1986 yılında Çernobil Nükleer Santralinde meydana gelen kaza sonucunda bölgede yayılan radyasyonun insan sağlığı bakımından yaratabileceği olumsuz etkilerden korunma amacıyla, belli aralıklarla tiroglubin ve TSH kan testleri ile tiroid ultrasonografisi yaptırılmasının önerildiği anlaşılmıştır. 
     Bölge ülkelerinde görev yapan ve bu bölgeye sık aralıklarla ve uzun süreli seyahatler gerçekleştiren merkezde görevli Bakanlığımız mensuplarının ve bakmakla yükümlü oldukları aile üyelerinin söz konusu sağlık muayenelerini kolaylıkla yaptırabilmeleri amacıyla Bakanlığımız Sağlık Merkezi tardafından gerekli tertibat alınmıştır." Bakanlık söz konusu personelinin Sağlık Merkezi’ne başvurmasını istedi. 

ANKA 
     
</TEXT>
</DOC>
