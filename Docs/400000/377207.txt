<DOC>
<DOCNO> 377207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/ekonomi/eko02.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den zam uyarısı 
</HEADLINE>
<TEXT>


Merkez Bankası, son üç aydır faiz indirmezken yüksek petrol fiyatları ve kira artışları konusunda uyarıda bulundu Petrol ürünlerini girdi olarak kullanan sektörler ve elektrikte fiyat artışı olabilir 

EKONOMİ SERVİSİ 

Merkez Bankası, en son haziranda yüzde 14.25'e indirdiği gecelik ve haftalık borçlanma ve yüzde 18.25 olan gecelik borç verme faiz oranlarında bu ay da indirim yapılmaması kararı aldı. 
Merkez Bankası faizlerin değiştirilmemesinin nedenlerinin açıklandığı 'Enflasyon ve Görünüm' raporunda, bu yılın enflasyon hedefinin TÜFE'de yüzde 8 dikkate alındığı dönemin bittiğini belirterek, bugünden itibaren petrol fiyatlarının gecikmeli etkilerinin görülebileceği 2006 yılı enflasyon hedefine Yüzde 5 odaklanıldığını bildirdi. 
Raporda, tarım dışı üretici fiyatlarında hareketlenme gözlendiği bu hareketlenmenin eylülde de sürmesi ve petrol ürünleri ile doğalgaz fiyatlarının etkisiyle artışların hızlanmasının beklendiği kaydedildi. Raporda özetle şu ifadele yer verildi 
"Petrol fiyat artışlarının son oniki aylık birikimli enflasyon üzerindeki birincil etkileri, 1 ile 1.5 puan arasında değişiyor. Petrol fiyatları bugün itibarıyla sabit kalsa dahi, son dönemdeki artışların 2006 yılı enflasyonu üzerindeki etkileri ihmal edilebilir düzeyin üzerinde olacaktır.""Önümüzdeki dönemde talep güçlü seyrettiği takdirde, petrol ürünlerini girdi olarak kullanan sektörlerde azalan k r marjlarını telafi etmek için fiyatların yukarı doğru ayarlanması söz konusu olabilecek." 

Kiralar yüzde 13.1 arttı 
"Hizmet grubu enflasyonundaki düşüş süreci, 2004 yılının son çeyreğinden itibaren duraklama eğilimi gösteriyor. Kira artışları, geçmiş enflasyona endekslemenin de ötesinde bir katılık gösterdi. Ağustos ayında yüzde 2.63 ile son dört yılın en yüksek fiyat artışı gözlenen kira alt grubunda, yılın sekiz ayında artış yüzde 13.1 seviyesine ulaşmıştır. Kısa vadede bu eğilimin tersine dönmesi beklenmemektedir." 
Bu yılın ikinci üç aylık dönemindeki büyüme oranının ilk çeyreğe oranla düşük gerçekleşeceği kaydedelen raporda, üçüncü çeyrekten itibaren büyüme hızının, tekrar program projeksiyonlarına yakınlaşacağı ve yıl genelinde programda tahmin edilen yüzde 5 düzeye yakın gerçekleşeceği öngörüldü. 

Vergi ve zam itirazı 
Raporda, memur maaş artışlarının enflasyon üzerindeki etkisinin, bütçeye getireceği yükün telafi edilmesi durumunda sınırlı kalacağı da belirtilerek, şöyle denildi 
"Telafi edici tedbirlerin kamu fiyat ayarlamaları veya vergi artışları yerine harcama kısıcı önlemlerle karşılanması, mali disiplinin kalitesi ve dolaylı etkilerin kontrol altında tutulması açısından önem arz etmektedir." 


</TEXT>
</DOC>
