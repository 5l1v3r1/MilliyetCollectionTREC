<DOC>
<DOCNO> 378035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun47.html </URL>
<DATE> 2005/09/13/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Rusya, ABD'yi yeni nükleer doktrine karşı uyardı... 
</HEADLINE>
<TEXT>

     Rusya Savunma Bakanı Sergei İvanov, ABD’yi, savunma doktrininde, öncelikli olarak kendisinin nükleer silahları kullanmasına imkan tanıyacak herhangi bir değişiklik yapmaması yolunda uyardı. 
     İvanov, Berlin’deki NATO savunma bakanları toplantısı öncesinde düzenlediği basın toplantısında, ABD’nin savunma doktrininde yapabileceği herhangi bir değişikliğin, diğerlerini de nükleer silah arayışı içine sokabileceğini söyledi. 
     Nükleer silahların kullanılması konusunda çıtayı aşağı indirmenin tehlikeli olacağını belirten İvanov, bu tür planların, diğerlerinin nükleer silah geliştirme çabalarını destekleyeceğini ifade etti. 
     İvanov, ABD Savunma Bakanı Donald Rumsfeld’in, Amerikan ordusunun savunma doktrininde böyle bir değişiklik olduğu takdirde, kendisini bilgilendirmesini beklediğini belirtti. 
     ABD Savunma Bakanlığı’nın, Mart tarihli "Ortak Nükleer Operasyonlar Doktrini" metin taslağında, "askeri operasyonlar kapsamında nükleer silahların kullanımı" konusunu yeniden ele aldığı kaydedilmişti. Taslak metne göre, komutanlar, düşmanın ABD, çokuluslu ya da ittifak güçlerine ya da sivillere karşı kitle imha silahları kullanmasına hazırlıklı olmak gibi çeşitli senaryolar altında nükleer silah kullanımı için ABD Başkanı’nın onayını isteyebilecek. 
     
</TEXT>
</DOC>
