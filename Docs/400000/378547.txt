<DOC>
<DOCNO> 378547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/spor/spo30.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sıramız değişmedi 

FIFA, milli takımlar eylül ayı dünya klasmanını açıkladı. Türkiye'nin 731 puanla 12. sıradaki yeri değişmedi. Ay - Yıldızlı ekibin, Dünya Kupası eleme grubundaki rakiplerinden Danimarka 4 sıra atlayarak 721 puanla 14. basamağa tırmanırken, 699 puanlı Yunanistan 18.'likten 20.'liğe geriledi. 839 puanlı Brezilya ilk sıradaki yerini korudu. 

Yayında kader günü 

Digitürk'le devam eden naklen yayın anlaşmasını iki yıl uzatan ve sözleşmenin geçerliliği için Rekabet Kurulu'ndan onay isteyen Futbol Federasyonu bugün ya tamam ya devam diyecek. Başvurunun rekabet koşullarına uygun olup olmadığı yolundaki teknik raporu değerlendirecek olan kurul, olumsuz yanıt verdiği taktirde, yeni yayın kriterleri otomatikman iptal olacak ve 2004 yılı sözleşme koşullarına geri dönülecek. 

Eyüboğlu'ndan üç birincilik 

Eyüboğlu Eğitim Kurumları öğrencileri, 1. Güneydoğu Avrupa Çocuk Festivali'nde Türkiye adına üç birincilik kazandı. Yunanistan Milli Olimpiyat Komitesi desteği ile Maroussi Marketing Group S.A. tarafından düzenlenen ve sekiz ülkenin katıldığı festivalde Eyüpoğlu Koleji voleybol ve basketbolda takım halinde birincilik kazandı, ayrıca yüzme dalında ferdi bir birincilik elde etti. 

Devler galip 

Arçelik Kulübü tarafından düzenlenen erkekler dörtlü voleybol turnuvası başladı. İlk gün maçlarında Beşiktaş, Arçelik'i 3-1 yenerken, Fenerbahçe de aynı skorla İstanbul Büyükşehir Belediyesi'ni mağlup etti. 

Dereli'ye görev 

UEFA, FIFA kokartlı hakem Selçuk Dereli'ye görev verdi. 29 Eylül'de Espanyol ile Teplice arasında İspanya'da oynanacak UEFA Kupası 1. Tur rövanş maçında Dereli düdük çalacak. Yardımcılıklarını ise M.Emre Eyisoy ve Ekrem Kan yapacak. Maçta 4. hakemlik görevi ise Zafer Önder İpek'e verildi. 


</TEXT>
</DOC>
