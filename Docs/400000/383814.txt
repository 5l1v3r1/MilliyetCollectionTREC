<DOC>
<DOCNO> 383814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun28.html </URL>
<DATE> 2005/10/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Straw'dan spikere Türkiye dersi 
</HEADLINE>
<TEXT>

     İngiltere Dışişleri Bakanı Jack Straw, Türkiye ile resmen müzakerelere başlanmasının tarihi öneme sahip olduğunu belirterek, ''Dünyayı birleştirecek bir adım atıldı'' dedi. 
     İngiliz haber kanalı SKY TV'nin canlı yayınına Lüksemburg'dan katılan Straw, Türkiye ile müzakerelere başlandığı günün, hem Türkiye, hem AB, hem de uluslararası toplum için büyük bir gün olduğunu kaydederek, ''Türkiye ile bu noktaya gelip, müzakerelere başlamak tarihi bir öneme sahip. Dünyayı birleştirecek bir adım atıldı'' dedi. 
     Türkiye'nin 80 milyonluk nüfusuyla Avrupa'nın en büyük ülkesi olduğunu, Avrupa'nın doğudaki kanadını oluşturduğunu, uzun yıllar Avrupa Konseyi ve 50 yıldan fazladır NATO üyesi olduğunu hatırlatan Straw, şunları kaydetti 
     ''Türkiye laik, demokratik ve Müslüman çoğunluğa sahip bir ülke. Böylesine büyük bir ülkeyi AB'nin içine almak, böylesine kritik bir dönemde iki büyük dini bir araya getirmek bir medeniyetler çatışmasının olmadığını kanıtlayacak ve çatışmanın sadece bütün dünyadaki uygar insanlarla, medeniyeti çökertmeye çalışan küçük bir azınlığın arasında olduğunu gösterecektir.'' Straw, SKY televizyonu sunucusunun, İngilizlerin büyük çoğunluğunun Türkiye'nin üyeliğine karşı olduğunu iddia etmesi ve Avusturya'nın itirazlarını hatırlatması üzerine de İngiltere'de bütün siyasi partilerin Türkiye'nin üyeliği konusuna eşit oranda destek verdiğine dikkat çekti. 
     Avusturya'nın ortaya koyduğu tavrın ise büyük ölçüde tarihe dayandığını, Avusturya-Macaristan İmparatorluğu ile Osmanlı İmparatorluğu arasındaki savaşın izlerinin bu tavırda etkili olduğunu belirten Straw, her şeye rağmen Avusturya hükümetinin, aldığı bu zor karardan dolayı, hem Avrupa çapında, hem de kendi kamuoyunda mutlaka takdir göreceğini söyledi. 
     
     'TÜRKİYE BİR AVRUPA ÜLKESİDİR' 

     Straw, Türkiye'nin üyeliği durumunda AB'nin İran ve Suriye ile komşu olacağının hatırlatılması ve ''Asya'ya genişledik. Genişleme nerede duracak Sırada Ukrayna ve Belarus var mı '' sorusu üzerine de ''Evet, bu adımla Avrupa'nın sınırlarını genişletiyoruz. Türkiye'nin topraklarının büyük bölümü Asya kıtasında olabilir, ama Türkiye bir Avrupa ülkesidir. Bence bu genişleme Türkiye'nin doğu sınırında durmalı'' dedi. 
     Belarus ve Ukrayna'nın üyeliğinin gündemde olmadığını belirten Straw, şunları kaydetti 
     ''Avrupa bir değerler birliğidir. Bunlar demokrasi, özgürlükler, adalet gibi değerlerdir. Bunlar Türkiye'de gerçekleşti. Bu değerlerin gerçekleştiğini oralarda, Ukrayna'da da göreceğiz. Avrupa halkı bundan korkmamalı. Avrupa güçlü değerlerin birliği olacaktır.'' Straw, Türkiye'deki bölgesel ekonomik farklılıkların hatırlatılması üzerine de Türkiye'nin son 3 yılda yüzde 26'lık büyümeyi gerçekleştiren bir ülke olduğunu ifade ederek, Avrupa'da hiçbir ülkenin böyle bir büyüme yakalayamadığının altını çizdi. 
     Türkiye'nin ''bazı çukurlardan atlaması gerektiğini'' savunun SKY TV sunucusuna, ''Ben sizin gibi düşünmüyorum. AB müzakere belgesinde yerine getirilmesi gereken konu başlıkları var. Her ülkeden bunlar isteniyor. Türkiye için de 35 konu başlığı var. Bunların tamamlanması 10 yıl kadar bir süre alacak'' dedi. 
     Sunucunun sık sık Türkiye'nin Müslüman nüfus yapısına atıfta bulunması üzerine Straw şunları söyledi 
     ''Türkiye laik bir ülke. Bu Kemal Atatürk'ün Türkiye'ye bıraktığı büyük mirastır. Atatürk, laik ve aynı zamanda vatandaşının dini inançlarına saygılı bir sistemi kurmayı başarmıştır. Başbakan Erdoğan ve AK Parti modern bir yaklaşıma sahip.'' 
     
     Türkiye için 48 saat çalıştı 

     AB Dönem Başkanı İngiltere'nin Dışişleri Bakanı Jack Straw, müzakerelerin başlaması için canla başla çalışan isimlerden biriydi. Avusturya delegasyonunu ikna etmek için 6 görüşme yapan Straw, AB Komisyonu'nun Genişlemeden sorumlu Üyesi Olli Rehn ile de sürekli irtibat sağladı. Straw, gelişmeleri ankara'dan takip eden Abdullah Gül başkanlığı'ndaki Türk heyetini de sürekli bilgilendirdi. Financial Times gazetesi Straw'ın 2 gün süren bu çabalarını şu sözlerle özetledi "Konu İngiltere olsaydı bile ancak bu kadar çaba harcayabilirdi. Türkiye, gerçekten özel bir öneme sahip." 
     URSULA PLASSNİK'İN ESPRİSİ GÜLDÜRDÜ 
     Müzakerelerin tıkanmasına neden olan Avusturya Dışişleri Bakanı Ursula Plassnik'in, kendisiyle 6 kez başbaşa görüşen meslektaşı Straw'a "Benimle bu geceyi geçirdiğiniz için teşekkür ederim" demesi de zorlu saatlerin ardından gülüşmelere neden olan bir anı olarak kaldı. 
     FRANSA'DAN FARKLI BAKIŞ 
     Fransa Dışişleri Bakanı Philipe Douste -Blazy "Fransa'nın başından beri Türkiye'nin AB'ye katılması yönünde görüşü var. Ancak hangi şartlar ve koşullar içinde katılmasının belirlenmesini istiyorduk. Müzakere süreci sonunda eğer Türkiye bizim değerlerimizi benimsemezse AB'ye üye olamaz." dedi. Fransız Bakan, Türkiye'nin köktendincilere bakmaktansa yüzünün AB'ye dönük olmasını tercih ettiklerini belirtti. 
     EN İLGİNÇ YORUM 
     Türkiye ile müzakerelerin başlamasıyla ilgili en ilginç yorum Portekiz Dışişleri Bakanı Freitas do Amaral'dan geldi. Amaral'dan sevincini şu çarpıcı sözlerle dile getirdi "AB'nin bu kararı İslam dünyasında büyük yankı uyandıracak. Anlaşma İslam ve Hıristiyanlığın biraraya gelmesini istemeyen ve bunu engellemek için elinden gelen herşeyi yapan Usame Bin Ladin'i çok üzmüştür." 
     
</TEXT>
</DOC>
