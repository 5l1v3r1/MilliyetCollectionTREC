<DOC>
<DOCNO> 385735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun24.html </URL>
<DATE> 2005/10/11/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ağlama Duvarı'nda 3 binden fazla bekar eş bulmak için dua etti... 
</HEADLINE>
<TEXT>

     Yahudilerin kutsal mekanı ''Ağlama Duvarı''nda, ''bekar'' kadın ve erkeklerin eş bulmak amacıyla ettikleri duaya 3 bin fazla kişi katıldı. 
     Ordu Radyosu, Gazze Şeridi'ndeki eski Yahudi yerleşim birimlerinden Neve Dekalim'in Hahamı Yosef El-Nekaveh tarafından okunan duaya, toplumun önde gelen kişilerinin de katıldığını duyurdu. 
     Ağlama Duvarı Hahamı Şmuel Rabbinoviç de dini bayramlardan Roş Haşana Yeni Yıl ile Yom Kipur Bağışlanma Günü arasındaki günlerin, her türlü dileğin kabul edileceği hayırlı günler olduğunu söyledi. 
     Yom Kipur, İsrail'de, Tanrı'ya karşı işlenmiş günahların affedilmesi için dualarla geçirilen en önemli dini günlerden biri. Bu günün yarınki arifesinde ve perşembe günü, dindar İsrailliler oruç tutacak, geleneksel yasaklara uyacak ve havralarda dua edecek. 
     Araç kullanmanın da günah sayıldığı Yom Kipur'da, sokaklar sadece bisikletli çocuklar ile yayalara kalacak. 

     
</TEXT>
</DOC>
