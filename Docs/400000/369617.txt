<DOC>
<DOCNO> 369617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/eko01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye'nin en pahalı 10 gayrimenkulü 
</HEADLINE>
<TEXT>


Türkiye'nin en pahalı gayrimenkulü 1.5 milyar dolarlık değeriyle Ataköy Turizm Kompleksi. Onu 1 milyar dolarla Akmerkez ve 800 milyon dolarla Metrocity izliyor. En pahalı 10 gayrimenkulden dokuzu İstanbul'da bulunuyor 

Tebernüş Kireçci 

İstanbul Hilton'a verilen 255 milyon dolarlık yüksek teklif, akla "Türkiye'nin en pahalı 10 gayrimenkulü hangileri " sorusunu getirdi. Aslına bakılırsa Türkiye'deki en değerli gayrimenkuller kamuya ait. Fakat ticari değerini ortaya çıkartmak zor olduğu için devlete ait gayrimenkullerin fiyatı zor belirlenir. 
Bir gayrimenkulün fiyatını belirlemek zordur. Fiyatının belirlenmesi istenilen gayrimenkul değerli bir gayrimenkul ise fiyat belirlemek daha da güçleşir. Emlak piyasasındaki deyimle, "kupon" yani emsali zor olan bir gayrimenkulün fiyatının belirlenmesi tamamıyla alıcı ile satıcının anlaşacağı değere bağlıdır. Emlak uzmanlarıyla görüşerek Türkiye'nin en değerli gayrimenkulleri sorumuza yanıt aradık. Uzmanlara göre, Türkiye'nin en pahalı 10 gayrimenkulü şöyle 

1 - Ataköy Kompleksi Emlak uzmanlarına göre yaklaşık 300 bin metrekarelik arsası ve 200 bin metrekarelik inşaat alanına ilave olarak marina ve yeni yapılacak inşaatlarıyla birlikte Ataköy Turizm Kompleksi 1.5 milyar dolar değerinde. Komplekste ayrıca Holiday Inn ve Crown Plaza olmak üzere iki de otel bulunuyor. Sadece 34 yıllık işletmesine 120 milyon dolar verilen tesisler, Türkiye'nin en gözde gayrimenkulü. 2038 yılında TOKİ'nin olacak. 

2 - Akmerkez İkinci sırada 1 milyar dolar civarındaki değeriyle Akmerkez kompleksi yer alıyor. Geçtiğimiz günlerde kompleksin sadece alışveriş merkezi halka arzedildiğinde ortaya çıkan değer sadece alışveriş merkezinin bölümünün 400 milyon dolardan daha değerli olduğunu ortaya koydu. 

3 - Metrocity Üçüncü sırada yaklaşık 800 milyon dolarlık değeriyle Metrocity bulunuyor. Toplam 210 bin metrekare inşaat alanına sahip Metrocity'de birinde ofislerin yer aldığı, diğer ikisi de residence olan üç kule bulunuyor. Ayrıca kompleksin altında Türkiye'nin en büyük ve seçkin alışveriş merkezlerinden birisi yer alıyor. 

4 - Şişli K.M. Yapımı biten ve önümüzdeki aylarda açılacak Şişli Kültür Merkezi 550 milyon dolar değerinde. Yaklaşık 420 bin metrekare inşaat alanına, 105 bin metrekarelik kiralanabilir alana sahip olan Şişli Kültür Merkezi, aynı zamanda Türkiye'nin en büyük alışveriş merkezi olacak. 

5 - Süzer Plaza Beşinci sırada ise 500 milyon dolarlık değerle halk arasındaki deyimiyle "Gökkafes", resmi adıyla Süzer Plaza yer alıyor. Süzer Plaza, daha temel aşamasından başlayarak Türkiye'nin en çok tartışılan gayrimenkulü oldu. 

6 - İş Kuleleri Altıncı sırada 320 milyon dolarlık değer ile İş Kuleleri yer alıyor. Hisse senetleri borsada işlem gören yatırım ortaklıkları arasında yer alan İş GYO'nun kuleleri, ofis olarak en iddialı binalardan birisi. 

7 - Swissotel Yaklaşık 300 milyon dolarlık değeriyle Swissotel hem Türkiye'nin hem de İstanbul'un gözde gayrimenkulleri arasında. Swissotel ile Hilton hem arsa hem de inşaat alanı açısından birbirine yakın. Swissotel'in 1980'li yılların sonunda yapılmış olması değerini artırıyor. Fakat arsası belediyeye ait. 

8 - İstanbul Hilton Sekizinci sırada 255 milyon dolar ile Hilton Oteli yer aldı. Hilton 62 bin metrekare arsaya ve 80 bin metrekare inşaat alanına sahip. Son ödenen fiyat ile birlikte arsasının metrekaresi yaklaşık 4 bin dolara, inşaat alanının metrekaresi ise 3 bin dolara geldi. 

9 - Amcazade Yalısı Dokuzuncu sırada en az 150 milyon dolarlık değeriyle Anadoluhisarı'ndaki Amcazade Yalısı var. 9 bin 500 metrekare arsaya ve 13 bin 500 metrekare inşaat izinli alana sahip olan yalı, 17. yüzyılın sonunda yapıldı. 300 yılın üzerindeki geçmişiyle Boğaziçi'nin en değerli gayrimenkulü konumunda. Yalının sırtlarındaki yaklaşık 40 dönümlük arazisi de göz önüne alındığında, iyi bir alıcının Amcazade Yalısı'na ödeyeceği rakam 500 milyon dolara kadar çıkabilir. 

10 - İkiz Kuleler Onuncu sırada ise 100 milyon dolarlık değer ile geçtiğimiz günlerde Türkiye Odalar Borsalar Birliği tarafından satın alınan Ankara'daki ikiz kuleler var. Tekel için inşa edilen, sonra vazgeçilen ikiz kuleler şimdiye kadar sadece Ankara'da değil tüm Türkiye'de en yüksek değerde satılan plaza olma özelliğini taşıyor. 


</TEXT>
</DOC>
