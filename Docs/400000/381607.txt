<DOC>
<DOCNO> 381607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy12.html </URL>
<DATE> 2005/09/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Türkiye Ermeniler Patriği'nden barış mesajları... 
</HEADLINE>
<TEXT>

     Türkiye Ermenileri Patriği II. Mesrob, sevginin, barışın, kardeşliğin dilinin ve yolunun bir olduğunu söyledi. 
     Mesrob, "1. Hatay Medeniyetler Buluşması" etkinlikleri kapsamında düzenlenen "Dinlerin Medeniyetlere Katkıları" konulu panelde, kutsal Antakya kentinin sayısız tarihsel olaya ve tarihi yön veren birçok isme tanıklık ettiğini ifade etti. 
     Sevginin, barışın, kardeşliğin, dili ve yolunun bir olduğunu belirten Mesrob, "Buna rağmen ne yazık ki dünyamız bugün anlaşmazlıklar, savaşlar, uluslararası nefret kampanyaları, gözyaşlarıyla dolu. Oysa bugün kime sorsanız sevgiden-barıştan söz edecektir" dedi. 
     Mesrob, bu çelişkinin nedeninin basit olduğunu, insanların inandıklarını söylemelerine karşın, inancın gereklerini uygulamaktan adeta kaçtıklarını ifade ederek, şöyle konuştu 
     "Aslında bugün her kötülüğün, her damla gözyaşının kökeninde önce ben diyen düşüncenin yattığını biliyoruz. En basit bireyden, en zengin topluma, bu anlayış tüm dünyaya hakim olmuş durumda. Tok açın halini umursamıyor, güvende olan Bana dokunmayan yılan bin yaşasın 
     diyor. Ama bu tutum dönüp dolaşıp herkesi vuruyor. İnsanlık adeta frenleri tutmayan bir vasıta misali bilinmeze yol alıyor. Yaşanan tüm acılara yitirilen değerlere, tükenmişliğe rağmen ülkeleri yönetenler yanlıştan dönme yolunu seçmek yerine yanlışı allıyor pulluyor. Bu yüzden gençler uyuşturucudan ölüyor, para için daha fazlasına sahip olmak için tüm değerler ayaklar altına alınıyor. Ne yazık ki bu vahim tablodan daha da kötüsü zaman zaman doğru yolun rehberi olan dinler de bu çarpıtmaya alet ediliyor. Oysa küreselleşen dünya öyle sorunlara gebe ki bir inançlı insanların dünyayı ve insanlığı hala din ve mezhep adına bölmeye hakları olmamalıdır. Her doğru inanç bir pusula gibi hep kuzey ve güney hattını göstermeli Bir ucu Allah’ı, öteki ucu insanı." Mesrob, dini önderler olarak elden geldiğince sık yan yana gelerek dinsel hoşgörünün mümkün olduğunu ve hatta dinlerin bir şartı olduğu mesajını vermeye çalıştıklarına dikkat çekerek, "Dinler kolaylıkla siyasal, ekonomik ve etnik çatışmalarda körükleyici olabilirler ve olmuşlardır" dedi. Mesrob, şöyle devam etti "Bunu önleme sorumluluğunun ise en çok biz, din adamlarının omuzlarında olduğuna inanıyoruz. Bugün dünyanın yaşadığı travmaya dini de alet etme teamülü devam eder, dinde olumsuzlukların pençesinde kullanılır ise gelecek için umutların kalmamış olacağını söylemek çok da yanlış olmaz. Dünyamızdaki olumsuzların daha fazla olmasına neden olan zehrin panzehiri inançlarımızdır. İnançlarının temel öğretilerinde biraraya gelebilen insanların arasında ne renk ne statü ne de başka bir ayrımcılık kalır. İnançların temel öğelerinde bir araya gelebilen insanlar birbirlerini anlayabilirler, hoşgörülü olabilirler." 
     
     "TERÖRÜ YÖNLENDİRMEZ, YÖNLENDİREMEZ" 
     "Herhangi bir dini metin, bilgelik içeren herhangi bir yazı, tek hatta çok tanrılı herhangi bir din, insanları savaşa, şiddete, zıtlaşmaya, zorbalığa ve teröre yönlendirmez, yönlendiremez" diyen Mesrob, konuşmasını şöyle sürdürdü 
     "Materyalizm, hoşgörüsüzlük, dünyadaki doğal kaynakları ele geçirmek için güç kullanımı baskı altında tutulan insanların isyanı, diyalog ruhunun ve kültürünün eksikliği işte insanlık tarihinin başından beri savaşların, dökülen kanın ve çatışmanın nedenleri bunlardır. 
     Küçülen dünya, giderek farklı dinden, dilden, ırktan ve milliyetten insanlarla bir kültür mozaiğinde yan yana ve iç içe yaşama zorunluluğu getiriyor." 
     
     TÜRKİYE HAKKINDA YANLIŞ YÖNLENDİRMELER 
     Mesrob, yurtdışı seyahatlerinde bazen Türkiye ve Türk insanının kültürü, davranışları, adet ve hedefleri hakkında yayılmış olan yanlış izlenim ve düşüncelere kulak misafiri olduğunda, gerçekler hakkındaki bilgi eksikliğini ve cehaleti korkutucu bulduğunu, bu gibi asılsız savların üreticilerinin akademisyenler ve politikacılar olduğunda, durumun daha dehşet verici bir hal aldığını kaydetti. 
     Vatandaşlarının, ezici çoğunluğunun Müslüman olduğu bir ülkede Hıristiyan bir azınlığın ruhani hizmetkarı olarak görev yaptığını anlatan Mesrob, şunları kaydetti 
     "Zamanımın çok önemli bir bölümünü mecburen dinim, kültürüm ve amaçlarım ve genel olarak halkım hakkında yayılmış olan fikirleri düzeltmeye çalışmakla geçirmek zorunda kalıyorum. Bu durum bazen insanı tüketen çok yıpratıcı bir hal alıyor. Çoğunluktan farklı oluşumuz, maalesef her zaman bir zenginlik olarak algılanmıyor. 
     Farklılıkları bir zenginlik olarak gören ve bunları eşitlik, hukuk ve insan hakları temelinde uzlaştırabilen çoğulcu demokrasi, insanlığın ulaştığı en büyük başarılardan biridir. Ülkemizdeki pek çok sorunun da bu uygarlık başarısını yakalamakla giderileceğine yürekten inanıyorum. 
     Değişen dünyanın oluşturduğu dev sorunlar karşısında varolma mücadelesi veren azınlık cemaatlerinin desteklenmesi ve mevcut sorunlarına çözüm üretebilmeleri gerekmekte, buna imkan sağlamak lazımdır. Hoşgörü, birlikte yaşama ve çoğulculuk gibi soyut kavramların somutlaşacağı, sözün eyleme dönüşeceği en belirgin uygulama alanlarından biri budur. Aksi takdirde ülkemizde sayıları gittikçe azalan çok renkli Antakyaların giderek monotonlaşmasına, soluklaştığına tanık olacağız." 
     
</TEXT>
</DOC>
