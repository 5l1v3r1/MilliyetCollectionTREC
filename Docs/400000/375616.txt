<DOC>
<DOCNO> 375616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/ekonomi/eko02.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda yükselişin devamı Kıbrıs'a bağlı 
</HEADLINE>
<TEXT>


7 Eylül'deki AB toplantısından Rum kesimini tanıma konusunda Türkiye'ye kısa vadede yükümlülük doğurmayacak bir karar çıkması durumunda piyasalardaki yükseliş sürebilir 

Finans atölyesi SONGÜL HATISARU 

Piyasalar Avrupa Birliği toplantıları gölgesinde hareketli bir hafta geçirdi. Borsa tarihi 32 bin seviyesini test etti. Şimdi bütün yatırımcıların kafasında piyasadaki yükselişin devam edip etmeyeceği sorusu var. Borsadaki yükseliş trendinde Türkiye'nin 3 Ekim'de müzakerelere başlayacağına yönelik umutların artmasının yanı sıra ABD 10 yıllık tahvilinde getirinin düşmesi etkili oldu. 
Bu düşüşte Amerika'da son açıklanan ekonomik faaliyete ilişkin 5-6 verinin beklenenden hızlı şekilde düşüş kaydetmesi etkili oldu. 
Özellikle ikinci çeyrek büyüme rakamının aşağı yönde revize edilmesi, ISM imalat sanayii endeksinin beklenenin altında kalması ve Chicago PMI satın alma endeksinin beklentilerden çok hızlı şekilde azalması, FED'in kısa bir süre sonra faiz artırım sürecine ara verebileceği beklentisini kuvvetlendirdi. 
Dolayısıyla Amerikan tahvil faizleri de bu beklentiye düşüş yönünde tepki verdi. İşte bu nedenle daha yüksek getiri için gelişmekte olan piyasalara yönelen global likiditeden Türk piyasaları da nasibini aldı. 

Önemli verileri yok 
Gelişmekte olan piyasalarda bu trendin bu hafta da devam etmesi bekleniyor. Çünkü ABD'de bu hafta önemli bir veri açıklaması olmayacağından kısa vadede henüz bu trendi tersine çevirebilecek herhangi bir gelişme görünmüyor. İç piyasada ise her ne kadar 3 Ekim tarihinde müzakerelerin başlayacağına yönelik umutlar artsa da bu hafta AB belirsizliğinin piyasalar üzerinde etkili olması beklenebilir. 32 binli seviyelere yaklaşan borsada bu belirsizliği k r satışlarına bahane olarak kullanılabilir. 
Bu çerçevede borsada yeniden 31 bin seviyesine bir geri çekilme yaşanabilir. Ancak AB cephesinden olumlu haberlerin gelmesi durumunda borsa 3 Ekim öncesinde 34 binli seviyeleri de gözüne kestirebilir. AB Dışişleri Bakanları geçen hafta yaptıkları gayri resmi toplantıda 'Kıbrıs deklarasyonu' konusunda uzlaşmaya varamadı. 
Türkiye'nin Gümrük Birliği ek protokolünü imzalamasının ardından imzanın Rum Yönetiminin tanınması anlamına gelmediğine yönelik deklarasyonuna karşı yayımlanacak deklarasyon konusunda top Brüksel toplantısına atıldı. 

Baskı unsurları 
Yayımlanacak deklarasyon 7 Eylül'de Brüksel'de yapılacak daimi temsilciler toplantısında oylanacak. Üyelik müzakerelerinin başlaması için Kıbrıs Rum kesiminin tanınması daha önceden ileri sürülen bir koşul olmadığından AB'nin bu konuyu köşeli bir şekilde masaya getirmesi beklenmiyor. AB bu konunun zaman içinde çözümlenmesini isteyebilir. 
7 Eylül'deki AB toplantısından Rum kesimini tanıma konusunda Türkiye'ye kısa vadede yükümlülük doğurmayacak bir karar çıkması durumunda piyasalardaki yükseliş sürebilir. Dışişleri Bakanı ve Başbakan Yardımcısı Abdullah Gül'ün AB Komisyonu'nun genişlemeden sorumlu üyesi Olli Rehn'nin Türkiye'nin imzaladığı Gümrük Birliği antlaşmasının doğası gereği Türkiye'nin limanlarına ve hava sahasına Güney Kıbrıs gemi ve uçaklarının serbest girişine izin vermek zorunda olduğuna yönelik sözlerine karşılık "yeni şart gelirse" çekiliriz açıklaması konunun kritikliğini gösteriyor. 
Öte yandan Müzakere Çerçeve Belgesi'nin onay tarihinin belirsizliğini koruması da piyasalar üzerinde baskı yaratacaktır. 

34 bin seviyesi uzak değil Müzakere Çerçeve Belgesi'nin onaylanması aslında Kıbrıs konusunda hazırlanacak olan karşı deklarasyondan çok daha önemli bir konu. Çünkü Türkiye'nin AB ile gelecek 10 yılda sürdüreceği müzakerelerin içeriği ve şekli tamamen bu Müzakere Çerçeve Belgesi kapsamında gerçekleşecek. 
Bu nedenle özellikle bu belgenin içeriği piyasaların orta vadeli trendinde dahi belirleyici olacak. Dolayısıyla hem Müzakere Çerçeve Belgesi hem de karşı deklarasyon konusunda Türkiye açısından çok büyük problemler yaratacak gelişmeler olmaması durumunda borsa 3 Ekim öncesinde 34 binli seviyeleri test edebilir. Belirsizliğin Türkiye'nin müzakerelere başlamasının beklendiği 3 Ekim tarihine kadar sürmesi durumunda ise borsada 30 binli seviyelere kadar gerileme olması muhtemel görünüyor. 

Faiz indirimi zor görünüyor Geçen haftanın son günü gösterge faiz yüzde 16.1 seviyesindeydi. Ağustos ayı enflasyon rakamı ise beklentilerin üstünde çıktı. Merkez Bankası son iki aydır faiz indirimlerine ara vermiş durumda. 
Piyasada yüksek enflasyon rakamlarına karşın Merkez'in bu ay 25 baz puanlık bir indirim yapacağı beklentisinde bulunan oyuncuların sayısı bir hayli fazla. Ancak biz Merkez Bankası'nın bu ayki Para Politikası Kurulu toplantısında faiz indirimine gitmesini beklemiyoruz. Petrol fiyatlarının çok hızlı bir şekilde artış kaydetmesi, hizmet sektöründeki fiyat katılığının devam etmesi, özellikle IMF ve AB konusunda belirsizliğin sürmesi Merkez Bankası'nın büyük olasılıkla yeni bir faiz indirimi yapma konusunda çekince göstermesine neden olacak gelişmeler arasında. Bu nedenle faizde düşme potansiyeli sınırlı olacaktır. 


</TEXT>
</DOC>
