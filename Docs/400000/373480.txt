<DOC>
<DOCNO> 373480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/agun.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak kursa ilanlı çağrı 
</HEADLINE>
<TEXT>


Yasadışı Kuran kursu açanlara verilen cezanın indirilmesinin ardından, İslamcı gazetelerde Kuran kursu ilanları arttı. Muhabirimizin ilandan ulaştığı kişi, 'kaçak' olduklarını itiraf etti, baskın olursa kendilerini nasıl savunduklarını anlattı Tanıdık çocuklara öğretiyoruz 

ÖZEL HABER 

Kaçak Kuran kursu açanlara verilen cezada indirime gidilmesi, yasadışı kurs açmak isteyen fırsatçıları harekete geçirdi. Yeni eğitim dönemi öncesinde bazı İslamcı gazetelerde Kuran kursu ilanları yoğunlaşırken, özellikle kızlara yönelik yatılı Kuran kursları dikkat çekiyor. 
Kurs yetkilileri, zorunlu temel eğitimini tamamlamamış, okuldan alınan kızları dahi kabul ettiklerini söylüyorlar. 
Bu ilanlardan biri 22 ve 23 Ağustos 2005 tarihlerinde Milli Görüş çizgisinin yayın organı olan Milli Gazete'de yayımlandı. Gazetenin İstanbul baskısının 16. sayfasındaki seri ilanlar bölümünde yer alan ilanda, "Kur'an Kursu" başlığıyla "Eylül ayında açılacak olan yatılı Kur'an kursuna talebe kayıtları başlamıştır" deniliyordu. Altında da 0212 534 73 46 ve 0536 634 14 08 numaraları veriliyordu. 

BİRİNCİ GÖRÜŞME 
Evet, biz kaçak Kuran kursuyuz 
Okulların kayıt döneminde yer alan bu ilan dikkat çekiciydi. Kurs hakkında bilgi almak için Milliyet Muhabiri Ümran Avcı, 23 Ağustos'ta 0212 534 73 46 numaralı telefonu aradı, telefona çıkan kadınla gazeteci olduğunu söylemeden konuştu ve bilgi istedi. 
Adının Ümmühan Hassa olduğunu söyleyen kurs yetkilisi, "kaçak" olduklarını itiraf etti ve ilköğretim çağındaki kızları da kabul edebileceklerini açık açık söyledi. Avcı, 8 yıllık eğitimin zorunlu olduğunu hatırlattığında kendilerini polise "Tanıdıklarımızın çocuklarına Kuran öğretiyoruz, çocuk hasta, okula göndermedik" diye savunduklarını anlattı. Ardından "Ama sizden 'Kendi isteğimle kursa veriyorum' diye k ğıt alacağız" diye uyardı. 

'Teyze tespih çekecek' 
Ümmühan Hassa, Mısır'da okuduğunu belirterek, verilecek dersleri sıraladı Arapça, fıkıh, Kuranıkerim'i düzgün okuma... Kızların yaş grubuna göre 5'er kişilik odalarda kalacaklarını, başlarında da bir "teyze" bulunacağını söyledi. "Teyze", kızlar uyuyana kadar tespih çekecekti. 
Ümmühan Hassa, kayıtların 1 eylüle kadar devam ettiğini hatırlatırken, İkitelli'deki kursun resmi olmadığını kaçak da itiraf etti, aylık 100 milyon liralık kurs parasını da unutmadı. Sonra da biri Fatih, diğeri İkitelli'de olan iki kurs binasının adresini verdi. Adrese giden muhabirlerimiz Ümran Avcı ve Yurttaş Tümer, binada tabela göremediler. Mahalleli binanın mescit olarak kullanıldığını söyledi. 

İKİNCİ GÖRÜŞME 
'Kuran'ın kaçağı olur mu hiç ' 
İlanda yer alan 0212 534 73 46 numaralı telefonu dün bu kez Milliyet Haber Araştırma Müdürü Tunca Bengin aradı. Bu sefer telefona yanıt veren kişi bir erkekti. Bengin, telefondaki muhatabı ile gazeteci kimliği ile değil, normal bir vatandaş gibi konuştu. 
Telefondaki muhatabı, adını vermedi ama kursun sahibi olduğunu, ancak dersleri eşinin verdiğini söyledi. "Bugün cumartesi olduğu için ben burdayım, yoksa kadınlar bakıyor telefona" dedi. 
İlanda sözü edilen kursun Diyanet İşleri Başkanlığı'na bağlı olup olmadığı sorusuna "Tabii ki" cevabını verdi, ancak İkitelli'deki kursun kaçak olduğuna ilişkin iddiaları gündeme getirince devam etti 
"Bakın, şu anda iki yerimiz var. Böyle konuşamayız, telefonla, ancak samimi iseniz gelirsiniz, görüşürüz. Yani iki yer var dedim ya, biri bakanlığa bağlı, biri normal resmi makamlarla ilgili olmadığı ima ediliyor . Aynı diplomayı oradan da veririz." 
"Yani kaçak demek istiyorsunuz" sorusu erkek yetkiliyi kızdırdı, cevabı şöyle oldu "Orası mescit. Kuran'ın kaçağı olur mu Market, restoran olur, kaçak dersin. Kuran'ın kaçağı, Kuran yasak mı " 
Kursun adını "Ümmü Havsa" olarak açıklayan erkek yetkili, kapının çaldığını belirterek telefonu kapattı. 

ÜÇÜNCÜ GÖRÜŞME 
'Öyle bir kurs yok ilan yanlış çıkmış' 
Tunca Bengin, 3-4 dakika sonra yine aynı numarayı çevirdi. Bu kez telefona çıkan kişi kadındı. Bengin, Milliyet gazetesinden aradığını söyledi ve muhatabına ismini sordu. "Emine İnan" yanıtını aldı. 
Bengin, açıkça İkitelli'deki kursun kaçak olup olmadığını sordu ve şu yanıtı aldı "Öyle bir kurs yok. Açılmadı ki... Burada talebe vardı, bilmeden o konuşmuş." 
"Ama eşiniz olduğunu söyledi..." 
Yanıt sessizlikti... 
Kızların kalacakları yer konusundaki soruya Emine İnan'ın verdiği yanıt daha da ilginçti "Yatılı almıyoruz. İlan yanlış çıkmış. İstanbul dışına çıkmıştım, uğraşamadım..." 

Kuran kursu nasıl açılır 

Diyanet İşleri Başkanlığı Kuran Kursları İle Öğrenci Yurt Ve Pansiyonları Yönetmeliği'ne göre, kurs açılabilmesi için en az 20 öğrenci alabilecek kapasitede bir binanın hazırlanması, Milli Eğitim ve Sağlık müdürlüklerince bu binanın elverişli olduğuna dair rapor düzenlenmesi, eğitim - öğretim için gerekli araç ve gereçlerin temini ile bunların ilgili müftülükçe demirbaş kaydının yapılmış olması gerekiyor. Ayrıca en az 15 öğrencinin başvurması, kurs açılma teklifinin Diyanet İşleri Başkanlığı'na ulaştırılması gerekiyor. Başkanlıkça kursun açılması uygun görüldükten ve mahalline gerekli tebligat yapıldıktan sonra kurs açılmış olur. Bu kurslara standart kurs tabelası asılır. 
Diyanet İşleri Başkanlığı dışında vakıf ve dernekler dahil hiçbir gerçek veya tüzelkişi tarafından kurs açılamaz. 

Kaçak kurs cezasız kaldı 

Yeni TCK yürürlüğe girmeden önce 30 maddesinde değişiklik yapılırken, bu maddeler arasında en büyük tartışma, kaçak Kuran kurslarını da kapsayan 263. madde üzerinde yaşanmıştı. 1 Haziran'da yürürlüğe giren düzenlemeyle yeni TCK'nın 263. maddesi değiştirildi. "Kanuna aykırı olarak okul veya dershane açanlara, öğretmenlik yapanlarla bunları çalıştıranlara 1 yıldan 3 yıla hapis cezası verilir" şeklindeki madde, "3 aydan 1 yıla dek hapis veya para cezasına mahk m edilir" ifadeleriyle değiştirildi. 

Erdoğan'ın sözleri 
Hapis cezasının üst sınırının 1 yıla indirilmesi ve yeni TCK'da 1 yıl ve altı hapse mahk m edilenlerin cezaevine girmemesine yönelik düzenleme nedeniyle bu kursları açanlara cezaevi yolu kapandı. Başbakan R. Tayyip Erdoğan, düzenlemenin Kuran kurslarıyla ilgisinin olmadığını belirterek, "Kaçak Kurs ifadesi çok çirkin. Bu millet Müslümandır. Kendi kitabı Kuran'ı da rahatlıkla öğrenir" demişti. 


</TEXT>
</DOC>
