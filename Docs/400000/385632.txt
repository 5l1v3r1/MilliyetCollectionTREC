<DOC>
<DOCNO> 385632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/ekonomi/eko05.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut satışları patladı Maliye denetimi artırdı 
</HEADLINE>
<TEXT>


Maliye Bakanlığı, üç büyük ilde bir yıl içinde 10, küçük merkezlerde ise 5 ve üzerinde konut satan kişi ve kuruluşların hesaplarını incelemeye aldı 


Gayrimenkul piyasasında fiyatların artması, çok katlı konutların dahi 800-900 bin dolara alıcı bulması üzerine konut üreticileri vergi takibine alındı. 
Mevcut gelişme üzerine harekete geçen Maliye Bakanlığı, konut sektöründeki canlanmaya paralel, konut üreticilerinin vergisel yükümlülüklerini tam olarak yerine getirip getirmediklerinin incelenmesi kararını aldı. 

İstihbarat toplandı 
Tapu ve Kadastro Genel Müdürlüğü'nden Ankara, İstanbul ve İzmir'de son 1 yıl içinde 10 ve üzerinde, küçük merkezlerde ise 5 ve üzerinde konut satan kişi ve kuruluşların listesi incelemeye alındı. 
Gelen bilgiler Vergi İstihbarat Merkezi'nde değerlendirildi. Risk analizleri sonucunda konut sektöründe incelenecek kişi ve kuruluşların isimleri de tek tek belirlenmeye başlandı. Gelirler Kontrolörleri, ilk aşamada 2005 programına göre turne denetimi yapılan Afyon, Balıkesir, Çorum, Hatay, Kahramanmaraş, Ordu ve Samsun illerinde sektöre yönelik araştırmalar yaptı. 
Yapılan değerlendirmeler sırasında isimleri belirlenen müteahhit ve inşaat firmaları arasında bu 7 ilde bulunan konut üreten ve satanların kayıtları da incelendi. 

Hesaplara bakılıyor 
Sektöre yönelik incelemeler sırasında, son 1 yıl içinde belirlenen limitlerin üzerinde konut satan kişi ve kuruluşların defterleri ile banka hesaplarına da tek tek bakılıyor. 
Böylece, emlağın gerçek satış fiyatına ulaşmaya çalışacak olan Maliyeciler, düşük beyanda bulunarak, gelir ya da kurumlar vergisi kaçıran konut üreticilerini de ortaya çıkaracak. 


</TEXT>
</DOC>
