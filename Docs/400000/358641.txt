<DOC>
<DOCNO> 358641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko26.html </URL>
<DATE> 2005/07/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rusya'ya ihracatın açılması moral verdi... 
</HEADLINE>
<TEXT>

     Rusya'ya sebze meyve ihracatının ''kontrollü olarak yeniden başlaması, üretici ve ihracatçılara moral kaynağı oldu. 
     Antalya Yaş Meyve Sebze İhracatçı Birliği Başkanı Mustafa Satıcı AA muhabirine yaptığı açıklamada, Rusya ile yaşanan sorunların aşılmasından sonra, Antalya'dan bu ülkeye bir TIR domates, biber ve patlıcan gönderdiklerini bildirdi. 
     Fiili olarak Rusya'ya kontrollü ihracatın başladığını belirten Satıcı, üretici ve ihracatçıların moralinini de düzeldiğini kaydetti. Satıcı, şöyle konuştu 
     ''Artık fiili olarak Rusya'ya ihracat başladı. Üreticiler de, ihracatçı firmalar da rahatladı ve kanaat getirmeye başladı. Bundan sonra hızlı şekilde üzüm ve şeftaliye hazırlık yapıyoruz. İhracat genellikle, Ege ve Bursa bölgelerinden gerçekleşecek. Rusya'ya Eylül ayında da limon ve nar ihracatı başlar. Fiyatlar uygun olursa yine Eylül ayında Antalya'dan yayla domatesi ihracatı da yapabiliriz.'' Satıcı, Rusya'ya ihracatın yeniden başlamasının sevindirici olduğunu vurgularken, bunun hem üreticiye hem de ihracatçıya moral kaynağı olduğunu kaydetti. 
     
</TEXT>
</DOC>
