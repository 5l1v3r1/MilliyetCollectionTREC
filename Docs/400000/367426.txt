<DOC>
<DOCNO> 367426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur18.html </URL>
<DATE> 2005/08/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hırsız zanlısı kapıcıyı balkona kilitledi 
</HEADLINE>
<TEXT>

     Hasan KIRMIZITAŞ- Mehmet BULUT DHA 

      GAZİANTEP’te ilaç şirketi temsilciliği yapan 31 yaşındaki Hasan Dülger, işe giderken unuttuğu evrakı almak için döndüğünde oturduğu apartmanın kapıcısı 46 yaşındaki Şinasi Yılmaz’ı evinde buldu. Dülger, kapıcıyı balkona kilitleyip çağırdığı polislere teslim etti. 
     Çalıştığı ilaç şirketinin bölge sorumlusu olarak 5 ay önce Gaziantep’e atanan Hasan Dülger, Gazi Mahallesi 10'uncu Sokak'taki 6 katlı Demir Apartmanı’nın ikinci katını kiraladı. Yalnız yaşayan Dülger, sabah işyerine gitmek için evden ayrıldı. Yolda bazı iş evrakını unuttuğunu anlayan Dülger geri döndü. Evinin kapısını açtığında apartman kapıcısı Şinasi Yılmaz’ı karşısında bulan Dülger, telaşlanan kapıcıyı eliyle balkona iterek, kapıyı üzerine kilitledi ve ardından polis çağırdı. 
     Kapıcıyı hırsızlık yapmakla suçlayan Dülger, Galiba ev boş olduğu sırada kapının anahtarının yedeğini yaptırmış. Ben 5 aydır burada oturuyorum. O da 8 aydır kapıcılık yapıyormuş. Yalnız yaşadığımı bildiği için benim işe gitmemi beklemiş. Ben ayrılınca da eve girmiş. İçeri girince karşımda kapıcıyı gördüm. Ortalık dağınıktı ve beni görünce telaşlandı. Ben de şaşkınlığından yararlanıp kendisini balkona iterek, kapıyı kilitledim. Hırsızlık yapmanın cezasını çeksin'' dedi. 
     Kilis’te iş bulamayınca 8 ay önce geldiği Gaziantep’e kapıcılığa başlayan Şinasi Yılmaz gözaltına alındı. İfadesinde hırsızlık suçlamasını kabul etmeyen Yılmaz, evin kapısını açık görünce içeri girdiğini, içeride hırsız olup olmadığını kontrol etmek istediğini iddia etti. Yılmaz, Bu sırada ev sahibi içeri girip, beni gördü ve hırsızlık yaptığımı sandı. Hırsızlık amacıyla içeri girmedim'' diyerek kendini savundu. 
     Sorgulamasından sonra adliyeye sevk edilen Yılmaz, Cumhuriyet Savcılığı’nca, hırsızlığın gerçekleşmemesi ve yeterli delil bulunamaması’ dikkate alınarak serbest bırakıldı. 
     Yılmaz, savcılığın soruşturması sonunda hakkında dava açılması durumunda yargılanacak. 
     
</TEXT>
</DOC>
