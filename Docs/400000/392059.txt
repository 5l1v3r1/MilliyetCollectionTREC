<DOC>
<DOCNO> 392059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/ekonomi/eko03.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile pirinç ticareti krizi 
</HEADLINE>
<TEXT>


EKONOMİ SERVİSİ 

The New York Times gazetesinde yer alan habere göre Türkiye ile ABD arasında pirinç krizi yaşanıyor. ABD pirincine Türkiye'nin haksız kota koyduğunu ve ABD'nin Türkiye'ye pirinç ihracatının 2003 yılından bu yana yüzde 91 oranında gerilediğini belirten gazetenin haberine göre Bush yönetimi Türkiye'yi Dünya Ticaret Örgütü'ne WTO önceki gün şikayet etti. ABD Türkiye'nin, ithalat lisanslama sistemi ile ABD pirincinin satışına önemli kotalar koyarak global ticaret kurallarını çiğnediğini ileri sürdü. 

Misilleme yapılabilir 
ABD Ticari Temsilcisi Rob Portman yaptığı açıklamada "ABD pirinç ihracatçıları haksız bir biçimde engellenmişlerdir. Bu yanlış" diye konuştu. 
Portman, Türkiye ile sorunu çözmek için yapılan görüşmelerin de başarısızlıkla sonuçlandığını kaydetti. Önümüzdeki yıl Türkiye'nin pirinç pazarının 200 milyon dolar olmasının tahmin edildiğini belirten haberde "Eğer sorun çözülemezse WTO, ABD'ye misilleme yapma hakkı tanıyacak. Bu durumda da ABD, Türkiye'nin ihraç ürünlerine kota uygulayabilecek" denildi. 


</TEXT>
</DOC>
