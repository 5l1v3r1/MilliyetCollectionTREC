<DOC>
<DOCNO> 384872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo26.html </URL>
<DATE> 2005/10/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Beşiktaş'ın rakiplerinden Bolton'da Okocha, milli takımdan ayrılıyor... 
</HEADLINE>
<TEXT>

     İngiltere Premier Ligi takımlarından Bolton Wanderers'in ve Nijerya Milli Takımı'nın orta alan oyuncusu Jay-Jay Okocha, gelecek yıldan itibaren milli takım forması giymek istemediğini açıkladı. 
     Beşiktaş'ın UEFA Kupası H Grubu'ndaki rakiplerinden Bolton'da oynayan ve bir dönem Fenerbahçe'de de forma giyen Okocha, gelecek yıl yapılacak Dünya Kupası'nda da mücadele etmek istediğini söyledi. 
     Okocha, ''Eğer başarabilirsek, gelecek yılki finaller benim son Dünya Kupası mücadelem olacak. İşte ben de uluslararası kariyerimi böyle noktalamak istiyorum'' dedi. 
     Dünya Kupası Afrika Elemeleri 4. Grup'ta mücadele eden Nijerya, gruptan çıkabilmek için yarın yapılacak maçta Zimbabwe'ye üstünlük sağlaması gerekecek ve Angola'nın Rwanda'yı yenmesini bekleyecek. 
     
</TEXT>
</DOC>
