<DOC>
<DOCNO> 389254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy20.html </URL>
<DATE> 2005/10/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Emekli Org. Tolon Cumhuriyetin temel niteliklerine saldırılar yapılıyor 
</HEADLINE>
<TEXT>

     Emekli Orgeneral Hurşit Tolon, "Yüce Atatürk’ün yaktığı milli egemenlik ateşi Türkiye’de daima yanacak, bugünün ve yarının kuşaklarına yol gösterecek ve demokrasi yolunda ilerleyen milletlere örnek olmaya da devam edecektir" dedi. 
     Tolon, Türkiye Tanıtım Araştırma Demokrasi ve Laik Oluşum Vakfı TÜLOV tarafından İzmir’de düzenlenen "Atatürk ve Cumhuriyet" konulu konferansa katıldı. 
     Emekli Orgeneral Tolon, Cumhuriyet’in geçirdiği 82 yıllık süreç içerisinde başlangıcından günümüze kadar ve özellikle son yıllarda Cumhuriyet’e ve onun kurucusu ve yaratıcısı Yüce Atatürk’e yönelik olumsuz etkiler ve onu erozyona uğratmaya yönelik çalışmaların her geçen gün daha çok dikkati çektiğini söyledi. 
     
     CUMHURİYET’E SALDIRILAR 
     Türkiye Cumhuriyeti’nin temel niteliklerine saldırıların yapıldığını belirten Tolon, şöyle konuştu 
     "Bu saldırılar, Cumhuriyet’in koruyucularına olan saldırılarla birleşerek, Cumhuriyet’i savunanlar da bunlardan payını almaktalar. 
     Onun için Cumhuriyet ve onu bize armağan eden Yüce Atatürk’ü hiç değilse böyle anlamlı haftalarda daha açık ve daha anlaşılır şekilde kamuoyuna, genç nesillere, bizden sonra görevi devralacak Cumhuriyet çocuklarına anlatmamızın faydalı olacağını değerlendiriyorum." Atatürk’ün Cumhuriyet’e yönelmesinin en önemli nedenlerinden birinin "Cumhuriyet’in en ileri devlet şekli" olması olduğunu ifade eden Emekli Orgeneral Tolon, "Atatürk’e göre Cumhuriyet rejimi demek, demokratik sistemi olan devlet şekli demektir. Cumhuriyet, egemenliği belirleyen ve millet egemenliği ile bağdaşan tek sistemdir. 
     Cumhuriyet, hürriyet rejimidir. Bunun en iyi korunduğu ve savunulduğu sistemi ifade eder" dedi. 
     Hurşit Tolon, şöyle devam etti 
     "Atatürk, Cumhuriyet’i ’bir erdemli insanlar topluluğu’ olarak tanımlamaktadır. Ülkemizde Cumhuriyet, geleceğe bakan yönü ile yeni bir hayatın müjdecisi olmuştur. Tesadüfen seçilmiş, ısmarlama devlet ve hükümet şekli değildir. Türk Milleti’nin yapıp yoğurduğu karakterine uyan bir siyasi rejimin adı olmuştur. 
     Cumhuriyet, Misakımilli ile çizilen ulusal sınırlar içinde ulusal devlet anlayışını, ulus ve devlet anlayışını ve bütünlüğünü ifade eder. Bu Cumhuriyet ki, bugünkü varlığımızı borçlu olduğumuz, özgürlük ve barış havasını teneffüs ettiğimiz, geleceğe güvenle baktığımız ve ’Türkiye’ diye haykırdığımız bir büyük değerdir." 
     
     NE BATI, NE DOĞU 
     Emekli Orgeneral Tolon, Atatürk’ün Milli Egemenlik ilkesine dayanarak Ankara’da TBMM’yi kurduğu yıllarda, Avrupa’nın Batı’sındaki güçlü emperyalist devletlerin Türkiye’yi Sevr ile parçalayıp, yok etmeye çalıştıklarını kaydetti. 
     Avrupa’nın Doğu’sunda Rusya’da iktidarı ele geçirenlerin ise Azerbaycan, Gürcistan ve Ermenistan ve kendini ihtilallerinin fırtınasına kaptırıp, Türkiye’yi ellerine geçirebileceklerini umduklarını belirten Tolon, şöyle devam etti 
     "Sevr’i de Bakü Kongresi’ni düzenleyenlerin arzularına da boyun eğmeyen, Lloyd George’ların hesaplarına, Zinovyev’lerin planlarına da millet egemenliğinden güç alan bir meclise dayanarak iflas ettiren O’dur. Batı’ya, Doğu’ya da Halife Sultan’ın hükümetine boğun eğmeyerek milletin karanlık görünen kaderini aydınlığa çıkaran, milli egemenlik temeline oturmuş sağlam ve bağımsız bir devlet kuran, O’dur. Ne Batı’nın sömürgesi, ne Bolşevik’lerin peyki haline düşmeyi, ne de kendisini Allah’ın gölgesi sayan bir hükümdarın istediği gibi güdeceği sürü olmayı asla kabul etmeyen, büyük ve asil milletine ’egemenliğin gerçek sahibi sendin’ diye seslenen O’dur. Doğu’da ilk kez demokrasi ilkesine dayalı insanına, bütün insanlığa değer veren, haklar ve özgürlükleri anayasal güvence altına alan da O’dur. İslam aleminde ilk laik devleti kuran, kişi vicdanını baskılardan kurtaran da O’dur." 
     
     TEHLİKELERE KARŞI TEK VÜCUT OLMAK 
     Cumhuriyet’in, "Türk Devrimi’nin en güçlü ve en yol açıcı ilk büyük adımı" olduğunu kaydeden Hurşit Tolon, "Bugünün Türkiye’sinde çoğulcu demokratik rejimin uygulanması, bu uygulama içinde zaman zaman ortaya çıkan açmazlara, direnmelere karşın çağdaşlaşmanın durdurulamaması, toplumun dinamik yapısı Türk Devleti’nin Cumhuriyet temelleri üzerine oturtulmasından kaynaklanır" dedi. 
     Tolon, sözlerini şöyle tamamladı 
     "Yüce Atatürk’ün yaktığı milli egemenlik ateşi, Türkiye’de daima yanacak, bugünün ve yarının kuşaklarına yol gösterecek ve demokrasi yolunda ilerleyen milletlere örnek olmaya da devam edecektir. Bizlere düşen görev, bütün direnmelere karşı Cumhuriyet’e yönelik tüm yıkıcı bölücü ve irticai tehlikelere karşı tek vücut olup, Atatürk’ün emanetine sahip çıkmaktır." Emekli Orgeneral Tolon, Ahmet Gürel’in özel arşivinden "Atatürk İzmir’de" konulu fotoğraf ve "Dünya Çocukları" adlı resim sergilerini sanatseverlerin ziyaretine açtı. 
     
</TEXT>
</DOC>
