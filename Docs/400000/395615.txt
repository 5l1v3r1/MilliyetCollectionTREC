<DOC>
<DOCNO> 395615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/ekonomi/eko04.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Bakan Samsun -Ceyhan için somut proje gelirse, bakarız 
</HEADLINE>
<TEXT>


CENK BAŞLAMIŞ Moskova 

Rusya Enerji Bakanı Viktor Hristenko enerji alanında Doğu ile Batı arasında köprü rolü üstlenmek isteyen Türkiye'nin bu hedefe Rusya ile işbirliğini güçlendirerek ulaşabileceğini söyledi. 
Rusya'nın Mavi Akım'ın işleyişinden memnun olduğunu belirten Hristenko, bu hattan 2003'te 1.3, geçen yıl 3.3 milyar metreküp gaz taşındığını, 2010'da taşınan gazın 30 milyar metreküpe çıkacağını söyledi. Hristenko, Samsun - Ceyhan Petrol Boru Hattı konusunda, "Biz diğer bazı alternatif projeler üzerinde çalışıyoruz. Eğer Türkiye, Samsun - Ceyhan hattına katılmamız için somut bir öneri getirirse değerlendirmeye hazırız" diye konuştu. 
Türkiye'nin İstanbul ve Çanakkale boğazlarında uyguladığı geçiş düzenlemesinin gecikmelere yol açmasından yakınan Hristenko, petrol tankerlerinin beklemeler nedeniyle 2003 - 2004 yılları arasında 700 milyon dolar zarara uğradığını söyledi. 

Mönü Divan'dan Liderlerin kalacağı Büyük Samsun Oteli'nde hazırlanacağı belirtilen mönünün, daha sonra Divan tarafından oluşturulacağı açıklandı. Mavi Akım'ın açılışını yaptıktan sonra enerji konularını görüşecek ve yemek için bir araya gelecek olan liderlere daha önce Karadeniz Mutfağı'ndan yemekler sunulacağı belirtilmişti. Divan'ın hazırladığı mönüde, İtalya Başbakanı Berlusconi için ayrı, Putin ve Erdoğan için de ayrı mönüler hazırlandı. 


</TEXT>
</DOC>
