<DOC>
<DOCNO> 366783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur12.html </URL>
<DATE> 2005/08/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Trabzon'da sel... Of İlçesi'nde bu sabah 2 ceset bulundu 
</HEADLINE>
<TEXT>

     Trabzon Vali Yardımcısı ve İl Kriz Merkezi Başkanı Mehmet Özmen, Of İlçesi’nde bu sabah 2 ceset bulunduğunu bildirdi. 
     Özmen, gazetecilere yaptığı açıklamada, dün sabah etkili olan sağanak yağış nedeniyle Of, Çaykara, Dernekpazarı ve Hayrat ilçelerinde sel ve heyelanlar yaşandığını anımsattı. 
     Of İlçesi’nde 6, Çaykara İlçesi’nde ise 1 vatandaşın kayıp olarak bildirildiğini ifade eden Özmen, "Kayıp olarak açıklanan Elmas Yıldız ile Nuray Şimşek’in cesetleri bu sabah Of İlçesi’nin Keler Köyü’nde bulundu. Aynı köyde kayıp olan Mevlüde ve Tuncay Sert’i arama çalışmaları sürdürülüyor. Ordu’dan işçi olarak gelen ve kayıp olduğu açıklanan 2 kişinin selden önce memleketlerine döndükleri anlaşıldı" dedi. 
     Çaykara İlçesi Ulucami Köyü’nde kayıp olduğu açıklanan Muhammet Güven’i arama çalışmalarının da sürdürüldüğü belirten Özmen, çalışmaların Samsun’dan gelen 35 kişilik ekip tarafından yürütüldüğünü söyledi. 
     Asfalt yol olarak Çaykara-Uzungöl yolu dışında kapalı yol kalmadığını kaydeden Özmen, "Ancak köylerde kapalı yollar bulunmakta, buralarda da çalışmalar sürüyor" diye konuştu. 
     Trabzon’da dün meydana gelen sel ve heyelanlarda, Çaykara İlçesi’nde 3 kişinin öldüğü, 1 kişinin kayıp olduğu, Of İlçesi’nde ise 1 kişinin öldüğü ve 6 kişinin kayıp olduğu açıklanmıştı. 
     
</TEXT>
</DOC>
