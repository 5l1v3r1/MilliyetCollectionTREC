<DOC>
<DOCNO> 394117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy13.html </URL>
<DATE> 2005/11/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
AKP'li Yazıcı Çorum'da usulsüzlük yapılmış, yolsuzluk yok 
</HEADLINE>
<TEXT>

     AK Parti Genel Başkan Yardımcısı Hayati Yazıcı, Çorum Belediyesi’ndeki yolsuzluk iddialarıyla ilgili, "Orada bir usulsüz işlem yapılmış, ama bu işlem hiçbir halde rüşvet, zimmet, dolandırıcılık olarak nitelendirilemez" dedi. 
     Yazıcı, parti genel merkezinde düzenlediği basın toplantısında, anamuhalefet partisi CHP’nin, sözcüleri aracılığıyla yaptığı açıklamalarda "agresif", "ufuksuz" bir tutum ortaya koyduğunu öne sürdü. 
     "Adeta bir siyasi anarşizm sergilendiğini görmekteyiz" diyen Yazıcı, "Milletimiz proje üretemeyenleri, kendi sorunlarına çözüm üretemeyenleri despotik ve oligarşik siyaset yapanları 3 Kasım 2002’de tasfiye etmiştir. Anlaşılıyor ki anamuhalefet partisi sözcüleri, milletin bu dersinden yeterince pay çıkaramamışlardır" diye konuştu. 
     Anamuhalefin Türkiye’nin sorunlarına projeler üretip, çözüm getirmesini istediklerini dile getiren Yazıcı, getirilecek doğru önerileri birlikte gerçekleştirme niyetinde olduklarını kaydetti. 
     Hayati Yazıcı, AK Parti 2. Olağan Kongresi sürecinin başlatıldığını anımsatarak, kongrenin ardından 2007 yılı sonunda yapılacak seçimlere hazırlıkları hızlandıracaklarını söyledi. 
     
     ÇORUM BELEDİYESİ’NDEKİ İDDİALAR 
     Yazıcı, daha sonra basın mensuplarının gündemdeki konulara ilişkin sorularını yanıtladı. 
     Hayati Yazıcı, Çorum Belediyesi’ndeki iddialarla ilgili bir soruyu yanıtlarken, olayın ardından ilgilileri çağırıp gerekli bilgileri aldıklarını, bu kapsamda 4 milletvekili, il, ilçe, kadın kolları ve gençlik kolları başkanlarıyla görüştüklerini anlattı. 
     Belediye başkanıyla yerel yönetimlerden sorumlu bir yetkilinin görüştüğünü belirten Yazıcı, ayak üstü derlenen bilgilerle nihai olarak yapılacakları ifade etmenin yanlış olacağını dile getirdi. 
     İddiaları incelemek üzere kente gönderilen 2 milletvekilinin bugün dönebilecekleri bildiren Yazıcı, şunları kaydetti 
     "Bana aktarılanlardan anladığım, orada bir usulsüz işlem yapılmış, ama bu işlem hiçbir halde rüşvet, zimmet, dolandırıcılık olarak nitelendirilemez. Vatandaşın belediyenin sosyal hizmetlerini ifa etmek için yaptığı vasıtalarla ilgili bir durum. Konu zaten yargıya da intikal etmiş, yargının gizlilik kararı aldığı söylendi bana. Arkadaşlarım dönsün, bu çerçevede şayet tüzük hükümlerini ihlal edici ve ifade ettiğim suç tiplemeleri itibariyle ismi karışan kimseler olursa, elbette ki parti yönetimi olarak gerekenler yapılacaktır." 
     
     ŞEMDİNLİ’DEKİ OLAY 
     Hayati Yazıcı, basın mensuplarının Hakkari’nin Şemdinli ilçesindeki olaylarla ilgili soruları üzerine, hükümetin ve AK Parti’nin olayın üzerinde hassasiyetle durup, gelişmeleri yakından takip ettiklerini kaydetti. 
     Yazıcı, "Diliyorum ki, basında anlatıldığı şekilde cereyan eden bir olay olmasın. Elbette insanların öldürülmesi önemli bir olaydır. 
     Ama bu fillerin basında değerlendiriliş şekliyle icra etme aşamasında kamu görevlilerinin bir dahli var ise elbette bu bulunup çıkarılacaktır" dedi. 
     
     AİHM’İN TÜRBAN KARARI 
     Hayati Yazıcı, Avrupa İnsan Hakları Mahkemesi’nin AİHM türban kararını değerlendirirken, kararda üzerinde önemli yorum hataları bulunduğunu savundu. 
     AİHM ya da başka bir mahkemenin türban ya da benzeri bir konuyla ilgili kural koymuş olduğu şeklindeki iddiaların hukuki temelden yoksun olduğunu öne süren Yazıcı, kararın, karar konusu kişiyle ilgili olduğunu kaydetti. 
     Kararın söz konusu olay için bağlayıcı olduğu görüşünü ifade eden Yazıcı, "Bu konuda kural konamaz demek, Türkiye’nin geleceğini ya da bir ulusun geleceğini 16 yargıçtan oluşan bir ekibe havale etmek, geleceğe ipotek koyma anlamına gelir" diye konuştu. 
     
</TEXT>
</DOC>
