<DOC>
<DOCNO> 360124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo06.html </URL>
<DATE> 2005/07/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tayı ölen İngiliz atı, kayalara doğru koşup boynunu kırdı 
</HEADLINE>
<TEXT>

     Hipodromlarda uzun yıllar başarılı koşular gerçekleştiren, yarışseverlerin büyük bir heyecanla izlediği ve ardından damızlık olarak değerlendirilen İngiliz yarış atı "İpek Hanım", birkaç günlük yavrusunun ölümü sonrasında, görgü tanıklarının anlattığına göre "acısına dayanamayarak" hızla koşup kayalara çarptı ve boynu kırılarak öldü. 
     Hikmet Açıkgöz, AA muhabirine yaptığı açıklamada, Adana’nın Kozan İlçesi’ne bağlı Yassıçalı Köyü’nde yarış atı yetiştirme çiftliği bulunduğunu, sakatlandıktan sonra damızlığa ayrılan İpek Hanım’ı burada değerlendirmek için aldığını belirtti. 
     İpek Hanım’ın yaklaşık bir ay önce "Kurtuluş" adını verdiği erkek bir tay dünyaya getirdiğini belirten Açıkgöz, şunları anlattı 
     "İki hafta önce de Kayseri’nin Develi İlçesi’ne yaylaya göndermiştim. Yavrusu hastalandı, Erciyes Üniversitesi Hayvan Hastanesi’ne kaldırdık, ama kurtaramadık. Sonra "İpek Hanım"ın öldüğünü duyunca ikinci kez yıkıldım. 
     Çiftliktekilerin anlattığına göre, yavrusu öldükten sonra gözlerinden sürekli yaş akmış. En sonunda da çayırlıkta dolaşmaya çıkartıldığında karşısındaki dev kayalara yönelerek, yaklaşık 500 metre koşup hızlanmış ve hiç duraksamadan çarpmış. Boynu kırılmış ve olay yerinde ölmüş. Yapacak bir şey yoktu. İkisini yan yana gömdük." İpek Hanım’ın babasının Royal Bequest, annesinin ise İngiltere’de "geçilmeyen at" olarak anılan ve heykeli dikilen Suzy Baron olduğunu ifade eden Açıkgöz, "İpek Hanım’dan yadigar olan 2 yaşındaki Hikmet Dede ile yarışlarda başarılar elde ederek bu acıları unutmak istiyorum. Şimdi, tüm arzum bunu gerçekleştirmek" dedi. 
     
</TEXT>
</DOC>
