<DOC>
<DOCNO> 373968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/gun04.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, 'hayatın belkemiği olacak' bir eser yazıyor 
</HEADLINE>
<TEXT>


CESUR SERT İzmir DHA 

Eski başbakanlardan Tansu Çiller, politikayı bıraktıktan sonra anılarını yazmaya başladığını belirterek, "Hayatın belkemiği bir eser olacak" dedi. 
Çiller ve eşi Özer Çiller, bir ay içinde ikinci kez Çeşme'ye tatile geldi. Kendilerine ait tekneyle Altın Yunus Oteli Marinası'na gelen Çiller çifti, bir hafta boyunca Altın Yunus Oteli'nde kendilerine ayrılan suit odada konaklayacak. 

Çeşme yeni keşfi 
Çiller'in başbakanlık döneminde danışmanlığını yapan eski DYP İzmir İl Başkanı Soner Göksel de, Çiftlikköy'de bir restoranda Çiller çiftini ağırladı. 
Yemekten önce gazetecilerle sohbet eden Çiller, Çeşme'yi yeni keşfettiğini belirterek, "Burayı çok sevdim. Politikayı değil ama insanların sıcak ilgisini özledim" dedi. Çiller, "Siyasete dönecek misiniz " sorusuna, "Bunun cevabını yemek masasında vermem zor. Politikayı bıraktıktan sonra anılarımı yazmaya başladım. Türkiye'nin, gençlerin önüne yeni bir vizyon koymak istiyorum. Gerçi biraz ağır gidiyor ama hayatın bel kemiği olacak bir eser ortaya çıkacak" dedi. 



</TEXT>
</DOC>
