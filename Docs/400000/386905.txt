<DOC>
<DOCNO> 386905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun25.html </URL>
<DATE> 2005/10/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bush'un iddiası "Irak, Vietnam olmayacak" 
</HEADLINE>
<TEXT>

     ABD Başkanı George Bush, ülkesinin Irak'tan, Vietnam'da yaptığı gibi ''kaçarak çıkmayacağını'' söyledi. 
     Bush, haftalık radyo konuşmasında, Irak'ta bugün yapılan anayasa referandumunu memnuniyetle karşıladığını belirterek, anayasanın, Irak'ta etnik ve dini bakımdan ayrılan grupların uzlaşmasının sonucu olduğunu kaydetti. 
     Iraklıların, temel özgürlükleri korumak ve sürekli bir demokrasinin temelini atmak için anayasayı hazırlamak üzere bir araya geldiklerini belirten Bush, ''Referandumun kendisi, Irak'ın demokrasiye doğru yürüyüşünün önemli bir adımı'' dedi. 
     ABD Başkanı Bush, konuşmasında El Kaide örgütünün iki numaralı adamı Eymen El Zevahiri'nin Irak'taki Ürdünlü terörist Ebu Musab Zerkavi'ye yazdığı mektuba da değinerek, mektupta ABD'nin Vietnam'dan çekilmesiyle ilgili bölümün üzerinde durdu. 
     El Kaide'nin, ABD'yi Irak'tan kaçırabileceğini sandığını, ancak büyük bir yanılgı içinde olduğunu ifade eden Bush, ''Amerika kaçmayacak ve sorumluluklarımızı unutmayacağız'' diye konuştu. 
     Bush, mektubun, Irak'taki direnişin, radikal İslamı Ortadoğu'da daha geniş alana yayma amacını taşıdığını ortaya koyduğunu da sözlerine ekledi. 
     Amerikalı istihbarat yetkilileri, 9 Temmuz 2005 tarihli söz konusu mektubun, Irak'taki terör karşıtı operasyonlar sırasında ele geçirildiğini açıklamışlardı. 
     El Zevahiri'nin Zerkavi'ye gönderdiği mektupta, ''Amerikan güçlerinin Irak'tan çekilmesinin ardından, bu ülkede dini hükümet kurulması için hazırlık yapılması'' talimatının verildiği bildirilmişti. 
     
</TEXT>
</DOC>
