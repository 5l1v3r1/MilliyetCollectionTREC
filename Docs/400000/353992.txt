<DOC>
<DOCNO> 353992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko11.html </URL>
<DATE> 2005/06/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
DİE Yeni milli gelir hesabı yıl sonuna sarkabilir 
</HEADLINE>
<TEXT>

     Hüseyin Tunçay AA 

Devlet İstatistik Enstitüsü DİE Başkanı Ömer Demir, yeni milli gelir hesabı konusunda, yabancı uzmanlardan gelen öneriler ve diğer ülke örneklerini incelediklerini belirterek, bu nedenle yeni hesaba geçişin yıl sonuna sarkabileceğini bildirdi. 
     Konuya ilişkin A.A muhabirinin sorularını yanıtlayan Demir, yeni milli gelir hesabına geçiş çalışmalarının sürdüğünü, kendilerine gelen yabancı uzmanların da öngörüleri bulunduğunu kaydetti. 
     Daha önce Haziran ayında açıklanacak bu yılın ilk çeyreğine ilişkin milli gelir rakamlarının, yeni hesap sistemine göre açıklanmasının öngörüldüğünü anlatan Demir, ancak bunun yetişmesinin mümkün görülmediğini anlattı. 
     
     ''ÜLKE ÖRNEKLERİNE BAKIYORUZ'' 
     Diğer ülke örneklerine de baktıklarını açıklayan Ömer Demir, bunların uygulanabilmesi için zamana ihtiyaç olduğuna işaret etti. Hesaplara ilişkin input-output girdi-çıktı tablolarının hazır olduğunu kaydeden Demir, ancak sektörel hesaplamaların ülkeden ülkeye farklılık gösterdiğine işaret etti. 
     Bunlar içinde dengeyi en iyi sağlayabilecek hesaplamanın seçilmesi gereğine işaret eden Demir, ''En son Kanadalı uzman geldi, acele edilmemesi gerektiğini söyledi. Bu bize de makul geldi. Başka uzmanlar da gelecek'' diye konuştu. 
     Yabancı uzmanların tecrübelerinden istifade ederek kendi hesap sistemlerini gözden geçireceklerini anlatan Demir, ''Bu çok önemli bir gösterge, acele etmemek lazım. O önerileri de dikkate alarak yaparsak daha iyi olacak'' dedi. 
     
     ÜFE'DEKİ KESKİN DÜŞÜŞ 
     Üretici Fiyatları Endeksi'nde ÜFE bu ay yaşanan 4,6 puanlık keskin düşüşün nereden kaynaklandığı yönündeki soruya karşılık da DİE Başkanı, ÜFE hesaplamasında vergi öncesi fiyatların esas alındığını hatırlattı. 
     Özellikle petrolde bazen nihai fiyat değiştirilmeden, fiyat ayarlamaları yapıldığına işaret eden Demir, ''Vergi öncesi fiyatlar alındığında, nihai fiyatlar dalgalanmadığı halde vergi öncesi fiyatlar dalgalanabiliyor. ÜFE'deki keskin düşüş bundan kaynaklanıyor'' diye konuştu. 
     Önümüzdeki dönemde yine ÜFE'de böyle dalgalanmalar yaşanabileceğini vurgulayan Demir, ancak tüketici fiyatları endeksinde TÜFE böyle bir şeyin söz konusu olmadığını sözlerine ekledi. 
     
</TEXT>
</DOC>
