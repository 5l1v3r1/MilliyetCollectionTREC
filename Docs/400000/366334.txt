<DOC>
<DOCNO> 366334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun11.html </URL>
<DATE> 2005/08/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
KKTC’ye Dragon Çayı’ndan su için geri sayım 
</HEADLINE>
<TEXT>

     Gonca ŞENAY DHA 

      TÜRKİYE’den Kuzey Kıbrıs Türk Cumhuriyeti’ne KKTC Dragon Anamur Çayı'ndan boru hattı ile su taşınması için anlaşmanın en geç Eylül ayı başında imzalanacağı, imza törenine Kıbrıs’tan sorumlu Devlet Bakanı Abdüllatif Şener, Enerji ve Tabii Kaynaklar Bakanı Hilmi Güler’in yanı sıra Dışişleri Bakanı Abdullah Gül’ün de katılacağı belirtildi. 
     KKTC’ye Anamur’daki Dragon Anamur Çayı’ndan boruyla su götürme projesi Bakanlar Kurulu’nun 27 Mayıs 1998 tarihli kararı ile kabul edildi. Dönemin hükümeti tarafından alınan bu karardan 7 yıl geçmesine karşılık somut bir adım atılmazken, proje kısmen rafa kaldırıldı. Ancak, son dönemde KKTC’ye su taşınması için çalışmalar hızlandırıldı. İki ülke arasında bu ayın sonunda, en geç Eylül ayı başında anlaşma imzalanması için hazırlıkların sürdürüldüğü belirtildi. 
     Anamur- Güzelyurt arasında döşenmesi planlanan boru hattı 78 kilometre uzunluğunda olacak. Su yüzeyinden 250 metre aşağıda olacak borular deniz dibine bağlanacak dubaların üzerine döşenecek. Kara ve deniz yapıları olarak iki ana bölümden oluşan projenin kara bölümünde baraj, depolar, pompa istasyonları ve isale hatları, deniz yapılarında ise, deniz üst kotundan 250 metre derinlikteki boruların imali ve askıda montajı yer alıyor. Alarko Holding’e bağlı Alsim Şirketi'nin başlayacağı inşaatın yaklaşık 400 milyon dolara mal olması bekleniyor. 
     
</TEXT>
</DOC>
