<DOC>
<DOCNO> 384121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun09.html </URL>
<DATE> 2005/10/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Yunanistan'da 'Türk' adı AİHM'de 
</HEADLINE>
<TEXT>

     Lütfü KARAKAŞ DHA 

YUNANİSTAN’da Yargıtay Arios Pagos tarafından adında Türk’ kelimesi geçtiği için kuruluşuna izin verilmeyen Rodop İli Türk Kadınları Kültür Derneği’, kararı AİHM’e taşıdı. Dernek Başkanı Hülya Emin, AB üyesi bir ülkede örgütlenme haklarının ellerinden alındığını belirterek, Yüksek Mahkeme’nin derneğimiz aleyhinde aldığı karar, bizlere AİHM’e gitmekten başka bir seçenek bırakmamıştır. Yüksek Mahkeme’nin kararının, Yunanistan Anayasası ve AB normları ile çeliştiğine inandığımız için AİHM’e başvurumuzu yaptık.'' dedi. 
     Gümülcine’de Batı Trakyalı kadınlar, 3 yıl önce Rodop İli Türk Kadınları Kültür Derneği’nin kuruluş dilekçesini verdi. Ancak yerel mahkeme, derneğin adında Türk’ kelimesi yer aldığı için kuruluşunu onaylamadı. Bunun üzerine derneğin Başkanı Hülya Emin, Yunanistan Yargıtay’ı Arios Pagos nezdinde yerel mahkemesinin kararına itiraz etti. 
     
     'TÜRK YOK, MÜSLÜMAN VAR' 

     Yunanistan Yargıtay’ı geçtiğimiz günlerde açıkladığı kararında, yerel mahkemenin kararına uyarak, derneğin kurulmasına izin vermedi. Yunanistan Yargıtay’ı kararının gerekçesini Lozan Antlaşmasına dayandırarak, azınlığın sadece dini müslüman’ bir azınlık olduğu, milli kimlikle Türk’ tanımlanamayacağını, dolayısıyla da bu derneğin isminde Türk’ ibaresi bulunması nedeniyle kuruluşuna izin verilemeyeceğine hükmetti. 
     Kararın gerekçesinde ayrıca, varolmayan bir etnik azınlığı yaratma çabasından söz edilerek, ülke güvenliğinin ve kamu düzeninin ihlalinden söz edildi. Yargıtay, ülkede etnik azınlık değil, sadece dini azınlık olduğuna vurgu yaparak, bu nedenle derneğin kuruluşuna izin verilmediğini açıkladı. 
     Rodop İli Türk Kadınları Kültür Derneği’nin Avukatı Orhan Hacıibram , Yüksek Mahkeme’nin daha önce İskeçe Türk Birliği’ için de ayni yönde karar verdiğini belirterek, Tabii arada bir fark var. İskeçe Türk Birliği 75 yıldır faal bir dernek, Rodop İli Türk Kadınları Kültür Derneği ise kurulmak istenen bir dernek. Şimdi bu durumda elbette iç hukuk yolları tüketilmiş oldu. Biz de davayı Avrupa İnsan Hakları Mahkemesi’ne taşıdık. Hukuk mücadelesini orada sürdürmeye ve adalet aramaya devam edeceğiz.'' dedi. 
     
     'ÖRGÜTLENME ÖZGÜRLÜĞÜ KISITLANAMAZ' 

     Avukat Orhan Hacıibram, bireylerin kendilerini etnik açıdan tanımlama hakkına sahip olduklarını, etnik kimlikleriyle dernek kurma özgürlüğünün kısıtlanamayacağını savunarak şunları söyledi 
     Avrupa İnsan Hakları Sözleşmesi’nin 11'inci maddesinde öngörülen ve korunan örgütlenme özgürlüğünün, bu gerekçeyle kısıtlanamayacağını söylüyoruz. Ayrıca Yunanistan milli güvenliğini de ihlal etmediğini savunuyoruz. Demokratik bir toplumda böyle bir kısıtlama olamaz. Kaldı ki sadece azınlığın kurum ve kuruluşları değil, tüm Batı Trakya Türk azınlığı, şimdi değil, her zaman Yunanistan’ın Anayasa ve yasalarına saygı çerçevesinde yaşamıştır. Bunu sadece biz değil, yerel Yunanlı yöneticiler de üzerine basa basa söylüyor. Davamızın haklılığına olan inancımız tamdır. Eninde sonunda haklılığımızın kanıtlanacağına inanıyoruz.'' Rodop İli Türk Kadınları Kültür Derneği Başkanı Hülya Emin de, Yüksek Mahkeme’nin dernekleri aleyhinde aldığı kararın, kendilerine AİHM’e gitmekten başka bir seçenek bırakmadığını vurgulayarak, Yüksek Mahkeme’nin kararının, Yunanistan Anayasası ve AB normları ile çeliştiğine inandığımız için AİHM’e başvurumuzu yaptık. Amacı sadece kültürel faaliyetlerde bulunmaktan ibaret olan bir kadın derneğinin, isminde Türk’ ifadesi yer aldığı için tanınmamasının hiçbir haklı nedeni olamaz. Bu durum, kişisel özgürlüklere ve demokrasinin temel ilkelerine aykırıdır. Sivil örgütlenmeyi, ifade ve düşünce özgürlüklerini garanti altına alan Avrupa İnsan Hakları Sözleşmesi hükümlerinin ihlali söz konusudur'' diye konuştu. 
     
</TEXT>
</DOC>
