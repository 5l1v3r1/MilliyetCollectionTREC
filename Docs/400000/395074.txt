<DOC>
<DOCNO> 395074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun42.html </URL>
<DATE> 2005/11/15/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Fransa'da 19 günde 8 bin 500 araç yakıldı 
</HEADLINE>
<TEXT>

     Fransa'da, başkent Paris'in banliyösünde 19 gün önce başlayarak ülke geneline yayılan şiddet olaylarında bugüne kadar yakılan araç sayısının 8500 civarında olduğu açıklandı. 
     Başbakan Dominique de Villepin, hükümetin hazırladığı yasa tasarısıyla ilgili meclis genel kurulunda yaptığı konuşmada, son bilanço hakkında da bilgi verdi. 
     Olaylarda 125 polisin yaralandığını belirten de Villepin, 2800 kişinin sorgulandığını, mahkum edilerek cezaevine gönderilenlerin sayısının ise 600'ü bulduğunu söyledi. 
     Başbakan de Villepin, olaylarda mağdur olanların zararlarının karşılanması için hükümetin çalışmalarını hızlandırdığını söyledi. 
     Meclis genel kurulu, bu akşam, hükümet için olağanüstü hal ilan etme yetki süresini 12 günden üç aya çıkaran yasa tasarısını oylayacak. Tasarının, UMP ve UDF milletvekillerinin oylarıyla kabul edilmesine mutlak gözüyle bakılıyor. 
     Sosyalist Parti, oyların durulduğu bir dönemde, olağanüstü hal yetki süresini uzatılmasının ''gereksiz'' ve ''tahrik'' anlamına geleceği gerekçesiyle, genel kurulda grup olarak ''hayır'' oyu vereceğini açıkladı. 
     Tasarı yarın senato genel kurulunda da kabul edilmesi halinde yasalaşacak ve yasa 21 Kasım'da yürürlüğe girecek. 
     Fransa hükümeti, geçen Salı günü, olaylarını artmasının ardından, valilere sokağa çıkma yasağı ilan etme yetkisi verebilmek amacıyla, 1955 yılında Cezayir iç savaşı sırasında kabul edilen yasanın yürürlüğe konulmasını kararlaştırmıştı. 
     
</TEXT>
</DOC>
