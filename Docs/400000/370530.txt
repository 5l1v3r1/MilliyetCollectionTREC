<DOC>
<DOCNO> 370530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun18.html </URL>
<DATE> 2005/08/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Neve Dekalim'de gerginlik azaldı... 
</HEADLINE>
<TEXT>

     İsrail'in Gazze Şeridi ve Batı Şeria'daki yerleşim birimlerinin boşaltılması için bölge sakinlerine tanıdığı 48 saatlik sürenin gece yarısı sona ermesinin ardından Neve Dekalim'de askerlerle yerleşimciler arasında çıkan olaylarda 60'tan fazla kişi gözaltına alındı. 
     Güne gergin başlayan yerleşim yerindeki bazı evler ve evlerin içindeki eşyalar ateşe verildi. Yollarda yakılan çöp bidonları ve lastiklerden yükselen dumanlar kentte nefes almayı güçleştiriyor. 
     Asker ve polis evlere girerek, evlerden çıkılması yolunda uyarılara başladı. Güvenlik güçlerine engel olmak isteyenlerle asker ve polis arasına çıkan çatışmalarda çoğu çocuk 60'tan fazla kişi gözaltına alındı. 
     İsrail ordusunun bölgedeki sorumlusu Albay İrit Otsman A.A muhabirine yaptığı açıklamada, gözaltına alınanlardan çoğunun Neve Dekalim'den değil, Guş Katif'teki diğer yerleşkelerden gelenler olduğunu söyledi. Bu arada İsrail bayrağını yakmak isteyen bir Ortodoks Yahudi'ye diğerleri engel oldu, ateşe attığı bayrağı çıkarttı. 
     
     TAŞINMA HAZIRLIKLARI DEVAM EDİYOR 
     Neve Dekalim'de öğleye doğru güvenlik güçlerinin hakim olmasıyla gerginlik bir ölçüde azaldı. Aileler ise taşınmayla ilgili hazırlıklarını sürdürüyor. Dikla Şimon Kohen 41 , ''Benim hayatımı, çocuklarımın hayatını mahvettiler'' dedi. 
     Başbakan Ariel Şaron'u kastederek, ''Biz ona oy verdik. Her şeyi verdik. O ise bize karşılığında ne verdi'' diye konuştu. 300 metrekarelik bir evde oturduğunu söyleyen Kohen, en küçüğü 3,5 yaşında, en büyüğü 20 yaşında 9 çocuğuyla ne nereye gideceğini, ne de ne yapacağını bildiğini ifade etti. 
     Kohen, hükümetin kendilerine ev vermediğini belirterek, ''Sanki mahkummuşuz gibi hastane ve hapishanelerde yatak ayarlamışlar bizlere'' dedi. 
     Eşyalarını paketlemeye yeni başladığını söyleyen Kohen, ''Hiçbir şey unutmamam gerekiyor. En küçük bir şey bile unutsam yarın gelip alma şansım yok artık. Bunun dönüşü yok'' diye konuştu. 
     Bacheva Rekanati ise Neve Dekalim'deki ailelerden 800'ünün artık işsiz ve evsiz kaldığını söyledi ve ''Kim verecek bunların geçinmesi için gereken parayı'' diye sordu. 
     
</TEXT>
</DOC>
