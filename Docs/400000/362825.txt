<DOC>
<DOCNO> 362825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur13.html </URL>
<DATE> 2005/07/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Arazi kavgasında, 8 aylık hamile kadın öldürüldü 
</HEADLINE>
<TEXT>

     Mukadder YARDIMCIEL DHA 

      KARS’ın Kağızman ilçesinde iki köy arasında arazi anlaşmazlığı yüzünden çıkan silahlı kavgada, biri 8 aylık hamile kadın 2 kişi öldü, 10 kişi yaralandı. 
     Kağızman’ın Oluklu ile Ortaköy köyleri arasındaki mera anlaşmazlığını gidermek için, Tapu Kadastro Müdürlüğü’nden görevlilerin Oluklu Köyü’ne gideceğini öğrenen Ortaköy’den bir grup, dün saat 13.30 sıralarında Oluklu’nun girişinde beklemeye başladı. Resmi araçla görevlilerin geldiğini gören Ortaköylüler, memurlara sözlü olarak sataştı. İddiaya göre, görevlileri korumak isteyen Oluklu Köyü’nden bazı vatandaşların müdahale etmesi üzerine, iki köy halkı arasında tartışma çıktı. Tartışmanın kısa süreade büyümesi sonucu Ortaköylü grup, yanlarında getirdikleri silahları çekerek Oluklu köylülerine ateş açtı. 
     Açılan ateş sonucu Oluklu Köyü’nden 8 aylık hamile 24 yaşındaki İmren Bulut ve 61 yaşındaki Hüseyin Durmuş olay yerinde hayatını kaybetti. Kavgayı ayırmaya giden Oluklu Köyü İmamı İbrahim Elçiçek ile birlikte, aynı köyden toplam 10 kişi de yaralandı. Durumları ağır olan Murat Yıldız 14 , Mehmet Aras 18 , Hakan Can 25 , Remzi Gül 32 Erzurum Numune, diğer 6 yaralı ise Kars Devlet Hastanesi’ne kaldırıldı. 
     Tapu Kadastro görevlilerin yara almadan kurtulduğu saldırıdan sonra kaçan, Ortaköy’den silahlı 6 kişinin aranmasına başlandı. 
     
</TEXT>
</DOC>
