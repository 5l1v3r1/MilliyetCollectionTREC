<DOC>
<DOCNO> 393904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas11.html </URL>
<DATE> 2005/11/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yüksek kalori, prostat kanseri riskini artırıyor 
</HEADLINE>
<TEXT>

     Adapazarı Toyotasa Acil Yardım Hastanesi Başhekimi Üroloji Uzmanı Opt. Dr. Süleyman Dalgıç, günlük kalori seviyesini aşarak beslenen erkeklerin, erken yaşta prostat kanserine yakalanma riskinin yüksek olduğunu söyledi. 
     Dalgıç, AA muhabirine yaptığı açıklamada, prostat kanserinin, 40-45 yaş arasındaki erkeklerde hızla ilerleyebildiğini, 65-70 yaş 
     üzerinde görülme riskinin ise yüzde 70 olduğunu belirtti. 
     Hastalığın, ileri yaşlardaki erkeklerde sıklıkla görülmesine rağmen genç yaştaki erkekler için de oldukça tehlikeli olduğunu belirten Dalgıç, "40 ile 50 yaşlardaki erkeklerde ölümcül sonuçlar verebiliyor" dedi. 
     Erkekteki erbezlerinde oluşan prostat kanserinin, vücuttaki kaloriyle beslendiğini ifade eden Dalgıç, şöyle konuştu 
     "Sinsi bir hastalık olan prostat kanserinin oluşma aşamasında hasta herhangi bir belirtiyle karşılaşmaz. Genellikle idrar yapamama şikayetinden dolayı rahatsızlandıklarını belirten hastalar yıllar önce erbezlerinde oluşan prostat kanseri ile birlikte yaşamaktadır. Kişi, özellikle 40’lı yaşlardaysa hastalık, erkeklik hormonlarının yüksek olduğu dönemlerde oluştuğundan daha hızlı bir şekilde etkin hale gelebiliyor. Yüksek kaloriliyle beslenen hastalarda kanser, oldukça vahim bir hal alabiliyor." 
     
     "KALORİ MİKTARLARI 
     Dalgıç, ağır işlerde çalışanların günlük 6 bin, diğerlerinin ise 2 bin kalori seviyesini aşmalarının, erken yaşta prostat olma riskini arttırdığını söyledi. 
     Tüm kanser vakalarında olduğu gibi prostat kanserinde de erken tanının hayati önem taşıdığını vurgulayan Dalgıç, "Aşırı beslenen ve günlük standart kalori miktarını aşan erkekler riskli kesimi oluşturuyor. Hastalık vücuttaki kalori ile besleniyor ve kendini bu şekilde büyütebiliyor" dedi. 
     Kilolu, 40 yaşlarında olan erkeklerin düzenli doktor kontrolüne gitmeleri gerektiğini ifade eden Dalgıç, kanser tanısı konulan hastanın ömür boyu süren bir tedavi süreci geçireceğini söyledi. 
     İlaç tedavisi ve operasyonun yanında bu hastalara perhiz de uygulandığını ifade eden Dalgıç, hastalığın tamamen ortadan kaldırılamamasına rağmen onunla birlikte yaşanılabildiğini sözlerine ekledi. 
     
</TEXT>
</DOC>
