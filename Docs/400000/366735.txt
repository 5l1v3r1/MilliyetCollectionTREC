<DOC>
<DOCNO> 366735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo05.html </URL>
<DATE> 2005/08/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Serkan Erdoğan İspanya'da Türkiye'dekinden daha fazla değer gördüm 
</HEADLINE>
<TEXT>

     Yeni sezonda İspanya Ligi takımlarından TAU Ceramica'da forma giyecek olan Ülkerspor'un eski basketbolcusu Serkan Erdoğan, İspanya'da kendisine Türkiye'den daha çok değer verildiğini vurgulayarak, ''Herkesin benimle gurur duymasını istiyorum'' dedi. 
     Milli basketbolcu, Basketbol Federasyonu'nun resmi yayın organı 20 10 Gazetesi'nde yer alan röportajında, Ülkerspor'dan ayrılmasının en büyük nedeninin kendisine gelen cazip transfer teklifi olduğunu vurgulayarak, şöyle konuştu 
     ''Ayrılmamın en büyük nedeni TAU Ceramica'dır. Çünkü bana çok ciddi bir teklif geldi. Ülkerspor'da bulunan kontratımın neredeyse üç katı değerinde bir para teklif ettiler ve de bu takım Avrupa Ligi'nin finalisti ve Avrupa'nın da en iyi takımlarından birisi. Böyle bir fırsatı kaçırmak aptallık olurdu. Ben de bu fırsatı değerlendirdim.'' 
     
     ''İSPANYA'DA, TÜRKİYE'DEKİNDEN DAHA FAZLA DEĞER GÖRDÜM'' 
     İspanyol basının kendisine çok büyük ilgi gösterdiğini vurgulayan Serkan Erdoğan, şu ifadeleri kullandı 
     ''Çünkü TAU Ceramica'nın bu sezon görüşüp anlaştığı ve imza attığı ilk oyuncu benim ve kulübüme de çok yüksek bir bonservis bedeli ödeyerek beni öylesine transfer etmediklerini gösterdiler. Bugün Avrupa'da hiçbir kulüp bir oyuncuyu kontratından çıkartıp bonservis ücreti ödeyip almıyor. Bu çok zor bir şey. Ama TAU Ceramica bunu yaptı. Demek ki bana çok değer veriyorlar. Türkiye'de gördüğümden çok daha fazla değer gördüm İspanya'da. Bu da açıkçası beni mutlu etti.'' 
     
     ''HERKESİN BENİMLE GURUR DUYMASINI İSTİYORUM'' 
     Milli basketbolcu, henüz 27 yaşında olduğunu, en az 7-8 yıl daha oynayabileceğini vurgulayarak, ileriki yıllarla ilgili planlarını ise şöyle sıraladı 
     ''Şayet Avrupa'da çizgimi korursam, yüzde 100 Avrupa'da kalırım ve Türkiye'ye dönmem. Ama olaylar neyi getirir, tabii ki onu bilmiyorum. Yatırımlar artarsa ve bana da iyi bir teklif gelirse ben de Türkiye'de oynamak isterim. Ama ben şu anda Avrupalı bir oyuncuyum artık. Bunu kabul etmeyenler olsa da ben Avrupalı bir oyuncuyum. Bugün eğer bir takım bir Türk oyuncuya bonservis ücretini verip almışsa, cidden o kulüp bu oyuncuyu istemiştir ve ilk imzalarını da bana attırdılar. Çok mutluyum ve herkesin de benimle gurur duymasını istiyorum.'' 
     
</TEXT>
</DOC>
