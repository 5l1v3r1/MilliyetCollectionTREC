<DOC>
<DOCNO> 354691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun21.html </URL>
<DATE> 2005/06/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'de de hastane enfeksiyonu tartışmaları... 
</HEADLINE>
<TEXT>

     İngiltere'de hastane enfeksiyonları konusunda rapor hazırlayan Avam Kamarası Sağlık Komisyonu, yıllardır yapılan bütün uyarılara rağmen, ülkedeki her 11 hastaneden birinde MRSA türü enfeksiyon bulunduğuna dikkat çekti. 
     Komisyon üyeleri, hastane enfeksiyonlarının önlenememesindeki bütün sorumluluğun Sağlık Bakanlığı yetkilileriyle yerel sağlık otoritelerinde olduğunu ifade ettiler. 
     Yetkililerin, bütün kötü deneyimlerine rağmen, hastanelerin temizliğine yeterince özen göstermediğini belirten komisyon üyeleri, özellikle sağlık görevlilerinin ''ellerinin temizliği'' konusunda duyarsız olduğunu kaydettiler. 
     Son bir yılda yüzde 40'tan fazla devlet hastanesinde enfeksiyon vakalarının görüldüğünü hatırlatan İngiliz milletvekilleri, genel vaka sayısındaysa yüzde 6.1'lik düşüş kaydedildiğini ifade ettiler. 
     Sağlık Bakanı Yardımcısı Jane Kennedy ise bakanlık olarak bütün güçleriyle hastane enfeksiyonuna karşı mücadele başlattıklarını belirtti. 
     Sağlık Komisyonu'nun raporu, İngiltere'de her yıl 300 bin kişinin hastanelerde enfeksiyon kaptığını ortaya koyuyor. Raporda, 1980'li yıllarda hastane enfeksiyonları nedeniyle yılda ortalama 5 bin kişinin öldüğüne dikkat çekilerek, ''Hala hastane enfeksiyonları nedeniyle ölümlerden söz edilirken bu rakam kullanılıyor. Oysa gerçek rakam bunun çok üzerinde. Bu rakamın da bir an önce güncelleştirilmesi ve halkın doğru bilgilendirilmesi gerek'' denildi. 
     
</TEXT>
</DOC>
