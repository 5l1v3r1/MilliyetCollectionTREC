<DOC>
<DOCNO> 351664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nezarethanelere gözaltı 
</HEADLINE>
<TEXT>


İstanbul'da 84 polis merkezi ve adli işlem yapan 7 şube müdürlüğü, 24 saat kameralarla izlenecek. 3 ay arşivlenecek olan bu görüntüler, gerekirse Avrupa İnsan Hakları Komisyonu incelemelerinde argüman olarak değerlendirilecek 

İSTANBUL Milliyet 

İstanbul'da 17 Haziran'da devreye girecek olan Mobil Elektronik Sistem Entegrasyonu MOBESE projesinin bileşenlerinden olan Nezarethane İyileştirme ve Kontrol Sistemi NİKS , 84 polis merkezi ve adli işlem yapan 7 şube müdürlüğünde devreye girdi. Nezarethaneler, 24 saat aralıksız izlenecek, 3 ay süreyle arşivlenecek görüntüler, gerektiğinde Avrupa İnsan Hakları Komisyonu incelemelerinde argüman olarak değerlendirilebilecek. 

Sürekli denetim 
İstanbul Emniyet Müdürlüğü yetkililerinden alınan bilgiye göre, devreye giren sistem sayesinde izlenilecek yerlere 1 ile 5 adet arasında kamera yerleştirildi. 
Gözaltına alınan kişilerin nezarethaneye getiriliş anını ve yapılan işlemleri kayıt altına alacak sistem, ifade verme ve diğer aşamalarda kişilerin barınma ortamlarının sürekli denetim altında tutulmasını sağladı. Nezarethanede intihar olaylarını da önleyecek sistem sayesinde, polisin iç denetimi de kolaylaşacak. 


</TEXT>
</DOC>
