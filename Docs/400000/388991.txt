<DOC>
<DOCNO> 388991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun22.html </URL>
<DATE> 2005/10/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Azerbaycan'da muhalefetin izinsiz gösterisine müdahale 
</HEADLINE>
<TEXT>

     Azerbaycan'ın önde gelen muhalefet partileri Müsavat, Halk Cephesi AHCP ve Demokratlar ADP tarafından oluşturulan Azatlık Bloku'nun bugün düzenlediği izinsiz gösteriye güvenlik güçleri müdahale etti. 
     Başkent Bakü'nün Nerimonov bölgesi ve kent merkezindeki Samet Vurgun Parkı yakınlarında toplanan gruplar, hükümetin istifa etmesi ve serbest seçimler yapılması taleplerinin dile getirildiği sloganlarla 28 Mayıs Meydanı'na doğru yürümeye başladı. 
     Her iki bölgede geniş güvenlik önlemleri alan polisin müdahalesiyle dağılan gruplar, belirli aralıklarla yeniden toplanarak ve slogan atarak mitingi gerçekleştirmeye çalıştı. Ancak göstericilerin birkaç katı sayıdaki güvenlik güçleri, gösteri girişimlerine müdahale ederek, birçok kişiyi gözaltına aldı. 
     Çevre yollarda geniş önlemlerin alındığı gösteriler sırasında polisin vatandaşlara karşı da şiddet kullandığı gözlenirken, son dönemde bu tür gösterilerde göze çarpmaya başlayan sivil polis sayısında önemli artış olduğu ve bazı gazetecilerin de bu kişiler tarafından tartaklandığı görüldü. 
     
     KERİMLİ 
     Gösteriye katılan AHCP lideri Ali Kerimli, yaptığı açıklamada, bugünkü gösterinin başarılı geçtiğini ve ''Azatlık Bloku' olarak demokratik seçimlere bağlılıklarını bir kez daha gösterdiklerini kaydetti. 
     Aralarında milletvekili adaylarının da bulunduğu 100'den fazla göstericinin gözaltına alındığını belirten Kerimli, çok sayıda göstericinin de polisin şiddet uygulaması sonucu yaralandığını söyledi. 
     Son dönemde bakan düzeyinde yapılan tutuklamalara da değinen Kerimli, ''Bunlar iktidarın her zamanki şovlarından'' dedi. 
     Söz konusu tutuklamaların iktidar içindeki grupların mal ve güç paylaşımı sonucunda ortaya çıktığını savunan Kerimli, gelişmelerin yolsuzlukla mücadele olarak adlandırılamayacağını söyledi. 
     Kerimli, Azatlık Bloku olarak seçimleri boykot etmelerinin söz konusu olmadığını vurgulayarak, ''Mücadelemizi sonuna kadar sürdüreceğiz. Seçimler sahteleştirilirse, mücadelemizi hukuki yollarla, daha sonra da siyasi yollarla devam ettireceğiz'' dedi. 
     Azatlık Bloku yetkilileri, bir sonraki mitingin 30 Ekim'de yapılacağını, daha sonra 4 Kasım'da konserli miting düzenleneceğini bildirdiler. 
     Bakü Başpolis İdaresi'nden emniyet müdürlüğü yapılan açıklamada ise Azatlık Bloku'nun 200 kişiye yakın yandaşının iki ayrı bölgede izinsiz miting yapmaya çalıştığı, güvenlik güçlerinin buna izin vermediği belirtildi. 
     Açıklamada, gösteriler sırasında 15 kişinin gözaltına alındığı kaydedildi. 
     
</TEXT>
</DOC>
