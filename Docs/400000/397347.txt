<DOC>
<DOCNO> 397347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy06.html </URL>
<DATE> 2005/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Erdoğan'ın Avustralya gezisi Cumhurbaşkanı Sezer'e bağlı 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, Avustralya ve Yeni Zelenda'ya gidip gitmeyeceğine karar vermek için Cumhurbaşkanı Ahmet Necdet Sezer'in İslam Konferansı Örgütü İKÖ devlet ve hükümet başkanları toplantısına katılıp katılmayacağı yönündeki kararını bekliyor. 
     Sezer'in söz konusu toplantıya katılmaması durumunda Erdoğan, aynı tarihlerde yapacağı Avustralya ve Yeni Zelanda ziyaretlerini erteleyerek, İKÖ toplantısı için Suudi Arabistan'a gidecek. 
     Erdoğan'ın 2 - 11 Aralık arasında Avustralya ve Yeni Zelanda'ya gerçekleştirmesi beklenen ziyaretin ertelenmesinin gündemde olduğu belirtildi. Çankaya Köşkü'nden Sezer'in 7 Aralık'ta yapılacak İKÖ zirvesine katılmayabileceği bilgisinin Başbakanlığa ulaştığı ifade edildi. 
     Toplantının devlet ve hükümet başkanları düzeyinde olması nedeniyle Sezer'in yerine Erdoğan'ın katılmasının gerektiği, bu nedenle Yeni Zelanda ve Avustralya'ya yapılacak ziyaretlerin ertelenebileceği kaydedildi. Erdoğan'ın İKÖ toplantısının ardından Avustralya ve Yeni Zelanda'ya geçmek istediği, fakat iki ülkenin bu öneriye yoğun programlar nedeniyle sıcak bakmadığı kaydedildi. 
     Dışişleri Bakanı Abdullah Gül'ün de İKÖ'ye katılımının gündemde olduğu, toplantının "devlet ve hükümet başkanları zirvesi" olması nedeniyle bu önerinin hayata geçirilmeyebileceği bildirildi. 
     
</TEXT>
</DOC>
