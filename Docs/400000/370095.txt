<DOC>
<DOCNO> 370095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonyas08.html </URL>
<DATE> 2005/08/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Salma Hayek'ten J.Lo'ya en etkili 25 Latin... 
</HEADLINE>
<TEXT>

     Time dergisi, son sayısının kapak konusunu, ABD'deki en etkili 25 Latin asıllı isme ayırdı. 
     Dergi, ''Müzikten politikaya, politikadan iş dünyasına, Latin asıllılar Amerika'yı yeniden şekillendiriyor'' başlığını kullandı. 
     Ünlü oyuncu Salma Hayek, şarkıcı-oyuncu Jennifer Lopez ve komedyen George Lopez, derginin listesinde ilk göze çarpan isimler. 
     
Hollywood'a gelmeden önce memleketi Meksika'da çok ünlü bir oyuncu olan ve Hollywood'da kariyerine adeta sıfırdan başlayarak adım adım ilerleyen Salma Hayek'in, altı dalda Oscar'a aday gösterilen ve iki Oscar kazanan ''Frida'' filminin yapımcılığına kadar yükseldiğini anlatan dergi, çalışkanlığı ve kendi ayakları üzerinde duruşu sebebiyle Hayek'i ''Hollywood'un en enerjik kişisi'' olarak niteledi. 
     Bu yıl Fortune dergisinin 40 yaşın altındaki en zengin insanlar listesinde 19. sırada yer alan Jennifer Lopez de Time dergisinin listesindeki en popüler isimlerden biri olarak göze çarptı. 
     Listede, ünlü ''Spy Kids'' üçlemesinin yönetmeni Robert Rodriguez, ABD Adalet Bakanı Alberto Gonzalez, Los Angeles Angels takımının sahibi Arturo Moreno, moda tasarımcısı Narciso Rodriguez, yazar Alisa Valdes-Rodriguez ve müzisyen Gustavo Santaolalla da yer aldı. 

     
</TEXT>
</DOC>
