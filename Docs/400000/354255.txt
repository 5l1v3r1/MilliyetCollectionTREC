<DOC>
<DOCNO> 354255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo12.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük fay kırıldı 
</HEADLINE>
<TEXT>


Naklen yayın gelirlerinin paylaşımı konusunda 14 kulüp ile ters düşen dört büyükler Kulüpler Birliği'ni boykot kararı aldı. Yapılan ortak açıklamada, "Vakfın varlık sebebini yitirdiğini düşünüyoruz" ifadesine yer verildi 



Kulüpler Birliği Vakfı'nı oluşturan 14 kulübün, Futbol Federasyonu Mali Genel Kurulu'nda, naklen yayın gelirlerinin paylaşımıyla ilgili verdiği önergeye tepki gösteren Beşiktaş, Fenerbahçe, Galatasaray ve Trabzonspor ipleri kopardı. Dört büyük kulüp, bundan sonra vakıf toplantılarına ve kararlarına katılmama kararı aldı. 
Federasyon ile Kulüpler Birliği Vakfı'na da gönderilen ortak bildiride şu açıklamalar yer aldı 
1 Haziran'da havuz paylaşım kriterlerinin değiştirilmesine yönelik önerge, her türlü hukuki düzenlemeye aykırı olduğu gibi, vakfın kuruluş ve faaliyet amacı olarak belirlenen düşüncelere de aykırıdır. Bu tavrı, paydaşlardan bir kısmını ve bu çerçevede kulübümüzü de dışlamak olarak algılıyoruz. Gelinen noktada vakfın varlık sebebini yitirdiğini düşünüyoruz. Vakfın infisahını dağılma, yürürlükten çıkma talep hakkımız da dahil olmak üzere, doğmuş ve doğacak her türlü yasal haklarımız saklı kalmak kaydıyla, toplantılara katılmayı sürdürmek ve kararlara katılmakta herhangi bir yarar görmediğimizi, vakfın ve üyesi diğer kulüplerin aldığı veya alacağı kararlara katılmadığımızı ve katılmayacağımızı beyan eder, tavsiye niteliğinde dahi olsa, vakfın veya üyelerinin aldığı veya alacağı kararların, kulübümüzü hiçbir şekilde bağlamadığını ve bağlamayacağını kamuoyunun dikkatine sunarız. 

Doğan Sonra kurt kapar 

Gaziantepspor Başkanı Celal Doğan, dört büyüklerin protestosunu ağır bir dille eleştirdi. Doğan, "Bu tür organizasyonlarda ayrı düşmek iyi olmaz, çünkü sürüden ayrılan kuzuyu kurt kapar. İlkel davranışlarla, spora demagojiyi karıştırmaya başladılar. Toplantıya gelmezlerse gelmesinler. Kimseyi zorla getirecek halimiz yok" dedi. 

İlhan Cavcav Kendileri bilir 

Kulüpler Birliği Vakfı Başkanı İlhan Cavcav, dört büyük kulübün toplantılara katılmama yolundaki kararını, "Kendileri bilirler. Bu işi daha fazla kaşımanın anlamı yok" şeklinde yorumladı. 
Cavcav, naklen yayın gelirlerinin dağılımı konusunda 14 Anadolu kulübünün önerisine karşı çıkan Fenerbahçe, Galatasaray, Beşiktaş ve Trabzonspor'un adaletli paylaşımdan yana olmadıklarını belirterek, "Bu havuz işi eninde sonunda çözülecek. İsteklerimizin gözardı edilmesi mümkün değil. Hepimiz aynı gemide yolculuk ediyoruz. Zararı Türk futbolu görür ki bunu hiçbir kulübümüzün isteyeceğini sanmıyorum" şeklinde konuştu. 


</TEXT>
</DOC>
