<DOC>
<DOCNO> 389481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko14.html </URL>
<DATE> 2005/10/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Babacan IMF ile 1. ve 2. gözden geçirmelerde mutabakat sağlandı 
</HEADLINE>
<TEXT>

     Devlet Bakanı Ali Babacan, IMF Heyeti ile yapılan görüşmeler neticesinde, 1 ve 2. gözden geçirmenin niyet mektubu taslağı konusunda, genel hatları ile mutabakat sağlandığını bildirdi. 
     Babacan, Hazine Müsteşarlığı'nda düzenlenen basın toplantısında, gözden geçirme çalışmaları kapsamında, "son ekonomik gelişmeler, yapısal reformlarda kaydedilen ilerlemeler ve 2006 yılına ilişkin hedeflerin" ele alındığını belirtti. 
     Babacan bu bağlamda, makroekonomik performans, kamu maliyesi ve para politikası uygulamalarının değerlendirilerek, 2005 yılı gerçekleşmeleri ve 2006 yılı program hedefleri üzerinde durulduğunu bildirdi. 
     Babacan, yapısal reform programı kapsamında ise "sosyal güvenlik, vergi ve bankacılık" konularındaki reform çalışmalarının değerlendirildiğini kaydetti. 
     
     3 YILIN MUHASEBESİ YAPILACAK 

     Babacan, Türkiye ekonomisinin AK Parti hükümetinin idaresinde, 3 yılını önümüzdeki haftalarda doldurulmuş olacağını hatırlatarak, bu 3 yılın ayrıntılı bir muhasebesinin yapılacağını, artıların, eksilerin, detaylarıyla ortaya konulacağını kaydetti. 
     "Ancak genel olarak baktığımızda, ekonomide 3 yıllık süre içerisinde güçlü bir performans sergilenmiş, kronik sorunlar çözüm yoluna konmuş, başarılar elde edilmiştir" diyen Babacan, enflasyonda, faizlerde, büyümede, borç yönetiminde, özelleştirme gelirlerinde, uluslararası doğrudan yatırımlarda, turizm gelirlerinde ve pek çok göstergede kimi zaman son yılların, kimi zamanda cumhuriyet tarihinin rekorlarının kırıldığını bildirdi. 
     Babacan, tüm bu kazanımları kalıcı kılmak ve iyileşmeleri gelecek nesilleri aktarmak amacıyla yapısal reformların da eş zamanlı olarak uygulandığını kaydederek, böylece elde edilen başarıların kısa vadeli çözümler olmaktan çıkarak, uzun vadeli ve uzun soluklu reformlar olduğunu söyledi. 
     On yıllar boyunca belirsizlik üzerinde yürüyen ekonomi politikalarının, son 3 yıl içinde güven, istikrar, kararlılık temelinde ilerlediğini ifade eden Babacan, bu yönüyle geleceğe daha güvenle bakabilen, geleceğe ilişkin ümitleri arttıran yeni bir döneme girildiğini anlattı. 
     Babacan, ekonomide elde edilen başarıda hükümetin cesur, kararlı ve disiplinli politikalarının en önemli faktörler olduğunu ifade ederek, şöyle devam etti 
     "Bunun yanında siyasi reformlarda ekonomideki yeni süreci destekleyici nitelikte oldu. Bu anlamda ülkemiz hem siyasi, hem de ekonomik anlamda 3 Ekim sonrası artık yeni bir düzleme girmiştir, bu yeni düzlem ülke olarak bize daha hızlı adımlarla ilerleme imkanı sunmaktadır. Türkiye, bu yeni süreçte AB ülkelerinin ortalama refahına ve ekonomik gelişmişlik seviyesine adım adım yaklaşıyor. 
     Önümüzdeki dönemde takip edeceğimiz ekonomi politikaları da bu hedefe uygun olarak gerçekleşiyor. Toplumumuzun bütün kesimlerinin bu büyük değişime hazırlanıyor olması lazım. Birkaç yıl önce yerine getirilmesi imkansız gibi görünen, bir hayal gibi görünen Mastricht kriterleri kaydedilen büyük ilerleme sayesinde artık ulaşılabilir hedefler haline gelmiştir. Bu çerçevede IMF ile ilişkilerimizin niteliği de daha çok ekonomik yakınsama ve uyum odaklı hale geldi." 

     
</TEXT>
</DOC>
