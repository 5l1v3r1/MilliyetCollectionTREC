<DOC>
<DOCNO> 359316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko19.html </URL>
<DATE> 2005/07/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avrupa borsaları, dünkü kayıplarını telafi ediyor... 
</HEADLINE>
<TEXT>

     Londra'daki dünkü saldırıların ardından, özellikle turizm ve sigorta sektörü hisselerinde yoğunlaşan satışlarla hızla gerileyen Avrupa borsaları, bugün hızlı yükselişlerle açıldılar. 
     Dünkü saldırıların merkezi Londra'da FTSE 100 endeksi, 41.80 puan yüzde 0.8 artıda açıldı. Turizm hisselerinden Intercontinental Hotel yüzde 1.16, Hilton Group ise yüzde 0.42 yükseldi. 
     Frankfurt Borsası'nda dün 4.0,18 puandan kapanan DAX endeksi, açılışta yüzde 0.83 değer kazanarak 4.567,61 puana çıktı. 
     Paris Borsası'nın temel göstergesi CAC 40 endeksi ise açılışta dünkü yüzde 1.4'lük kaybının önemli bir kısmını geri aldı. Dün 4.220,62 puandan kapanan endeks, bugünkü açılışında ilk dakikalar içinde yüzde 1.04 yükselişle 4.264,71 puana ulaştı. 
     Diğer önemli Avrupa borsalarından İsviçre'de SMI endeksi açılışta yüzde 0.34 yükseldi. 
     
     PETROL FİYATLARI YENİDEN YÜKSELİŞE GEÇTİ 

     Bu arada dünkü saldırıların ardından gerileyen petrol fiyatları, uluslararası borsalarda yükselişe geçerek 61 dolar sınırına dayandı. 
     New York Borsası'nda dünkü kapanışına göre 21 sent yükselen ABD hafif petrolünün varili 60.94 dolara çıktı. 
     Londra Borsası'nda dün 59.38 dolardan kapanan Brent petrolünün varili ise, bugünkü işlemlerde 23 sent yükselerek 59.51 dolara ulaştı. 

     
</TEXT>
</DOC>
