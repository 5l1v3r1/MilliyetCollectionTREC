<DOC>
<DOCNO> 369192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun01.html </URL>
<DATE> 2005/08/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İran ABD'nin baskısı altında kabul edilen taslak geçersizdir 
</HEADLINE>
<TEXT>

     İran Dışişleri Bakanlığı Sözcüsü Hamid Rıza Asefi, Uluslararası Atom Enerjisi Kurumu UAEK Yönetim Kurulu’nda bugün değerlendirilen tasarının "ABD’nin baskısıyla kabul edildiğini, bu nedenle tasarının geçersiz olduğunu" söyledi. 
     Asefi, yaptığı açıklamada, İran’ın nükleer programına ilişkin üç AB ülkesince UAEK Yönetim Kurulu’na sunulan önerinin, politik yönlendirmeler ve ABD baskısı altında hazırlandığını öne sürdü. 
     Tasarının ABD ve müttefiklerinin baskısı altında kabul edildiğini savunan Asefi, "Kabul edilen tasarı, hukuki zeminde geçersizdir" dedi. Asefi, tasarıyı bu nedenle "kabul edilemez bulduklarını" belirtti. 
     Üç AB ülkesinin tasarıyı onaylatarak Paris Anlaşması’na ve iki yıldır yürütülen müzakerelerin ruhuna aykırı hareket ettiklerini söyleyen Asefi, tasarının kabul edilmesinin "UAEK’nin etkinliği ve bağımsızlığına gölge düşürdüğünü" savundu. 
     İran’ın barışçıl nükleer çalışmalarını UAEK denetiminde yaptığını ifade eden Asefi, kanuni haklarından vazgeçmeyerek, nükleer enerjiden yararlanacaklarını vurguladı. 
     İran’ın yeniden başladığı nükleer çalışmalarını askıya alması talebinin de yer aldığı tasarı, UAEK Yönetim Kurulu’nun bugünkü toplantısında kabul edilmişti. 
     
</TEXT>
</DOC>
