<DOC>
<DOCNO> 389104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/siyaset/axsiy01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten rektör daveti 
</HEADLINE>
<TEXT>


Cumhurbaşkanı Sezer, göreve geldiğinden bu yana ilk kez vereceği 29 Ekim Cumhuriyet Resepsiyonu'na 77 üniversite rektörünü eşli olarak davet etti. Prof. Aşkın'ın eşi Doç. Oya Aşkın'ın da davete gidebileceği belirtildi 

BAHAR ATAKAN Van 


Van Yüzüncü Yıl Üniversitesi Rektörü Prof. Yücel Aşkın'ın tutuklanması ve Başbakanlık Müsteşarı Ömer Dinçer'in YÖK kararıyla öğretim mesleğinden çıkarılmasıyla hükümetle rektörler arasındaki gerginlikte yeni bir aşamaya gelindi. Cumhurbaşkanı Ahmet Necdet Sezer, göreve geldiğinden bu yana ilk kez vereceği 29 Ekim Cumhuriyet Resepsiyonu'na 77 üniversite rektörünü davet etti. 
Cumhuriyet'in ilan edilişinin 82. yıldönümü dolayısıyla yapılacak resepsiyona tüm rektörlerin katılacağı öğrenilirken, tutukluluğu süren Aşkın'ın yerine, vek leten görevlendirilen Prof. Dr. Ali Fuat Doğu'nun katılacağı belirtildi. Aşkın'ın eşi Doç. Oya Aşkın'ın da resepsiyona gidebileceği kaydedildi. 
Sezer'in daveti, YÖK Başkanı Prof. Erdoğan Teziç başkanlığında Van'a giden rektörler arasında memnuniyet yarattı. 

Erdoğan'a eşsiz davet 
Sezer'in ilk kez tüm rektörleri Çankaya Köşkü'ne davet etmesi, hükümet-YÖK arasındaki gerginliğin tırmandığı günlere rastlaması açısından dikkat çekici bulundu. Siyasi kulislerde, Sezer'in bu davetle "Cumhuriyet'in üniversiteleri" tezini vurguladığı belirtiliyor. 
Rektörlere "eşli" davetiye gönderilmesi dikkat çekerken, Sezer'in daha önceki yıllarda olduğu gibi Başbakan Recep Tayyip Erdoğan'ı yine "eşsiz" davet etmesi bekleniyor. Resepsiyonda Erdoğan, Dinçer'in profesörlük unvanının alınması nedeniyle YÖK'e sert tepki göstermesinin ardından rektörlerle ilk kez karşı karşıya gelecek. 
Süleyman Demirel de cumhurbaşkanlığı döneminde, Cumhuriyet resepsiyonlarına sadece Ankara ve İstanbul rektörlerini davet etmişti. 

AKP'nin iftarında 2 rektör 

AKP İstanbul İl Başkanlığı'nın İstanbul'daki üniversitelerin öğretim üyeleri ve öğrencileri için düzenlediği iftara, Bilgi Üniversitesi Rektörü Aydın Uğur ve İstanbul Ticaret Üniversitesi Rektör Vekili Ateş Vuran katıldı. Diğer üniversiteler ise temsilci gönderdi. Konuşmasında, Türkiye'de üniversitede okuma oranının düşük olduğuna işaret eden Başbakan Erdoğan, "Üniversitelerimizde devletimiz ve vakıflar görev üstleniyor. İstiyoruz ki özel sektörü de devreye sokalım. Bundan çekinmeyelim" dedi. 



</TEXT>
</DOC>
