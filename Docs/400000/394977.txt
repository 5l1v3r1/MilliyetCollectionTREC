<DOC>
<DOCNO> 394977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/siyaset/asiy.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyonda içki krizi 
</HEADLINE>
<TEXT>


AKP'li Belediye Başkanı Aygün, Tekirdağ'ın düşman işgalinden kurtuluşu nedeniyle verdiği resepsiyonda içki servisi yaptırmadı. Aygün, "Şehitlerimize kadeh mi kaldıracağız Milletin parasıyla içki servisi olmaz" dedi 

UĞUR ADUTALP Tekirdağ DHA 


Tekirdağ'ın AKP'li Belediye Başkanı Ahmet Aygün, kentin düşman işgalinden kurtuluşunun 83'üncü yıldönümü nedeniyle düzenlenen resepsiyonda içki servisi yaptırmadı. 
Belediye Kültür Merkezi'nde önceki akşam resepsiyon veren Aygün ile eşi Zehra Aygün, konukları kapıda tek tek karşıladı. Davete Tekirdağ Valisi Ahmet Özyurt, eşi Ayşe Özyurt, 8. Mekanize Tugay Komutanı Tuğgeneral Mehmet Daysal, eşi Canan Daysal ile CHP milletvekilleri Enis Tütüncü ve M. Nuri Saygun da katıldı. Ancak servis sırasında içki ikramı yapılmaması dikkat çekti. 

'Dayatma var' 
AKP'nin dayatmada bulunduğunu savunan Tütüncü ve Saygun ise konuyu Meclis'te gündeme getireceklerini kaydetti. Aygün'le konuyu görüşmediğini belirten Tütüncü, "Anlayışla karşılamaya çalışıyorum, ancak anlamak kabil değil. Ben içki tutkunu bir insan değilim, ama seçme hakkımı da kimse kısıtlayamaz. Hıristiyanlıkta Allah'la kul arasında papaz vardır, ancak İslamiyette böyle bir şey yok. Bu dayatmadan başka bir düşünce olamaz" dedi. 
Aygün ise sorulara, "Burada şehitlerimiz var, onlara kadeh mi kaldıracağız " karşılığını verdi. Bundan sonra da resepsiyonlarda içki vermeyeceklerini vurgulayan Aygün, şöyle konuştu 

'Bilerek seçtiler' 
"Millet bizi bilerek seçti. CHP'liler çok çalışsın, belediye seçimlerini kazansın. O zaman gelip içki servisi yapar, isterlerse yolları da şarapla yıkarlar. Ben milletten su parası topluyorum, parasını vermeyenin suyunu kesiyorum. Topladığım bu paralar ile davetlerde millete içki ikram edeceğim. Milletin parası ile içki servisi olmaz. Beni yaptığım işlerle değerlendirin. Böyle basit konularla değil. Milletin parasını çarçur edemem." 

AKP'li Başkan'dan Şarap Festivali 

Tekirdağ'da AKP'li Şarköy Belediyesi ise gelecek yıldan itibaren Şarap Festivali'ni yeniden düzenleme kararı almıştı. Kararı cuma vaazında eleştiren İlçe Müftüsü Ruşen Özkan, "Şarap dinimizde haram" demişti. AKP'li Belediye Başkanı Can Gürsoy ise Şarap Festivali'nin tanıtımda önemli rol oynayacağına dikkat çekmişti. 


</TEXT>
</DOC>
