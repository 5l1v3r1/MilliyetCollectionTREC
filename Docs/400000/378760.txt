<DOC>
<DOCNO> 378760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur38.html </URL>
<DATE> 2005/09/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
RTÜK, TRT Yönetim Kurulu üyeliği için adaylarını belirledi 
</HEADLINE>
<TEXT>

     Radyo ve Televizyon Üst Kurulu RTÜK , boş bulunan 2 TRT Yönetim Kurulu üyeliği için adaylarını belirledi. 
     RTÜK, daha önce Başbakanlığa bildirilen 2 adaya ilave olarak, sosyal bilim alanında Prof. Dr. Yüksel Özden’i, kitle iletişimi alanında Doç. Dr. Mete Çamdereli’yi aday gösterdi. Üst kurul, daha önce kitle iletişim alanında Ayla Erbakan ve Sacettin Gürbüz’ü, sosyal bilim alanında ise Prof. Dr. Mehmet Naci Bostancı ve Doç. Dr. Abdullah Topçuoğlu’nu aday göstermişti. 
     RTÜK’ten yapılan yazılı açıklamada, üst kurulun, 16 Ağustos’ta yaptığı toplantıda, boş bulunan TRT Yönetim Kurulu üyeliklerine atama yapılabilmesi için daha önce belirlenerek Başbakanlığa bildirilen 2 adaya ilave olarak, kitle iletişimi ve sosyal bilim alanlarında birer aday belirlenmesine karar verdiği ve başvuruları aldığı anımsatıldı. 
     Açıklamada, üst kurulun bugün yaptığı toplantıda, başvuruların değerlendirilerek, boş bulunan üyelikler için sosyal bilim alanında Balıkesir Üniversitesi Öğretim Üyesi Prof. Dr. Yüksel Özden ile kitle iletişimi alanında Kocaeli Üniversitesi Öğretim Üyesi Doç. Dr. Mete Çamdereli’nin aday olarak Başbakanlığa bildirilmesine karar verildiği kaydedildi. 
     
     PROF. DR. ÖZDEN’İN ÖZGEÇMİŞİ 

     Prof. Dr. Özden, 1963 yılında Muğla’da doğdu. 1986 yılında Ankara Üniversitesi Eğitim Bilimleri Fakültesi’nin Eğitim Yönetimi ve Planlaması bölümünü bitiren Özden, 1993 yılında Wisconsin Üniversitesi’nde doktora yaptı. 
     Balıkesir Üniversitesi Senatosu Üyeliği, Fakülte Yönetim Kurulu Üyeliği görevlerinde bulunan Prof. Dr. Özden, Balıkesir Üniversitesi Necatibey Eğitim Fakültesi Eğitim Bilimleri Bölümünde Öğretim Üyesi olarak görev yapıyor. Prof. Dr. Özden’in "Kendini Keşfet", "Eğitimde Dönüşüm Yeni Değerler, Öğrenme ve Öğretme", "Öğretmenlik Mesleğine Giriş Eğitim ve Okul Yöneticiliği" adlı eserleriyle yurtiçinde ve yurtdışında yayımlanmış çok sayıda makaleleri bulunuyor. 
     
     DOÇ. DR. METE ÇAMDERELİ’NİN ÖZGEÇMİŞİ 

     1962 yılında Balıkesir’de doğan Doç. Dr. Mete Çamdereli, 1983 
     yılında Selçuk Üniversitesi Batı Dilleri ve Edebiyatları Bölümünü bitirdi. Dilbilim Fransız Dili Eğitimi alanında yüksek lisans, tanıtım ve halkla ilişiler alanında doktora yapan Doç. Dr. Çamdereli, 2004 yılından itibaren Kocaeli Üniversitesi İletişim Fakültesi’nde iletişim Bilimleri Anabilim Dalı Başkanlığı ve Radyo Sinema ve Televizyon Bölümü Başkanlığı görevlerini yürütüyor. Doç. Dr. Çamdereli’nin "Ana Çizgileriyle Halkla İlişkiler", "Yönetişim ve Reklam İletişimi" isimli eserleriyle yurtiçinde ve yurtdışında yayımlanmış çok sayıda makaleleri bulunuyor. 
     
</TEXT>
</DOC>
