<DOC>
<DOCNO> 372020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/axgun02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcıdan vicdani ret savunması 
</HEADLINE>
<TEXT>


Askerlik yapmayı reddeden Mehmet Tarhan, 4 yıl hapisle cezalandırıldı. Yargıtay Savcısı Ömer Faruk Eminağaoğlu ise, "askerliği gerektirmeyen bir vatan hizmeti de öngörülebilir" dedi 

GÖKÇER TAHİNCİOĞLU 

ABD'nin Afganistan'a müdahale ettiği 2001'de, "militarizme karşı olduğunu" açıklayarak "vicdani retçi" olan Mehmet Tarhan, 4.5 ay önce tutuklandı. Tarhan, tahliyenin ardından gittiği birliğinde de askerlik yapmayı reddetti. Sivas Askeri Mahkemesi, Tarhan'ı hakkında 'emre itaatsizlik' ve 'emre itaatsizlikte ısrar'dan açılan 2 davada 2'şer yıl hapse mahk m etti. 
Avukat Suna Coşkun, kararı temyiz edeceklerini söyledi. Tarhan'ın davasını görüşecek olan Askeri Yargıtay, geçtiğimiz aylarda, "inancına göre insan öldürme sanatı" olan askerliği öğrenemeyeceğini belirten bir Yehova Şahidi'nin hapisle cezalandırılması kararını, "Askeri Ceza Yasası uyarınca vicdani kanaatin askerlikten kaçmayı suç olmaktan çıkartamayacağı" görüşüyle onamıştı. 
Tartışmaya ilişkin sürpriz görüş Yargıtay Savcısı Ömer Faruk Eminağaoğlu'ndan geldi. Eminağaoğlu, Radikal'deki dünkü makalesinde "vicdani retçilerin eyleminin askerlikten kaçınma suçu sayılmaması gerektiğini" savundu. "Vicdani retçilerin zorla askerliğe tabi tutulmalarının vicdan özgürlüğünü kısıtlayıcı yönüyle Anayasa'ya aykırı olduğunu" vurgulayan Eminağaoğlu, şu görüşleri dile getirdi "... Anayasa vatan hizmetinden sadece askerliği anladığını açıkça söyleyememektedir. Anayasa'nın 13, 14, 15 ve 24. maddeleri birlikte yorumlandığında vicdani retçiler için askerlik eğitimini içermeyen bir vatan hizmetinin öngörülmesi gerektiği söylenebilir." 

Osman Can Parası olana da silah yok 

Anayasa Mahkemesi raportörü Osman Can da, aynı konulu bir makalesinde, Anayasa'ya göre herkes için zorunlu olanın 'askerlik' değil 'vatan hizmeti' olduğunu vurgulayarak, bu hizmetin başka türlü yerine getirilebileceğini belirtti. Can, vicdan özgürlüğü ile silahlı hizmetin çatışmasında, anayasal tercihin vicdani kanaat yönünde olması gerektiğini bildirerek, parası olanlara silahlı eğitim vermemeyi yasalaştıran yasa koyucunun vicdani retçilere de bu hakkı tanıyabileceğini kaydetti. 


</TEXT>
</DOC>
