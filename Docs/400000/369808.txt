<DOC>
<DOCNO> 369808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/dunya/axdun02.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kadınsız kabine 
</HEADLINE>
<TEXT>


Kabinesinde kadına yer vermeyen Ahmedinecad, eski Ankara büyükelçisini dışişleri bakanlığıyla görevlendirdi 

DIŞ HABERLER SERVİSİ 


İran'ın yeni Cumhurbaşkanı Mahmud Ahmedinecad, hükümet programını ve yeni kabine listesini dün meclise sundu. Ahmedinecad'ın listesinde kamuoyunun fazla tanımadığı isimler ağırlıklı olarak yer alırken, listede daha önce bakanlık yapmış sadece 2 isim bulunuyor. Yargı Erki Sözcüsü Cemal Kerimirad Adalet Bakanı, Tahran Belediye Başkan Vekili Ali Saidlu da Petrol Bakanı olarak yeni kabineye girdi. 
1986 - 1989 yılları arasında Türkiye'de büyükelçilik yapan Manuçehr Mütteki de Dışişleri Bakanı oldu. 
Ahmedinecad'ın listesinde, eski hükümetlere oranla din adamı sayısının az olduğu gözlenirken, kabinede önceki hükümetlerde olduğu gibi kadınlara yer verilmedi. 
Muhammed Hatemi'nin 8 yıllık cumhurbaşkanlığı sırasında, 3 cumhurbaşkanı yardımcısından biri kadındı. 


</TEXT>
</DOC>
