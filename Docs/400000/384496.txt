<DOC>
<DOCNO> 384496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko30.html </URL>
<DATE> 2005/10/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Unakıtan Sigara ve içkide sektöre otomatik sayım getireceğiz 
</HEADLINE>
<TEXT>

     Maliye Bakanı Kemal Unakıtan, sigara ve içki kaçakçılığıyla mücadele için sektöre otomatik sayım sistemi getireceklerini bildirdi. 
     Unakıtan, akaryakıt pompalarında yazarkasa uygulamasına yönelik incelemeleri sırasında yaptığı açıklamada, sigara ve içki sektöründe faaliyet gösteren tüm firmaların kurulacak yeni sistemle merkeze bağlanacağını söyledi. Buna yönelik yasal altyapının hazırlandığını ve teknik çalışmaların devam ettiğini kaydeden Unakıtan, yeni sistem hakkında şu bilgileri verdi 
     ''Bütün üreticiler, otomatik olarak Ankara'daki merkezden takip edilecek. Ürünlerin üzerine koyacağımız yeni hologramlarla da artık herkes bir bakkala gittiğinde bu kaçak içki mi, değil mi hemen anlayabilecek. Sektördeki bütün işlemler, otomatik kayıt altına alınacak. Artık kaçak içki, kaçak sigara olmayacak.'' 
     
     ENERJİ İÇİN ROAD SHOW'A ÇIKILIYOR 

     Maliye Bakanı, incelemeleri sırasında özelleştirmelere ilişkin bir soru üzerine kamu bankalarının özelleştirilmesinin de gündemlerinde olduğunu ancak Özelleştirme İdaresi Başkanlığı'nın bunu bir takvim dahilinde yürüttüğünü ifade etti. 
     Bu ay içerisinde Emekli Sandığı'na ait olan Büyük Efes ve Büyük Ankara'nın ihalesinin yapılacağını kaydeden Unakıtan, Milli Piyango özelleştirilmesi için de ilgili mevzuatın beklendiğini anlattı. 
     Enerjideki özelleştirmelerin de Türkiye için ''fevkalede önemli olduğuna'' işaret eden Maliye Bakanı, şunları söyledi 
     ''Bunların da çok büyük taliplileri var. Bize geliyorlar, ziyaret ediyorlar. Yakında road show'larla yurtdışında da enerji özelleştirmelerinin tanıtımına başlayacağız. Bilhassa Alman, İtalyan, İspanyol şirketleri, hatta Amerikalı şirketler enerji özelleştirmeleriyle çok yakından ilgileniyorlar. Bunların arasında dev şirketler var, teknolojik altyapıları çok gelişmiş şirketler var. Türkiye'nin tüm enerji dağıtımından daha fazla dağıtım yapan, bir kaç misli dağıtım yapan şirketler var.'' 
     
     BENZİNDE UCUZLUK TEMENNİSİ 

     Unakıtan, akaryakıt fiyatlarına ilişkin bir soruyu yanıtlarken de ''Benzin, dış piyasalarda ucuzlarsa bizde de ucuzlar'' açıklamasında bulundu. 
     Türkiye'de akaryakıt ürünlerindeki fiyat artışlarının dünya piyasalarındaki ham petrol fiyatındaki artış ile benzinin milletlerarası piyasalardaki fiyat artışından kaynaklandığını vurgulayan Unakıtan, ''Türkiye olarak, dünyada da fiyatların ucuzlamasını temenni etmekten başka yapacak bir şeyimiz yok'' dedi. 
     İncelemeleri sırasında istasyondaki bazı araçların depolarına benzin de dolduran Maliye Bakanı, yazarkasadan fiş alan sürücülerle de sohbet etti. Bir sürücü, Unakıtan'ın sorusu üzerine uygulamadan çok memnun kaldığını söyledi. 
     Aynı sürücüye ''AB ile üyelik müzakerelerinin başlamasını nasıl değerlendiriyorsunuz'' sorusunu da yönelten Maliye Bakanı, ''Harika bir şey'' yanıtını aldı. 
     
     KADEMELİ GEÇİŞ 

     Akaryakıt pompalarında zorunlu yazarkasa uygulamasına, kademeli olarak geçiliyor. 
     Bu çerçevede, uygulama ilk olarak 2004 yılındaki toplam satışları 1 trilyon 1 milyon YTL lirayı aşan istasyonlar ile otoyollar, devlet yolları ve Büyükşehir Belediye sınırları ile mücavir alanlar içindeki akaryakıt istasyonlarında başlatıldı. 

     
</TEXT>
</DOC>
