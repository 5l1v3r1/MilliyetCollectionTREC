<DOC>
<DOCNO> 368821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/siyaset/siy03.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş yetkisi genişliyor 
</HEADLINE>
<TEXT>


Anayasa AKP'nin istediği şekilde değişirse, Meclis uluslararası hukuk açısından meşruiyet bulunmayan durumlarda da asker gönderme ve yabancı asker bulundurma kararı alabilecek 

ANKARA Milliyet 


1 Mart tezkeresinde TBMM'den istediği yetkiyi alamayan hükümet, Meclis'in savaş, asker gönderme ve bulundurma yetkisinin kapsamını genişletiyor. Anayasa AKP'nin istediği şekilde değişirse, Meclis, uluslararası hukuk açısından meşruiyet bulunmayan durumlarda da, "Türkiye'nin çıkarları gerektiriyorsa" asker gönderme ve yabancı asker bulundurma kararı verebilecek. 
TBMM'de dün bir araya gelen Başbakan Yardımcısı Mehmet Ali Şahin, Anayasa Komisyonu Başkanı Burhan Kuzu ve AKP Grup Başkan Vekili Sadullah Ergin, Kuzu'nun Başbakan Erdoğan'a sunduğu 52 maddelik Anayasa değişikliği paketini görüştü. İlk etapta 8 madde üzerinde uzlaşma sağlandı. Sıra cumhurbaşkanlığı seçimine ilişkin düzenlemeye geldiğinde çalışmaya ara verildi. 
Parti yönetimine gönderilecek ilk pakette, Türkiye'nin, askeri operasyonlar ve savaş durumunda elini güçlendirecek bir düzenleme bulunuyor. Anayasanın 92. maddesine konulacak düzenlemeyle, uluslararası hukukun meşru saydığı hallerle birlikte, ulusal çıkarların gerektirdiği hallerde TBMM savaş kararı verebilecek. 

BM kararı sıkıntısı olmasın 
"Ulusal çıkarların gerektirdiği haller" gibi sınırları belirsiz bir ifadenin yorumlanmasıyla, ABD'nin bundan sonraki sürece ilişkin askeri taleplerinin yanı sıra, Türkiye'nin Irak'a yönelik geniş çaplı operasyonu da Meclis kararına dayandırılarak gerçekleştirilebilecek. 
Ergin, "Bu düzenlemeyi asker mi istedi " sorusu üzerine, Kuzu'nun teklifte bulunduğunu söyledi. Uluslararası hukuk açısından netleşmeyen, ancak Türkiye'nin çıkarlarının gerektirdiği durumlarda asker gönderilmesine imkan veren bir düzenlemenin düşünüldüğünü kaydeden Ergin, şöyle konuştu 

Türkiye'nin ulusal çıkarları 
"Yurtdışına asker göndermede, milletlerarası hukukun meşru kıldığı hallere göre hareket edilmesi düzenleniyor. Oysa Türkiye'nin kendi ulusal çıkarları doğrultusunda da yurtdışına operasyon yapması gerekebilir. Bu durumda BM kararını aramak sıkıntı olur diye bu değişiklik düşünülüyor." 
1 Mart tezkeresi sırasında "Uluslararası hukuk açısından meşru mu, değil mi " tartışması yaşandığını anımsatan Kuzu ise, "Ulusal çıkarlar söz konusu olduğunda da Meclis'in böyle bir karar vermesini sağlayacağız. Ülkenin savunma refleksini güçlendiriyoruz" dedi. 


</TEXT>
</DOC>
