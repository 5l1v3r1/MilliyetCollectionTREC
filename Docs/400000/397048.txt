<DOC>
<DOCNO> 397048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy17.html </URL>
<DATE> 2005/11/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ÖSS’yi kazanamayan Güneydoğulu gençlerin umudu Barzani bursu 
</HEADLINE>
<TEXT>

     Can HASASU ERBİL, DHA 

IRAK’ın kuzeyinde Kürt lider Mesud Barzani yönetimine bağlı Erbil’de bulunan Selahaddin Üniversitesi, Irak’a komşu Türkiye, Suriye ve İran gibi ülkelerden Kürt kökenli öğrencilere burslu eğitim olanağı veriyor. Birçok ihtiyacı bölgesel Kürt yönetimi tarafından karşılanan Türk öğrenciler, bir yandan üniversiteye girmenin mutluluğunu yaşarken, diğer yandan da alacakları diplomanın YÖK tarafından tanınmamasından endişe ediyor. 
     Saddam Hüseyin rejiminin devrilmesinden sonra Türk firmaları için güvenli ticaret fırsatları sağlayan Kuzey Irak şimdi de alternatif bir eğitim sahası olmaya soyunuyor. Irak bölgesel Kürt yönetimi kendilerine komşu ülkelerden Kürt kökenli öğrencilere cazip koşullarla üniversite eğitimi yapma olanağı sunuyor. Burs çerçevesinde öğrencilerin gıda, barınma ve eğitim masrafları karşılanırken, okula giriş için sınav uygulanmıyor. Verdiği eğitimin düzeyi tartışma konusu olsa da Selahaddin Üniversitesi, ÖSS sınavında başarılı olamamış Güneydoğulu gençler tarafından umut olarak görülüyor. Türk öğrencilerinin kimi maddi yetersizlikler yüzünden, kimi sınav gerektirmeyen kayıt kolaylığı nedeniyle kimi de yabancı dillere olan ilgisinden dolayı Erbil’i seçiyor. Selahaddin Üniversitesi’nde 2’si kız 20 Türk öğrenci okuyor. Kuzey Irak’taki diğer üniversitelerle birlikte bu bölgede okuyan Türk öğrencilerin sayısı 250’yi buluyor. 
     
     BÖLGESEL KÜRTÇE VE ARAPÇA ÖĞRENCİLERİ ZORLUYOR 

     Bölgesel yönetim, Türkiye’den gelen Kürt kökenli öğrencilere burslar dışında da her türlü yardımı sağlıyor. Öğrencilerin başlıca sorunları ise diplomaların denkliğinin YÖK tarafından kabul edilmemesi. Üniversitede resmen kullanılan dil Kürtçe olmasına karşın, literatürlerin çok azına Kürtçe kaynaklardan ulaşılabiliyor. Derslerde Arapça ve İngilizce kaynaklar da kullanılıyor. Türkiye’den gelen öğrenciler bölge Kürtçesine dahi yabancıyken, hiç bilmedikleri Arapça ile de karşılaşınca zorlanıyor. Üstelik yazımda da Arap harfleri kullanılıyor. Yabancı öğrencilerin büyük çoğunluğu ise İngiliz Dili ve Edebiyatı bölümünü seçiyor. 
     
     İNGİLİZ DİLİ GÖZDE BRANŞ 

     Hakkari Yüksekova’dan okumak için Erbil’e gelen Yabancı Diller Okulu öğrencisi Agit Erbaş, Türkiye’den gelen öğrencilerin daha çok Saddam rejiminin devrilmesinden sonra Kuzey Irak’ı fark ettiğini belirterek, "Buraya gelen her öğrenci burs alır, kendisine yurt verilir, kitaplar kesinlikle ücretsizdir. Öğrenciler imtihan olmadan direkt olarak kabul edilirler. Ve kabul edildiklerinde de herhangi bir hazırlık sınıfı aşamasından geçmeden 1. sınıftan itibaren okumaya başlarlar. Gelen öğrenciler özellikle dil bölümlerinde okumayı tercih ediyorlar. Örneğin İngiliz dili burada popülerdir. Sadece Türkiye’den değil, diğer yerlerden gelen öğrenciler de İngilizce okumayı tercih ediyorlar" dedi. 
     Bir başka Yabancı Diller Okulu Öğrencisi Refik Şükrü de eğitim için Selahaddin Üniversitesi’ni tercih etme sebebini şu sözlerle açıkladı 
     "Özellikle liseyi bitirdikten sonra ben de üniversite hayatını yaşamak istedim. Fakat şansımı bir çok kez denmeme rağmen maalesef başarılı olamadım. Başarılı oldum fakat istediğim bölümler gelmedi. Mesela bir 2 yıllığı okumak istemedim bir sınıf öğretmenliğini okumak istemediğimden dolayı son seçenek olarak tabii ki hemen ne yaptım Türkiye’nin komşu devletlerine bakmak zorunda kaldım. Hiç sınava tabii tutulmadan, notumun doğrultusunda okuyabileceğim bir okul olmasından dolayı Selahaddin Üniversitesini seçtim. Önemli olan şu ki YÖK’ün bize denklik diploması verip vermeyeceğidir. Çünkü biz bir üniversite bitireceğiz elimizde bir diploma olacak. Ve hatta uluslararasında tanınan bir üniversiteden olacak. Yani bu soruyu sormak lazım. Denklik diploması alabilecek miyiz " Hakkari Şemdinlili Yabancı Diller öğrencisi Serhat Taşar da, Türkiye’de liseyi bitirdikten sonra maddi durumum iyi olmadığı için dershaneye gidemediğine dikkat çekerek, "1 yıl dahi dershaneye gidemedim ve düşündüm ki Türkiye’de olmuyor, okumak benim için olmuyor dedim" diye konuştu. 
     
</TEXT>
</DOC>
