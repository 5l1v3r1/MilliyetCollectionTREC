<DOC>
<DOCNO> 371877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy02.html </URL>
<DATE> 2005/08/22/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Başbakan'dan The Times'e cevap 
</HEADLINE>
<TEXT>

     Başbakan Recep Tayyip Erdoğan, Ankara'ya hareketinden önce basın mensuplarının, İstanbul'da yapılan Formula 1 yarışlarında eksiklikler olup olmadığına ilişkin sorusu üzerine, Anadolu yakasında otel konusundaki eksikliklerin giderilmesi gerektiğini, ulaşım konusunda çok büyük imkanlar kullanıldığını ancak bazı sıkıntılar yaşandığını söyledi. 
     Otopark imkanlarının da artırılması gerektiğini belirten Erdoğan, bunun dışında tespit edilen bazı eksikliklerin listelenip kendilerine ulaştırılacağını bildirdi. 
     Başbakan Erdoğan, İstanbul Valiliği, Belediye Başkanlığı, Türkiye Odalar ve Borsalar Birliği TOBB ve İstanbul Ticaret Odası'nın İTO Formula 1 yarışlarındaki eksiklikler konusunda gerekli çalışmaları yaparak gidereceklerini ifade etti. 
     Erdoğan, ''Gelecek yıl inşallah daha başarılı ve mükemmel bir organizasyonu gerçekleştireceğiz'' dedi. 
     Başbakan Erdoğan, bir gazetecinin İngiltere'de yayınlanan The Times gazetesinin Formula 1 yarışları için ''Türkler son dakikaların efendisi'' deyimini kullandığını hatırlatarak, bu konudaki düşüncesini sorması üzerine, gülerek, ''Efendiliği yakıştırdılarsa, yakalamışlar'' karşılığını verdi. 
     
     Ankara'ya gitti 

     Başbakan Recep Tayyip Erdoğan, ''Ata'' adlı özel uçakla saat 00.15'te İstanbul'dan Ankara'ya hareket etti. 
     Başbakan Erdoğan'ı Atatürk Havalimanı'ndan İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah ve öteki ilgililer uğurladı. 
     Başbakan Erdoğan'la birlikte eşi Emine Erdoğan da Ankara'ya gitti. 
     
</TEXT>
</DOC>
