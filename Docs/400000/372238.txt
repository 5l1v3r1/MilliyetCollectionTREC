<DOC>
<DOCNO> 372238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo42.html </URL>
<DATE> 2005/08/23/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Beşiktaş uzun bir aradan sonra tam kadro çalıştı... 
</HEADLINE>
<TEXT>

     Beşiktaş, UEFA Kupası 2. ön eleme turunda Liechtenstein’ın FC Vaduz takımıyla perşembe günü oynayacağı maçın hazırlıklarını yaptığı tek antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri’nde gerçekleştirilen antrenmana, kondisyon ve pas çalışmasıyla başlayan futbolcular, daha sonra taktik çalışma yaptı. 
     Futbolcuları iki gruba ayıran Çalımbay, hücum ve savunma varyasyonları üzerinde durdu. Futbolcular, antrenmanın son bölümünde kanatlardan yapılan ortalarla şut attılar. 
     Antrenman bitiminde Çalımbay, Ailton, Gökhan, Okan ve İbrahim Toraman’a serbest atış çalışması yaptırdı. 
     Bu arada siyah-beyazlılar, uzun bir aradan sonra bu akşamki antrenmanda tam kadro çalışma imkanı buldu. Hastalığı geçen İbrahim Akın ile sakatlıktan kurtulan Güven de antrenmanda yer aldı. 
     Siyah-beyazlılar, yarın akşam basına kapalı yapacakları antrenmanın ardından FC Vaduz maçı için BJK Nevzat Demir Tesisleri’nde kampa girecek. 
     Öte yandan yarın, teknik direktör Rıza Çalımbay, FC Vaduz maçıyla ilgili saat 16.00’da basın toplantısı düzenleyecek. 
     
</TEXT>
</DOC>
