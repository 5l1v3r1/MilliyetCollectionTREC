<DOC>
<DOCNO> 382693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/adun.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolunda Viyana engeli 
</HEADLINE>
<TEXT>


Müzakere Çerçevesi'nin onayı, Avusturya'nın engellemesi yüzünden 3 Ekim'e kaldı. Sadece Viyana, belgede 'özel ortaklık' atfının yer alması için bastırıyor. AB, sorunu 2 Ekim'de çözmeye çalışacak, belgeyi 1 gün sonra onaylayacak 

Güven Özalp - Brüksel 


3 Ekim'e giden süreçte Ankara'nın "korktuğu başına geliyor." Müzakere sürecinde izlenecek yol ve yöntemleri belirleyen Müzakere Çerçevesi'nin onayı Avusturya'nın engellemesi nedeniyle son dakikaya kaldı. 
Belgede özel ortaklık atfının yer almasını talep eden Viyana, dün 24'e 1 kalmasına karşın Avrupa Birliği AB Daimi Temsilciler Komitesi'ni COREPER bloke etti. "Türkiye sorunu", 2 Ekim'de Lüksemburg'da olağanüstü gündemle bir araya gelecek olan dışişleri bakanları tarafından çözülmeye çalışılacak. Resmi onay süreci ise 3 Ekim'de tamamlanacak. 
Avusturya, COREPER'de Müzakere Çerçevesi'nde tam üyelik dışındaki alternatiflerin de açık bir şekilde dile getirilmesi talebini yineledi. İfade olarak "İmtiyazlı ortaklık" ibaresi olmasa bile en azından bunu anımsatacak "tam üyeliğe paralel yapıcı alternatifler"in metne sokulmasını gündeme getiren Avusturya, toplantıda ikna edilemedi. AB Dönem Başkanlığı'nı yürüten İngiltere, Türkiye için alınan kararın tam üyelik öngördüğünü hatırlattı ve bunun değişmesinin ancak liderlerin tümünün onayıyla gerçekleşebileceğini Avusturya'ya iletti. 
İngiltere'nin bu yaklaşımına diğer ülkeler de tam destek verdiler. 24 ülkenin Müzakere Çerçevesi'ni şu anki haliyle onaylamaya hazır olmasına rağmen Avusturya ısrarından vazgeçmeyince 2 Ekim'de dışişleri bakanlarının konuyu ele almak için olağanüstü bir toplantıda bir araya gelmeleri kararlaştırıldı. Bakanlar, pazar günü konuyu tartışıp nihai kararı alacaklar. Resmi onay ise 3 Ekim'de verilecek. 

Hırvat kartı 
Avusturya'nın belgeyi son dakikaya kadar bekletmesinin ardında Hırvatistan konusunda AB'nin benimseyeceği tavrı görmek istemesi yatıyor. AB yaklaşımını, Uluslararası Savaş Suçları Mahkemesi Başsavcısı Carla Del Ponte'nin sunacağı ve Hırvatistan'ın mahkemeyle işbirliğinin düzeyini ortaya koyacak olan rapor ışığında belirleyecek. 
Avusturya, Türkiye'yle müzakerelere başlanırken Hırvatistan'ın "bekleme odası"nda tutulmasını "çifte standart" olarak değerlendiriyor. AB kaynakları, Hırvatistan konusunda bir açılım sağlanması halinde Avusturya'nın "imtiyazlı ortaklık" atfına ilişkin ısrarından geri adım atma olasılığının yüksek olduğunun altını çiziyorlar. 

Son dakika sıkıntısı 
Müzakere Çerçevesi son dakikaya kalan tek aday olma özelliğini taşıyan Türkiye, başından bu yana belgenin bir an önce onaylanması gerektiğini dile getiriyordu. Bu bağlamda İngiltere'ye de defalarca mesaj verildi. AB yetkilileri, programda "saatlik kaymalara hazır olunması gerektiğini" belirtiyorlar. Müzakerelere start verecek olan Hükümetlerarası Konferans'ın 3 Ekim günü, öğleden sonra gerçekleşmesi bekleniyor. 


</TEXT>
</DOC>
