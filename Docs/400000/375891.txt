<DOC>
<DOCNO> 375891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas20.html </URL>
<DATE> 2005/09/05/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Rayların üzerinde sızdı, üstünden tren geçti ve kurtuldu .. 
</HEADLINE>
<TEXT>

     Rusya'da aşırı alkol alıp tren rayı üzerinde sızan sarhoş bir adamın, üstünden geçen trenin altından mucize eseri sağ çıktığı bildirildi. 
     Rus İnterfaks ajansı, ülkenin Uzak Doğu Bölgesi'nde Amur'da 23 yaşındaki sarhoş adamın tren rayı üzerinde sızdığını bildirdi. 
     Haberde, 40 vagonlu bir trenin makinistinin adamı gördüğü ve siren çalarak acil fren yaptığı belirtilerek, ''Ancak makinist sarhoş genci uyandıramadığı gibi treni de ancak adamın üzerinde durdurabildi'' denildi. 
     Treni durdurduktan sonra aşağı inen makinist, adamın mucize eseri trenin altında olduğunu ve hala uyuduğunu gördü. 
     Uyuyan sarhoşu trenin altından çıkaramayan makinist, treni tekrar çalıştırarak 100 metre ileriye aldı. 
     Olay yerine gelen kurtarma ekipleri, sarhoş gencin uykudan uyanmamasının hayatını kurtardığını belirttiler. 
     
</TEXT>
</DOC>
