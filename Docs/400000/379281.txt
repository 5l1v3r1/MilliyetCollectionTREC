<DOC>
<DOCNO> 379281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur16.html </URL>
<DATE> 2005/09/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türk Eğitim-Sen'den "üniversiteye ilk adım" araştırması... 
</HEADLINE>
<TEXT>

     Türkiye'de, şehir dışında ikamet eden bir öğrencinin üniversiteye başlamasının maliyetinin harç ücreti, yurt, yol, yemek, sosyal faaliyet, ders araç gereçleri, kitap masrafı dahil en az bin 782 YTL 50 kuruş, ortalama olarak ise 2 bin 295 YTL 50 kuruş olduğu belirtildi. 
     Türk Eğitim-Sen Genel Başkanı Şuayip Özcan, yaptığı yazılı açıklamayla, sendika tarafından gerçekleştirilen, bir öğrencinin üniversiteye başlamasının maliyeti ile üniversite çalışanlarının ekonomik durumuna ilişkin araştırmanın sonuçlarını kamuoyuna duyurdu. 
     Özcan, ''üniversiteye ilk adımının'' ortalama maliyeti olan 2 bin 295 YTL 50 kuruşun, öğrencinin tek başına bir ev kiralamayı tercih etmesi halinde ise 3 bin 25 YTL 50 kuruşa ulaştığını kaydetti. 
     İkinci öğretimdeki öğrencilerin üniversiteye başlama maliyetinin daha yüksek olduğunun altını çizen Özcan, mimarlık-mühendislik fakültesine kayıt yaptıracak ikinci öğretim öğrencisinin eğitime başlama maliyetinin 2 bin 878 YTL 50 kuruş ile 3 bin 788 YTL 50 kuruş arasında değiştiğini açıkladı. 
     Ailesinin ikamet ettiği şehrin dışında öğrenimini sürdüren bir üniversite öğrencinin aylık temel harcamasının 622 YTL 50 kuruş olduğunu ifade eden Özcan, öğrencinin yabancı dil ya da bilgisayar kursuna gitmesi halinde ise bu rakamın bin 7 YTL 50 kuruşa ulaştığını bildirdi. 
     
     ÜNİVERSİTE ÇALIŞANLARININ DURUMU 
     Özcan, araştırmanın üniversite çalışanlarının ekonomik durumuna ilişkin verileri de ortaya koyduğunu belirterek, Türkiye'de devlet üniversitelerinde görev yapan kıdemli bir profesörün maaşının bin 490 Avro iken, AB üyesi ülkelerdeki meslektaşlarının ise 10.000-20.000 Avro arasında olduğunu kaydetti. Özcan, AB ülkelerinde görevli kıdemli bir profesörün Türkiye'ye göre 7-13 kat fazla kazandığına dikkati çekti. 
     Türkiye'de 1. derecedeki bir doçentin 989 Avro, 1. derecedeki bir öğretim görevlisinin ise 634 Avro kazandığını ifade eden Özcan, AB üyesi ülkelerde ise 1. derecedeki bir doçentin 6000-12000 Avro, 1. derecedeki bir öğretim görevlisinin ise 5000-8500 Avro ücret aldığını açıkladı. 
     Şuayip Özcan, Türkiye ve AB ülkeleri arasındaki farkın üniversite çalışanları için de geçerli olduğunun altını çizerek, Türkiye'de 5. derecede bir memurun ücretinin 421 Avro, hizmetlinin ücretinin 388 Avro, AB ülkelerindeki bir memurun ücretinin 2000-3000 Avro, hizmetlinin ücretinin ise 1800-3000 Avro olduğunu bildirdi. 
     Özcan, şöyle devam etti 
     ''Bir öğrencinin üniversiteye ilk adımının maliyeti oldukça yüksektir. Yıllarca üniversite özlemiyle yanıp tutuşan gençler ne yazık ki ekonomik zorluklar içinde okul yaşamını sürdürememektedir. Aynı durum üniversite çalışanları için de geçerlidir. Üniversite çalışanları ülkemizde komik düzeyde ücret alırken, hedeflediğimiz AB üyesi ülkelerde insanca yaşayacak düzeyde para kazanmaktadır. Hayat pahalılığının vurduğu öğrenciler ve üniversite çalışanları için en kısa zamanda tedbirler alınarak, ekonomik düzenlemelere gidilmelidir.'' 
     
</TEXT>
</DOC>
