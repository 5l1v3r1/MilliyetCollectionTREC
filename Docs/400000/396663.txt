<DOC>
<DOCNO> 396663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun14.html </URL>
<DATE> 2005/11/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şaron yeni partisi Ulusal Sorumluluk 
</HEADLINE>
<TEXT>

     İsrail Başbakanı Ariel Şaron, kuracağı yeni partinin ismini "Ulusal Sorumluluk" olarak telaffuz etti. 
     Kuruluşuna yıllar önce destek verdiği Likud'dan Birleşik Parti bugün resmen ayrılan Şaron, kendisiyle hareket eden Likud'lu bakan ve milletvekilleriyle ilk toplantısını yaptı. 
     Şaron, makam odasında yapılan toplantıda, yeni partinin adını "Ahrayut Leumit" Ulusal Sorumluluk olarak açıkladı. 
     Toplantıda Adalet Bakanı Tzipi Livni, Maliye Bakanı Ehud Olmert, Turizm Bakanı Avraham Hirşon ve İç Güvenlik Bakanı Gideon Ezra'nın da yer aldığı bildirildi. 
     Şaron, partisinin ismiyle ilgili ilk ipucunu dün gece Savunma Bakanı Şaul Mofaz ile görüşmesinde verdi. Mofaz'ı yeni partiye davet eden Şaron, kendisinden "ulusal sorumluluk" göstermesini istemişti. 
     Bu arada, Likud ve İşçi Partisi'nin meclis grubu başkanları Gideon Sa'ar ve Efraim Sneh, bugün öğleden sonra Knesset'in parlamento kendini feshi için oylama yapılması konusunda görüş birliğine vardı. 
     
     LİKUD'DAN TRANSFER YAPACAK 

     Bu arada, İsrail Başbakanı Şaron, Likud'lu bazı milletvekilleriyle görüşerek, kuracağı yeni partiye katılmalarını istedi. 
     Şaron'un akşam saatlerinde bir basın toplantısı düzenleyeceği de bildirildi. 
     İşçi Partisi'nin öğleden sonraki meclis grubu toplantısında ise İşçi Partili bakanların hükümetten istifalarını vermeleri bekleniyor. 
     İsrail'de başlıca siyasi partiler 
     İsrail'de Başbakanı Ariel Şaron, Cumhurbaşkanı Moşe Katsav'dan parlamentoyu feshetmesini istedi ve yeni parti kurma çabaları doğrultusunda, partisi Likud'dan Birleşik Parti resmen ayrıldığını açıkladı. 
     Bu gelişmenin ardından siyasi belirsizliğin başgösterdiği İsrail'deki başlıca siyasi partiler şöyle sıralanıyor 
     
     LİKUD 

     Milliyetçi sağ görüşlü Likud, 1999'dan bu yana Şaron önderliğinde bulunuyor. Şaron, Gazze Şeridi'nin boşaltılmasına yönelik kararı yüzünden parti içi muhalefetle mücadele etmek zorunda kaldı. 
     Likud, 1973'te Menahem Begin önderliğinde 3 sağcı oluşum tarafından ilan edilmiş, Begin, 1977'de iktidara gelen ilk sağcı hükümet başkanı olmuştu. Likud, 2003'teki son seçimlerde 120 sandalyeli Knesset'in 38 sandalyesini kazanmıştı. 
     
     ULUSAL SORUMLULUK 

     Şaron, kuracağı yeni partinin ismini "Ulusal Sorumluluk" olarak telaffuz etti. 
     
     İŞÇİ PARTİSİ 

     1948'de İsrail devletinin kurulmasından bu yana var olan merkez sol parti, 11 başbakan gören ülkeye 7 başbakan verdi. 
     2003'teki seçimlere Amram Mitzna önderliğinde katılan İşçi Partisi, tarihindeki en kötü sonucu alarak Knesset'te sadece 19 sandalye kazanabildi. 
     Bir "güvencin" olarak tanınan Amram Mitzna'nın yerine, "geçici" sıfatıyla, tarihi bir simge haline gelen 82 yaşındaki Şimon Peres geçti. Peres, partinin 9 Kasım'da yapılan kongresinde liderliği bir sendikacı olan Amir Peretz'e kaptırdı. Fas kökenli Peretz de, bir "güvercin" olarak biliniyor. 
     İşçi Partisi, Şaron'a Gazze'den çekilmesi için gereken parlamento desteğini sağlamak amacıyla Ocak ayında koalisyona katılmıştı. 
     
     ŞİNUİ 

     Laik Şinui partisi, son seçimlerde büyük bir başarı elde ederek, 15 sandalye kazandı. Şinui'nin bu başarısının arkasında, askerlik hizmetinden muaf olan ve okulları için devletten sübvansiyon alan aşırı dincilere karşı yürüttüğü seçim kampanyasının yattığı söyleniyor. 
     Partinin lideri Tommi Lapid, partisinin hükümette yer almasını sağlamış, ancak aşırı dincilere ek kredi temin edilmesini protesto etmek amacıyla Aralık ayında hükümetten ayrılmıştı. 
     
     ŞAS VE TORAH BİRLEŞİK LİSTESİ 

     İsrail'de aşırı dincilerin 2 partisi bulunuyor. 11 milletvekiline sahip olan Şas ile 4 milletvekiline sahip Torah Birleşik Listesi. 
     Şas lideri Eli Yişai, Şaron'un hükümete katılma önerilerini birçok kez reddetti. Torah Birleşik Listesi ise bakan talebinde bulunmaksızın hükümete katıldı. 
     
     ULUSAL DİNCİ PARTİ VE ULUSAL BİRLİK 

     6 milletvekili olan Ulusal Dinci Parti PNR Yahudi yerleşimcilerin geleneksel sesi olarak biliniyor. 7 milletvekili bulunan Ulusal Birlik Partisi ise aşırı milliyetçiliğiyle tanınıyor. 
     Her iki parti de, Gazze'den çekilme planını protesto etmek amacıyla hükümetten çekildi. 
     
     MERETZ 

     Bir güvercin olarak tanınan Yossi Beilin önderliğindeki laik solcu muhalefet partisi Meretz, son seçimlerde sadece 6 sandalye kazandı. 
     
     ARAP PARTİLERİ 

     8 milletvekili, ülkede sayıları 1.3 milyon civarında olan ve ülke nüfusunun yüzde 20'sini oluşturan Arap azınlığı temsil eden 3 muhalefet partisi listesinde yer alıyor. 
     
</TEXT>
</DOC>
