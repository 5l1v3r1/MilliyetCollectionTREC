<DOC>
<DOCNO> 366395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko28.html </URL>
<DATE> 2005/08/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdemir Yönetim Kurulu Başkanı İstifalar kişisel kararları 
</HEADLINE>
<TEXT>

     Ereğli Demir Çelik Fabrikaları ERDEMİR Yönetim Kurulu Başkanı Recai Berber, ERDEMİR ve İSDEMİR genel müdürlerinin istifalarının kişisel kararları olduğunu ve herhangi bir baskının söz konusu olmadığını belirtti. 
     Berber, AA muhabirine yaptığı açıklamada, ERDEMİR Genel Müdürü Kerim Dervişoğlu ve İSDEMİR Genel Müdürü Atamer Giyici’nin, istifayı zaten uzun bir süredir düşündüklerini, dilekçelerinde de sağlık nedenlerini gerekçe gösterdiklerini söyledi. 
     İstifalarda herhangi bir baskının söz konusu olmadığını ifade eden Berber, bu konuda özelleştirme çalışmalarının gerekçe gösterilmesini de doğru bulmadığını kaydetti. Berber, şunları söyledi 
     "ERDEMİR ve İSDEMİR’in özelleştirilmesi, yatırımları engellemeyecek. Özelleştirme ile ilgili bir karar verilmiş, ihale tarihi de açıklanmış. Bu konuda verilen karara saygı duymak lazım. Şu anda saha ziyaretleri sürdürülüyor. Görevli arkadaşlar gerekli çalışmaları yürütüyor. Bu çalışma Türkiye’nin menfaatine olur mu olmaz mı onu yorumcular yapar." Berber, şu anda her iki kurum için teklif veren ve yeterlilik belgesi alan 13 firmadan 4-5’inin de Türk firması olduğunu, ihaleyi kim kazanırsa kazansın yapılacak sözleşmede yatırımların devamının zorunluluğunun aranacağını ifade etti. 
     Özelleştirmenin, ERDEMİR ve İSDEMİR’de 2010 yılına kadar odaklanan hedeflerin gerçekleştirilmesini engellemeyeceğini belirten Berber, konuşmasını şöyle sürdürdü 
     "26 Eylül’de yapılacak ihale nedeniyle hedefte herhangi bir değişiklik olmayacak. ERDEMİR Grubu kurumsal bir şirkettir. Yani kurumsal yönetim ilkeleriyle yönetilir. Dolayısıyla bu tip görev değişiklikleri her zaman olur, ancak, ERDEMİR’deki işleyişi ve çalışmaları kesinlikle etkilemez." Berber, istifa eden ERDEMİR ve İSDEMİR genel müdürlerinin yerine yapılacak atamanın yönetim kurulunca değerlendirileceğini sözlerine ekledi. 
     
</TEXT>
</DOC>
