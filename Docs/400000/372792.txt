<DOC>
<DOCNO> 372792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko32.html </URL>
<DATE> 2005/08/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Transtürk Holding, borçlarını yeniden yapılandırdı... 
</HEADLINE>
<TEXT>

     Transtürk Holding ve Makina Takım Endüstrisi, borçların yapılandırılmasına ilişkin Vakıflar Bankası ile yeni bir protokol imzaladı. 
     Transtürk Holding ve Makina Takım Endüstrisi A.Ş.'den Borsa'ya gönderilen açıklamada, 21 Şubat 2003 tarihinde imzalanan Finansal Yeniden Yapılandırma Sözleşmesi'nin iptal edilmesinden sonra Vakıflar Bankası A.Ş. ile başlayan görüşmelerin tamamlandığı ve yeni bir protokol imzalandığı bildirildi. 
     Yeni protokole göre, 31 Mayıs 2005 tarihi itibariyle oluşan anapara borcunun 450 bin dolar tutarı nakden ödendi ve geriye kalan 4 milyon 801 bin 222 toplam borç yıllık libor artı 3 faiz oranı ile 3'er aylık sürelerde anapara ödemeleri yapılmak üzere 31 Aralık 2009 tarihine kadar vadelendirildi. 
     Açıklamada, birikmiş faizlerin 31 Mart 2009, 30 Haziran 2009, 30 Eylül 2009 ve 31 Aralık 2009 tarihlerinde tahsil edileceği, borcun tamamının Makina Takım Endüstrisi A.Ş.'ye ait olduğu belirtilerek, Transtürk Holding A.Ş.'nin müteselsil kefil olduğu ve ilave teminat verilmediği kaydedildi. 
     Protokole göre ödeme şartlarına uyulmaması fesih sebebi olacak. 
     
</TEXT>
</DOC>
