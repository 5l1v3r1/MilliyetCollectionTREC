<DOC>
<DOCNO> 360662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun20.html </URL>
<DATE> 2005/07/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Blair'e eleştiri sert eleştiri Irak savaşı, terör tehdidini artırdı... 
</HEADLINE>
<TEXT>

     İngiltere'nin başkenti Londra'daki saldırıların ardından Başbakan Tony Blair'e yönelik en sert siyasi eleştiriyi, Liberal Demokrat Parti lideri Charles Kennedy yaptı. 
     Saldırının hemen ardından dayanışma mesajları veren liderlerden biri olan Kennedy, hükümete yönelik ilk suçlamasında, Irak savaşının İngiltere'ye yönelik terör tehdidini artırdığını söyledi. 
     Kennedy, ''Savaşa girme yolumuz ve savaş sonrasında ortaya konulan hatalar terörizme yol açacak bütün şartları tetikledi'' dedi. 
     ''Başkan Bush ve Tony Blair gibi Irak ile 'terörle mücadele' arasında ilişki kuranlar, halk aynı ilişkiyi buradaki terör olaylarıyla kurduğunda en son şaşırması gereken kişilerdir'' diyen Kennedy, teröristlerin de Irak konusunu kendilerine militan toplamak için kullanmaktan kaçınmayacaklarını söyledi. 
     Bu açıklamalarıyla toplumu, Irak savaşıyla geçen haftaki saldırılar arasında bir bağlantı kurmaya zorlamak gibi bir amacı bulunmadığını belirten Kennedy, ''Ancak İngiliz istihbaratı da zaten Başbakan Blair'i Irak savaşının terör tehdidini artıracağı yolunda uyarmıştı'' dedi. 
     Charles Kennedy, Irak savaşını, 1956'daki Süveyş krizinden sonraki ''en büyük dış politika hatası'' olarak nitelerken, Irak'taki İngiliz askerlerinin zamana yayılarak geri çekilmesi çağrısını yineledi. 
     Kennedy'ye yanıt veren Başbakanlık sözcüsü ise Irak savaşıyla terör saldırıları arasında bağlantı kurmanın ''saflık'' olduğunu ifade ederek, ''Unutulmamalı ki 11 Eylül saldırıları Irak savaşından çok önce olmuştu'' dedi. 
     
     ABD'DEN GERİ ADIM 
     Bu arada, İngiltere'deki ABD hava üslerinin personeline ve ailelerine yönelik olarak ABD Savunma Bakanlığı tarafından konulan Londra'ya gitme yasağı, İngiliz hükümeti ve basınından gelen tepkiler üzerine kaldırıldı. 
     12 bin kişilik hava üssü personelinin Londra'ya gitmesinin serbest bırakıldığına dair ikinci Savunma Bakanlığı genelgesinde, personele, bu kez sadece ''dikkatli olmaları'' tavsiye edildi. 
     ABD'nin yasağının ardından İngiliz hükümeti bu davranışın terörizmle ilgili ''yanlış sinyaller'' gönderdiğini belirterek, ABD yetkililerine tepki göstermişti. 
     Böyle bir yasağın teröristlerin hedeflerine ulaşmasına hizmet edeceği yolundaki itirazlar üzerine, emrin geri çekilmesi kararının alındığı belirtiliyor. 
     
</TEXT>
</DOC>
