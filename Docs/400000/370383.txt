<DOC>
<DOCNO> 370383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur41.html </URL>
<DATE> 2005/08/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Havada bir başka planörle çarpıştı, paraşütün ipleri takıldı ve öldü 
</HEADLINE>
<TEXT>

     Eyüp KELEBEK- Kemal ATLAN ESKİŞEHİR, DHA 

ESKİŞEHİR’in İnönü İlçesi yakınlarında 2 planörün çarpışması sonucu yaşamlarını yitiren eğitmen pilot Ferdi Duman ile planör tekamül öğrencisi Neslihan Temizer’in cenazeleri istanbul’a gönderildi. THK İnönü Eğitim Merkezi’nde düzenlenen cenaze töreninde gözyaşları sel oldu. 
     Türk Hava Kurumu THK İnönü Eğitim Merkezi’nden dün saat 18.00 sıralarında havalanan 2 planör, B tepesi mevkiinde havada çarpışmıştı. Olayda eğitmen pilot 30 yaşındaki Ferdi Duman ile planör tekamül öğrencisi Neslihan Temizer yaşamlarını yitirmişti. 
     
     HAVACILIĞA GÖNÜL VERMİŞLERDİ 

     Tören sırasında Ferdi Duman’ın yakınları baygınlık geçirdi. Duman’ın Yıldız Teknik Üniversitesi Serigrafi Bölümü mezunu olduğu, 1992 yılında Akşehir’de açılan planör başlangıç kursuna başladığını, 2 Mart 2005 tarihinden itibaren Türk Hava Kurumu Planör Uçuş Okulu’nda sözleşmeli pilot olarak görev yaptığı belirtildi. Planörde toplam 162 saat 15 dakikalık uçuşu bulunan Ferdi Duman’ın arkadaşları, Ferdi havacılığa gönül vermişti. Havacılık onun yaşamının bir parçasıydı. Kendini havacılağa adayan Ferdi’nin ölümü büyük kayıp'' dedi. 
     Planör tekamül öğrencisi Neslihan Temizer’in ise 2002 yılında İnönü Eğitim Merkezi’nde planör başlangıç kursuna katıldığı, C brovesi almak için eğitimlerine devam ettiği ve aynı zamanda Marmara Üniversitesi Almanca İşletme Bölümü birinci sınıf öğrencisi olduğu belirtildi. 
     
     BİRİNİN PARAŞÜTÜ AÇILDI 

     Planörlerin havada çarpıştıklarını gördüğünü öne süren 62 yaşındaki çoban Kerim Emir, çarpışma sırasında büyük bir gürültünün oluştuğunu söyledi. Çarpışmanın ardından planördeki pilotlardan birinin paraşütünün açıldığını anlatan Kerim Emir, Çarpışma sonrasında pilotlardan erkek olanın paraşütü açılmıştı, ancak yere olan mesafe kısaydı. Bu nedenle pilot sert iniş yapıp yaşamını yitirdi. Bayan pilotun paraşütü ise tam olarak açılmadı, paraşütün ipleri planörüne takıldı ve planörle birlikte yere çakıldı'' diye konuştu. 
     
</TEXT>
</DOC>
