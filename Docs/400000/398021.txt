<DOC>
<DOCNO> 398021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur18.html </URL>
<DATE> 2005/11/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ağrı Valisi Uçak düşmemiş, özür dileriz 
</HEADLINE>
<TEXT>

     Ağrı Valisi Yusuf Yavaşcan, Eleşkirt’te düştüğü iddia edilen helikopter olayıyla ilgili olarak arazide yapılan arama ve taramalarda herhangi bir enkaza rastlanmadığını belirterek, "kamuoyundan özür diliyoruz" dedi. 
     Vali Yavaşcan, AA muhabirine yaptığı açıklamada, helikopterin düştüğü iddia edilen arazide bu sabah da karadan ve havadan tarama yapıldığını, ancak iddiaların yanlış olduğunu, arama tarama çalışmalarına son verildiğini kaydetti. 
     Olayın gelişimi ve iddialar hakkında da bilgi veren Vali Yavaşcan, dün Öğretmenler Günü kutlamaları esnasında kendilerine bu yönde üzücü haber geldiğini, haber başka kaynaklardan da teyit edildiğinden dolayı bu anlamda bir açıklama yapıp askeri yetkililerle birlikte bölgeye hareket ettiklerini söyledi. 
     Vali Yavaşcan, şöyle devam etti 
     "Eleşkirt’te 75. İlköğretim Okulu’ndaki öğrenciler, uzaktan havada bir helikopteri gördüklerini, alev aldığını öğretmenlerine söylemişler. Bir silahlı kuvvetler mensubunun eşi olan öğretmenleri de bu görüntüleri izleyerek hemen eşini aramış. Eşi de havada dumanları görünce olay bu şekilde gelişmiş. Benzer iddialara BOTAŞ bilgileri de eklenerek Diyarbakır’dan bize ayrıca bilgi intikal etti. 
     Erzurum’dan gelen Jandarma Bölge Komutanımızla birlikte biz de derhal olay yerine gittik. Yöredeki tüm köyleri dolaştık. Akşam ve sabah helikopterlerle yapılan taramalarda herhangi bir enkaza rastlanmadı. Üzücü bir sonuç olmadığı için seviniyoruz ancak yanlış bilgiden dolayı kamuoyundan özür diliyoruz." 
     
</TEXT>
</DOC>
