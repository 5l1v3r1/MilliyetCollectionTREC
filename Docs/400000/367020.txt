<DOC>
<DOCNO> 367020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko31.html </URL>
<DATE> 2005/08/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Konut kredileri 1 ayda, 1 milyar YTL arttı 
</HEADLINE>
<TEXT>

     Tüketici kredileri, Temmuz ayında yüzde 8.4 oranında artış göstererek 20 milyar 851.7 milyon YTL'ye çıktı. 
     Tüketici kredileri, Haziran ayı sonunda 19 milyar 232.3 milyon YTL düzeyinde bulunuyordu. 
     Merkez Bankası'nın haftalık bültenine göre, bireysel kredi kartı kullanımı ise 24 Haziran'da 14 milyar 917.8 milyon YTL iken yüzde 2.9 artış ile 29 Temmuz'da 15 milyar 347.7 milyon YTL'ye yükseldi. 
     Böylece, toplam tüketici kredisi ve bireysel kredi kartı kullanımı bir ayda yüzde 6 artışla, 29 Temmuz'da 36 milyar 199.4 milyon YTL'ye çıktı. Bu rakam 24 Haziran'da 34 milyar 150.1 milyon YTL idi. 
     
     KONUT KREDİLERİNDE PATLAMA 

     Konut kredileri bir ayda yüzde 17.9 artışla 7 milyar YTL'ye dayanırken, taşıt kredilerinde artış oranı yüzde 3.6'da kaldı. 
     Buna göre, 29 Temmuz itibariyle tüketici kredilerinin, 6 milyar 915.9 milyon YTL'si konut, 5 milyar 88.5 milyon YTL'si taşıt, 8 milyar 847.3 milyon YTL'si de diğer kredilerden oluştu. 
     Söz konusu tarihte, kamu bankaları 6 milyar 262 milyon YTL, özel bankalar 12 milyar 464.1 milyon YTL, yabancı bankalar da 2 milyar 125.6 milyon YTL tüketici kredisi kullandırdı. 
     Öte yandan, bu yılın 7 ayında konut kredilerindeki artış oranı yüzde 161.8'e ulaşırken, taşıt kredilerindeki artış oranı yüzde 17.7 oldu. Geçen yıl sonunda konut kredileri 2 milyar 641.3 milyon YTL, taşıt kredileri ise 4 milyar 321.8 milyon YTL düzeyinde bulunuyordu. 
     Tüketici kredileri toplamında bakıldığında ise Ocak-Temmuz dönemindeki artış oranı yüzde 61.3, bireysel kredilerde yüzde 11.6 oldu. 2004 yılı sonunda tüketici kredileri 12 milyar 924.6 milyon YTL, bireysel krediler 13 milyar 752.9 milyon YTL idi. 
     
     KREDİ KARTLARI 

     Bireysel kredi kartı kullanımında 29 Temmuz itibarıyla, taksitli alışveriş toplamı 4 milyar 456.6 milyon YTL, taksitsiz kredi kartlı alışverişler ise yaklaşık 10 milyar 852.3 milyon YTL oldu. 
     Kredi kartıyla alışverişlerde, kamu bankaları 85.2 milyon YTL, yabancı bankalar 542.4 milyon YTL taksitli satış düzenlemesi yaparken, özel bankalar kredi kartlarıyla 3 milyar 829 milyon YTL'lik taksitli alışveriş gerçekleştirdi. 
     Taksitsiz satışlarda, kamu bankalarına ait kredi kartlarıyla 1 milyar 100.2 milyon YTL'lik, yabancı bankalara ait kartlarla 1 milyar 101.8 milyon YTL'lik, özel bankalara ait kartlarla da 8 milyar 650.3 milyon YTL'lik alışveriş yapıldı. 
     29 Temmuz itibariyle, tasfiye olunacak tüketici kredilerinin tutarı 136.3 milyon YTL, bireysel kredi kartlarının tutarı da yaklaşık 1 milyar 93.3 milyon YTL düzeyinde gerçekleşti. 
     
     TİCARİ KREDİLER 

     Taksitli ticari krediler ve kurumsal kredi kartlarının tutarı 29 Temmuz itibariyle yaklaşık 10 milyar 908.3 milyon YTL düzeyinde gerçekleşti. Bu rakam, Haziran ayı sonu itibariyle 10 milyar 397.1 milyon YTL düzeyinde bulunuyordu. 
     Taksitli ticari krediler kapsamında, taşıt kredilerine 6 milyar 167.1 milyon YTL, işyeri kredisine 587.8 milyon YTL, diğerlerine de 3 milyar 872.6 milyon YTL kaynak ayrıldı. Kurumsal kredi kartlarına gelen talep 267.1 milyon YTL oldu. 
     Toplam 10 milyar 627.5 milyon YTL düzeyinde belirlenen taksitli ticari kredilerin 2.6 milyar YTL kamu, 7.8 milyar YTL'si özel bankalar, 271.3 milyon YTL'si de yabancı bankalardan sağlandı. 
     Kurumsal kredi kartlarının 6.4 milyon YTL'si taksitli, 258.5 milyon YTL'si de taksitsiz olarak belirlendi. 
     Verilere göre, 88 milyon YTL'lik tasfiye olunacak taksitli ticari kredi hesaplaması yapılırken, bu rakam kurumsal kredi kartlarında 13.5 milyon YTL olarak belirlendi. 

     
</TEXT>
</DOC>
