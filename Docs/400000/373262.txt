<DOC>
<DOCNO> 373262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/gun12.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mimarların hocasına gözyaşı 
</HEADLINE>
<TEXT>


Binlerce mimar yetiştiren ve birçok önemli esere imza atan Nezih Eldem son yolculuğuna Eski Şark Eserleri Müzesi nedeniyle çok üzgün gitti 

LUBE AYAR, AHU COŞKUN İstanbul 

Kanser tedavisi gördüğü Alman Hastanesi'nde geçirdiği kalp krizi sonucu ölen İstanbul Teknik Üniversitesi Mimarlık Fakültesi emekli Öğretim Üyesi Prof. Dr. Nezih Eldem 84 , son yolculuğuna Eski Şark Eserleri Müzesi nedeniyle çok üzgün gitti. Eldem, 1963 ile 1974 yılları arasında titiz bir çalışmayla müzeciliğe kazandırdığı binanın bazı bölümlerinde sonradan yapılan değişikliklere gözyaşları arasında tepki göstermişti. 
Türkiye'nin en kayda değer mimarlık ürünlerinden olan Eski Şark Eserleri Müzesi, 1963 ile 1974 yılları arasında Eldem tarafından elden geçirilmişti. Eldem, müzenin iç mekanını girişten başlayarak ve sergilenen her obje için özel sunuş senaryosu kurgulayarak tasarlamıştı. Eldem, yaptığı çalışmalar sonunda merdivenli girişi de kaldırılmıştı. Restorasyon ve düzenlemelerin ardından müze 1974'te yeniden ziyarete açılmıştı. 
Ancak 1999'da, "çağdaş müzecilik anlayışına aykırı olduğu" gerekçesiyle müzede yeniden restorasyon ve düzenlenme çalışmaları başladı. Çok kısa bir süre içerisinde gerçekleştirilen ve yapıya yeniden giriş merdiveni ekleyen tadilat, başta Eldem olmak üzere çok sayıda mimarın tepkisini çekti. 
Bu arada müzedeki yeni düzenlemeler Eldem'in tepkisine rağmen bitirildi. 



</TEXT>
</DOC>
