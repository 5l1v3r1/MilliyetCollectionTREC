<DOC>
<DOCNO> 360442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy15.html </URL>
<DATE> 2005/07/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eski Enerji İşleri G.Müd Siyasinin bürokratlara baskısı her dönemde olur 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ve Zeki Çakan’ın Yüce Divan’da yargılandıkları davada tanık olarak dinlenilen eski Enerji İşleri Genel Müdürü Osman İlhan, her dönemde siyasilerin bürokratlara baskısının olduğunu ifade ederek, "O dönemde bana da yönlendirme yapıldı ama bu, hiçbir zaman baskı noktasına geçmedi" dedi. 
     Duruşmaya, Ersümer ve Çakan ile avukatları, müdahil Enerji ve Tabii Kaynaklar Bakanlığı ve Devlet Su İşleri Genel Müdürlüğü’nün avukatları katıldı. 
     Sanık Çakan’ın avukatı Turgut Kazan, Bakanlar Kurulu’nun, bu dava kapsamında serbest avukatlardan hizmet alınmasına ilişkin kararını eleştirerek, "Bu karar siyasi iktidarın bu davaya ne kadar önem verdiğinin göstergesi" dedi. 
     Yargıtay Cumhuriyet Başsavcılığı’nın önceki duruşmalarda bilirkişi incelemesi yaptırılması isteminde bulunduğunu anımsatan Kazan, bilirkişi incelemesi yaptırılması ve suçun unsurlarının oluşup oluşmadığının idareye sorulmasının sakıncalı olduğunu savundu. Kazan, bu davada bilirkişi incelemesi yaptırılmasının yargıcın işinin bilirkişiye emanet edilmesi anlamına geleceğini söyledi. 
     Bu yargılamanın temyizinin bulunmadığını anımsatan Kazan, davanın bilirkişiye gönderilmesinin iyi düşünülmesi gerektiğini kaydetti. 
     Kazan, "Bizim sorunumuz hukuksal bir sorundur. Yüce Divan’da çözümlenmelidir. Biz Yüce Divan güvencesinde yargılanıyoruz. 
     Bilirkişiye giderseniz, her şeyi hakim siyasal iktidar bizim mahveder. 
     Bilirkişinin sizin gibi güvencesi yoktur. Bu güvencemizi koruyun" diye konuştu. 
     
     "TAŞIYAMAYACAĞIM BASKI OLMADI" 
     Duruşmada daha sonra "Beyaz Enerji" davası kapsamında yargılanan eski Enerji İşleri Genel Müdürü Osman İlhan tanık olarak dinlendi. 
     O dönemde yapılan işletme hakkı devir sözleşmeleri konusunda bilgi veren İlhan, şöyle konuştu 
     "Bana o dönemde taşıyamayacağım bir baskı olmadı. Her iktidar döneminde yönlendirme olur. Attığım imzaların arkasındayım. Hiçbir evraka baskı ve tesir ile imza koymadım. Yönlendirme yapıldı ama bu hiçbir zaman baskı noktasına geçmedi. Her zaman ’Bana taşıyamayacağım kadar baskı gelirse ayrılırım’ dedim. Ama ayrılacağım kadar baskı gelmedi. Her dönemde siyasilerin bürokratlara baskısı olur." Tanık olarak dinlenen ve "Beyaz Enerji" davası kapsamında yargılanan Nuri Doğan Karadeniz, Batman Mobil Santrali ihalesine katıldıklarını belirterek, ihale fiyatını yazarken yaptıkları bir hata nedeniyle ihaleyi alamadıklarını söyledi. 
     Duruşmada, Ahmet Tüzün, Emin Bilen, Yılmaz Soysal, Demir Erman ve Erol Akçal da tanıklık yaptı. 
     
     "BU AKIL DIŞI OLUR" 
     Sanık Cumhur Ersümer’in avukatı Bülent Acar, bir bakanın ancak görevi döneminde attığı imzalardan sorumlu olacağını ifade ederek, müvekkili hakkında görevinden önceki ve sonraki dönemlerdeki işlemlerin iddia konusu yapıldığını ifade etti. 
     Acar, bir bakanın bakanlıktaki her bir işlem nedeniyle sorumlu tutulamayacağını, sorumlu tutulmasının akıl dışı olacağını savundu. 
     Yargıtay Cumhuriyet Başsavcı Vekili Abdurrahman Yalçınkaya da olayın sanık ifadelerinden öte bilirkişi incelemesiyle aydınlanacağını düşündüğünü söyledi. 
     Daha sonra ara kararı açıklayan Yüce Divan’a başkanlık eden Anayasa Mahkemesi Başkan Vekili Haşim Kılıç, işadamı Korkmaz Yiğit’in bürosuna yapılan baskın sırasında ele geçirilen ve bir yemekte Cumhur Ersümer’in "enerji ihalelerini etkileyeceği yönünde konuşmalarının yer aldığı" öne sürülen kaset ile ekindeki noter tespit tutanağının İstanbul Emniyet Müdürlüğü’nden sorulmasına karar verildiğini bildirdi. 
     Bu kasetteki konuşmaların içeriğinin yer aldığı noter tespit tutanağının hangi noter tarafından tutulduğunun araştırılması için Türkiye Noterler Birliği’ne yazı yazılmasının kararlaştırıldığını bildiren Kılıç, duruşmanın 13 Eylül’e ertelediğini kaydetti. 
     
</TEXT>
</DOC>
