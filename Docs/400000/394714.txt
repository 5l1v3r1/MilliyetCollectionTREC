<DOC>
<DOCNO> 394714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun21.html </URL>
<DATE> 2005/11/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fransa, sınırdışı kararıyla ikiye bölündü 
</HEADLINE>
<TEXT>

     Fransa Dışişleri Bakanı Philippe Douste-Blazy, şiddet olaylarına karıştığı gerekçesiyle mahkum olan göçmen gençlerin sınır dışı edilmesi konusunda, İçişleri Bakanı Nicolas Sarkozy ile ters düştü. 
     Europe-1 radyo kanalının sorularını yanıtlayan Douste-Blazy, olaylara karıştığı gerekçesiyle mahkum olan, ancak oturma izni bulunan gençlerin sınır dışı edilmesini onaylamadığını söyledi. 
     Douste-Blazy, ''Olaylara karışmış Fransızlar ve oturma izni olan yabancılara farklı davranmak ve yasayı farklı uygulamak imkansız'' dedi. 
     Sarkozy, meclis genel kurulunda yaptığı açıklamada, ''Son şiddet olayları yüzünden mahkum olan göçmenlerin, oturma izni olsa bile derhal sınır dışı edilmesi konusunda valilere talimat verdiğini'' açıklamıştı. 
     Fransa'daki sivil toplum örgütleri, bu öneriye sert tepki göstererek, oturma izni olanların sınır dışı edilmesinin yasaya aykırı olduğunu bildirmişlerdi. 
     Bu arada, aşırı sağcı Ulusal Cephe Partisi lideri Jean-Marie Le Pen, daha da ileri giderek, olaylara karışan göçmen kökenli Fransızların vatandaşlıktan da atılmalarını talep etmişti. 
     
</TEXT>
</DOC>
