<DOC>
<DOCNO> 393265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo03.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz'a Gerets freni 
</HEADLINE>
<TEXT>


Galatasaray Teknik Direktörü, devre arasında gönderilmesi gündeme gelen Çek futbolcuyu koruma altına aldı. Sarı- kırmızılı yöneticilerle bir görüşme yapan Belçikalı hoca, Heinz'a çok güvendiğini belirterek takımda kalmasını istedi 


Teknik Direktör Eric Gerets, Marek Heinz'a kol kanat gerdi. Sarı - kırmızılı takımın hocası, Almanya'nın Mönchengladbach Kulübü'nden büyük umutlarla transfer edilen, ancak ortaya koyduğu performansla hayal kırıklığı yaratan Çek futbolcu konusunda sarı - kırmızılı yönetimle bir toplantı yaptı. 
Yönetimin, Heinz'ı devre arasında gönderme planları yaptığı şeklinde medyada çıkan haberler üzerine harekete geçen Gerets, tecrübeli futbolcuya güvenoyu verdi. Belçikalı hoca, Çek oyuncunun uyum sorunu yaşadığına dikkat çekerek kendisine biraz daha zaman verilmesini istedi. 
Heinz'ın Avrupa çapında kendisini kanıtlamış bir futbolcu olduğunu belirten Gerets'in, "Bugüne kadar oynadığı futbolun kimseyi tatmin etmediğini biliyorum. Ancak Heinz, benim yakından tanıdığım bir oyuncu. Antrenmanlar ve maçlarda iyi niyetli bir şekilde en iyisini yapmaya çalışıyor. Kendisinden umutluyum. İlerleyen günlerde gerçek performansını sahaya yansıtacaktır" dediği vurgulandı. Sarı - kırmızılı yönetimin, ilk yarının kalan maçlarında ortaya koyacağı performansa göre Heinz konusunda kesin bir karar vereceği ifade edildi. 

Cim-Bom'da yoğun tempo 

Çaykur Rizespor'la gelecek hafta deplasmanda oynayacağı maçın hazırlıklarını sürdüren Galatasaray tempo artırdı. Günü çift antrenmanla geçiren sarı - kırmızılı ekibin, sabah yaptığı çalışma 1.5 saat sürdü. Futbolcular ısınma ve pas çalışmasının ardından yarı sahada çift kale maç oynadı. Milli takımlarda bulunan oyuncular ile Mondragon dışındaki yabancılar antrenmanda yer almadı. Akşam idmanında ise Gerets'in futbolcularını sık sık yüksek sesle bağırarak motive etmeye çalıştığı gözlendi. Sabri'nin düz koşu yaparak tamamladığı antrenmanın son bölümünde ağrıları nükseden Orhan Ak, çalışmayı yarıda bıraktı. 

Abel Xavier şimdi yandı 

Galatasaray'ın eski futbolcusu Abel Xavier'in doping maddesi kullandığı kesinleşti. UEFA'dan yapılan açıklamada İngiltere Premier Ligi takımlarından Middlesbrough'da forma giyen Portekizli defans oyuncusunun B testinin de pozitif çıktığı ve 17 Kasım'da disiplin komitesine gönderileceği belirtildi. 
Middlesbrough'un, UEFA Kupası'nda Xanthi ile yaptığı maçın ardından doping testi uygulanan Xavier'in yasak madde kullandığı tespit edilmişti. 17 Ekim'de futbol oynamasına yasak getirilen 32 yaşındaki futbolcunun 1 yıl ceza alabileceği bildirildi. Portekizli futbolcu ise bilerek hiçbir doping maddesi almadığını iddia etti. 


</TEXT>
</DOC>
