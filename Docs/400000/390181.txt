<DOC>
<DOCNO> 390181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy19.html </URL>
<DATE> 2005/10/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Arınç Çocuk yuvasındaki olay siyasi çekişme olarak görülmemeli 
</HEADLINE>
<TEXT>

     TBMM Başkanı Bülent Arınç, Malatya Çocuk Yuvası’ndaki şiddet görüntülerini değerlendirirken, "Gerekli tedbirler hem bugün için hem bundan sonrası için süratle alınmalıdır" dedi. 
     Arınç, TBMM Danışma Kurulu Toplantısı’nın ardından gazetecilerin konuya ilişkin sorularını cevaplandırdı. 
     Bu görüntülerin herkesin yüreğini sızlattığını belirten Arınç, tekrar tekrar gösterilen bu görüntülere insanın bakmaya bile tahammül edemediğini söyledi. 
     "Bundan millet olarak büyük bir üzüntü, büyük bir endişe duyduk" diyen Arınç, "Konuyla ilgili hem Meclisimizde gerekli görüşmeler yapıldı, hem de hükümet kanadından bazı açıklamalar yapıldı. O yuvaların genel müdürü de bazı tedbirler aldıklarını ifade etti" diye konuştu. 
     Konunun siyasi bir çekişme olarak görülmemesini isteyen TBMM Başkanı Arınç, şunları kaydetti 
     "Bu, toplumun önemli bir yarasıdır. Bundan hepimiz büyük bir ısdırap duyuyoruz. Ama bu görüntülerin tekrar tekrar yayınlanmasının, sadece çocuklar için değil, büyükler üzerinde bile olumsuz etki yapacağını düşünüyorum. Olay vahimdir, gerekli tedbirler hem bugün için hem de bundan sonrası için süratle alınmalıdır. Meclisimiz de gereken hassasiyeti göstermiştir. Ben de ayrıca takip ediyorum." 
     
</TEXT>
</DOC>
