<DOC>
<DOCNO> 380102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/aeko.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, 2 milyar YTL'lik açık için önlem istedi 
</HEADLINE>
<TEXT>


IMF heyeti, sosyal güvenlik, çiftçiye mazot-gübre desteği, hububat primi gibi harcamalarla ortaya çıkan 2 milyar YTL'lik açık için önlem istedi. Açık ödenek kaydırma ile kapatılacak 

EKONOMİ SERVİSİ 

Uluslararası Para Fonu IMF , bazı ödeneklerde hedeflerin aşılması nedeniyle 'önlem' istedi. Ekonomi yetkilileri, bütçede hedefi aşan ödenek miktarının 2 milyar YTL civarında olacağını, bunun herhangi bir yasa değişikliğine gidilmeksizin ödenek kaydırma ile çözüleceğini söyledi. 
Ekonomi yetkilileri, IMF ile görüşmelerde, hastanelerin birleştirilmesi ve ilaç-tedavi giderlerindeki artış nedeni ile sosyal güvenlik harcamalarında 22 milyar YTL olarak belirlenen tavanın aşılacağını belirtti. 
Ayrıca gübre, mazot desteği ve hububat primleri dahil olmak üzere tarımsal teşvik ödeneklerinin de aşılacağının belirlendiği söylendi. Reuters'a bilgi veren bir yetkili, "Heyet ile yapılan görüşmede aşılacak ödeneğin 2 milyar YTL civarında olacağı tespit edildi ve önlem alınması kararlaştırıldı. Ek ödenek yasası çıkarılmayacak. Kaynak, yedek ödenekler ve harcanmayan ödeneklerle karşılanacak. Bütçe açığı ya da faiz dışı fazla hedefleri korunuyor" diye konuştu. 
Çiftçiye gübre ve mazot desteği kapsamında 683 milyon YTL'lik ödeme geçen hafta başladı. Hububat alımı, tahminler aşılarak 5 milyon tona ulaştı. Bu ödemeler için de TMO Hazine'den 500 milyon euro, yabancı bankalardan ise 400 milyon dolarlık kredi aldı. Ayrıca hububatta prim ödemesi de 400 trilyon liralık bir yük getirecek. 

Kayıt dışı şik yeti 
IMF heyeti dün TOBB Başkan Rifat Hisarcıklıoğlu ile görüştü. Hisarcıklıoğlu, yaptığı açıklamada, yüksek vergi oranları, istihdam ve enerji maliyetleri konusunda yapılması gerekenler hakkındaki fikirlerini ifade ettiklerini bildirdi. 
Hisarcıklıoğlu, "Cari harcamalar arttıkça vergilerle kapatılıyor. Bu da kayıt dışı ekonomiyi artırıyor. IMF'ye bunu anlattık" dedi. 

'Teşvik sistemi kaldırılsın' isteği Görüşmelerde sosyal güvenlik reformu için bu aşamada kısa süreli bazı önlemler isteyen IMF heyeti, sosyal güvenlik primlerinin Gelir İdaresi tarafından toplanması seçeneğini destekledi. 
IMF heyeti vergilerle ilgili çalışmalarda görüşünü ABD'ye döndükten sonra Maliye Bakanlığı'na iletecek. IMF'nin yeni sistemle birlikte kurulacak bazı müesseselere de karşı olduğu, ayrıca teşvik sisteminin kaldırılmasını istediği belirtildi. 

Sosyal güvenlik reformu 
IMF heyeti dün Çalışma ve Sosyal Güvenlik Bakanı Murat Başesgioğlu ile de görüştü. Başesgioğlu, görüşmeden sonra yaptığı açıklamada, sosyal güvenlik reformuyla ilgili yasa tasarılarının 2005 yılı içinde yasalaşacağına inandıklarını söyledi. Başesgioğlu, IMF'nin sosyal güvenlik reformuna ilişkin görüşlerini sorması üzerine, "Reformun bir an önce Meclis'ten geçmesi konusunda bir arzuları var tabii. Sosyal güvenlik reformu yapma mecburiyeti ile karşı karşıyayız bu konuda bir gecikme bir zaman ötelemesi yeni kuşaklara çok ağır bir maliyet yükleyecek" dedi. 


</TEXT>
</DOC>
