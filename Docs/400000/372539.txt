<DOC>
<DOCNO> 372539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo28.html </URL>
<DATE> 2005/08/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bıçakcı Süper Lig, farklı şampiyonların da çıkacağı bir düzeye gelecek 
</HEADLINE>
<TEXT>

     Futbol Federasyonu Başkanı Dr.Levent Bıçakcı, yaptıkları çalışmaların yeterince ilgi görmemesini, Türkiye'deki futbol kültürünün istenilen düzeyde olmamasına bağladı. 
     Levent Bıçakcı, Aktif Beşiktaşlılar Oluşumu tarafından çıkarılan Serencebey gazetesinin son sayısındaki röportajında, çok önemli çalışmalar yapmalarına karşın yeterli ilgi görmediğinin sorulması üzerine, ''Türkiye'de ne yazık ki futbol kültürü henüz istenilen düzeye ulaşabilmiş değil. İnsanların futbola bakış açıları, futbolla ilgili beklentileri ve algılamaları popülist yaklaşımlar içeriyor. Temel sorunlar, futbolu yarınlara taşıyacak çözümler, bu alanda atılan adımlar, yapılan çalışmalar bu aşamada maalesef hakettiği değeri bulmuyor. Burada medyamızın yaklaşımını da sorgulamakta yarar görüyorum'' dedi. 
     18. Dünya Kupası finallerine katılabilmek için mücadele eden A Milli Futbol Takımı'ndaki görev değişikliği konusunda, ''Ersun Yanal çok değerli bir teknik adam. Birlikte çalıştığımız dönemi uyum içinde geçirdik. Kazakistan maçından sonra bir görüşme yaptık ve ardından da görev değişikliğine gittik. Tüm kamuoyunun üzerinde hemfikir olduğu Fatih Terim'i Milli Takımlar Başsorumlusu olarak göreve getirdik'' diyen Bıçakcı, sözlerini şöyle sürdürdü 
     ''Türk Milli Takımı'nın büyük hedefleri var. Öncelikli hedef Almanya vizesini almak. Sonra tüm uluslararası organizasyonlarda kalıcı başarılarla buluşmak ve sürekli hedef büyüterek bir dünya markası konumunu almak. Ülkemizin bu potansiyeli var. Futbolda bazen nöbet değişimleri olabiliyor. Bu süreci futbol mantığıyla değerlendirmek ve olağan karşılamak gerektiğini düşünüyorum. Yeniden bir yapılanmayı gerçekleştiren Terim ve ekibinin ise Türkiye'yi özlediği hedeflere taşıyacağına inanıyorum''. 
     
     ''KÜFÜR VE ŞİDDET AŞABİLECEĞİMİZ SORUNLAR'' 
     Bıçakcı, statlardaki küfür ve şiddet olaylarının önlenmesi adına çalışmalarının yoğun bir biçimde sürdüğünü ifade ederek, ''Küfür ve şiddet önemli fakat aşacağımıza inandığımız bir sorun. Nitekim geçen sezon aldığımız önlemlerle ciddi mesafeleri katettik. Güvenlik birimleri ve kulüplerle yaptığımız işbirliği sonucunda oluşturulan yol haritasını, bir dizi önlemi içeren paketle birlikte kamuoyuna açıkladık. Kampanyalar, yönlendirmeler ve kamuoyu duyarlılığıyla bu sorunu daha aza indirdik. Yalnızca yasal uygulama ya da güvenlik önlemiyle bu tür sorunlar çözülemez. Toplumu bilinçlendirmek, futbol izleyicisine saygı duymak, onları güven, huzur ve konforlu bir tribün ortamıyla buluşturmak da çok önemli'' diye konuştu. 
     
     ''BİZ HERKESE EŞİT MESAFEDEYİZ'' 
     Beşiktaş camiasının kendilerine karşı adil davranılmadığı biçiminde bir görüşe sahip olduğunun sorulması üzerine Bıçakcı, şunları kaydetti 
     ''Biz herkese eşit mesafedeyiz. Göreve geldiğimiz ilk günde bunu deklare ettik. 'Açık, şeffaf, dürüst, adil ve paylaşımcı olacağız' dedik. Futbolu değerleriyle buluşturmak için bu göreve getirildik. Ben hem kendi hem de federasyonum adına hep ilkeli davrandığımızı gönül rahatlığıyla söyleyebiliyorum.'' 
     
     ''TÜRK HAKEMLİĞİ YENİ BİR YAPILANMANIN İÇİNE GİRDİ'' 
     Bıçakcı, hakemlerin güven sorunu yaşadığı ve Türk hakemlerinin ne zaman uluslararası alanda söz sahibi olabileceği biçimindeki bir soru üzerine, şunları söyledi 
     ''Hakem kararları dünyanın her yerinde tartışılıyor. Ama Türkiye'de daha yoğun, daha yıpratıcı ve daha acımasızca. Türk hakemliği de yeni bir yapılanmanın içine girdi. Dikkat edin, geçen sezon hakemlere yönelik eleştiriler bir önceki sezona oranla geriledi. Bu sezon daha da gerileyecek. Uluslararası platformda söz sahibi olmak da bir süreç işi. Sabırlı olacağız. Özverili olacağız. Hakemlerimizin arkasında duracağız ve bu sorunu da aşacağız. Merkez Hakem Kurulu kapsamlı bir çalışmayı sürdürüyor ve Türk hakemliğinin geleceğine dönük önemli projeleri yaşama geçiriyor. Bu çalışmaların ürünlerini gelecek yıllarda çok daha başarılı bir hakem kadrosu yaratarak alacağız.'' 
     
     HAVUZ SİSTEMİ 
     Bıçakcı, kulüplerin yayın gelirlerinden aldıkları payların yeniden düzenlediği havuz sisteminde, tüm kulüpleri tatmin eden bir sonuca ulaştıklarını savunarak, ''Havuzun toplam gelirini 152 trilyon liraya çıkardık. Daha adil ve performansa dayalı bir sistem yerleştirdik. Bu sistemle şike ve teşvik primi iddialarının önüne geçeceğimize inanıyorum. Bu sistem ayrıca futbolumuza kalite ve rekabet getirecek. Yakın gelecekte Süper Lig, farklı şampiyonların da çıkacağı bir düzeye gelecek'' diye konuştu. 
     
     2012 AVRUPA ŞAMPİYONASI ADAYLIĞI 
     2012 Avrupa Futbol Şampiyonası finallerine evsahipliği yapabilmek için adaylık başvurularını 29 Temmuz'da UEFA'ya yaptıklarını vurgulayan Bıçakcı, şöyle konuştu 
     ''Kasım ayında son 3'e kalacak adaylar belirlenecek. Bu adaylardan birisi olacağımıza inanıyorum. Rakibimiz İtalya olarak gözüküyor fakat bizim büyük bir potansiyelimiz var. Bunu Avrupa Şampiyonlar Ligi finali ve Meridyen Kupası'nda kanıtladığımıza inanıyorum. Turnuvanın favorilerindeniz. 7 şehirde ve 8 statta bu organizasyonu yapacağız. Ankara, Antalya, Kayseri'de yeni statlar yapılacak. Bursa, İzmir ve Konya'daki statlar yenilenecek. Tüm bu çalışmalar 2009 yılına dek bitirilecek.'' 
     
</TEXT>
</DOC>
