<DOC>
<DOCNO> 352227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko55.html </URL>
<DATE> 2005/06/15/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Eski Merkez Bankası Başkanı "Dolar, avro karşısında değer kazanacak" 
</HEADLINE>
<TEXT>

     Eski Merkez Bankası Başkanı Gazi Erçel, doların avro karşısında güç kazanacağını söyledi. 
     Erçel, Kahramanmaraş Ticaret ve Sanayi Odası KATSO tarafından düzenlenen, "2005 Haziran’da Türkiye, Dünya Ekonomisi ve Yeni Yatırım Stratejileriyle Kahramanmaraş" konulu panelde yaptığı konuşmada, son günlerde avro karşısında değerlenen doların önümüzdeki dönemde daha da güç kazanacağını savundu. 
     Doların güç kazanmasının nedeninin, Avrupa Birliği AB 
     ülkelerinde yaşanan olaylar sonrasında avroya olan güvenin azalması olduğuna dikkat çeken Erçel, "Avroya karşı uluslararası finans kuruluşları arasında bir güvensizlik ortaya çıkmaya başladı. Bunun yanında Avrupa’da güçlü karizmatik liderin olmaması da avro için eksi bir puan. Doların 1 avronun aşağısında olacağı tahmin ediliyor" dedi. 
     Erçel, Türkiye’nin büyüme hızını yüzde 6 oranında tutması gerektiğini belirtti. 
     KATSO Başkanı Mehmet Balduk ise ekonomideki yapısal değişikliklerin tamamlanması gerektiğini ifade ederek, şunları söyledi 
     "Yapısal değişim ve dönüşümü şirketlerin yaşaması kaçınılmaz hale geldi. Mikroda işler bozuk gidiyor. O zaman 3 sene daha faiz dışı fazlayı bu millete nasıl kabul ettireceksiniz. Bu millet bir şekilde buna dayanamaz. Onun için bir an önce yapısal değişiklikleri tamamlayacaksınız. Sosyal güvenlikteki açığı kapatacaksınız. 
     Kayıt dışı ekonominin üzerine gideceksiniz. Vergi oranlarını düşüreceksiniz ve gelirden vergi toplayacaksınız. Türkiye bunu yapmazsa bu yüksek reel faizlerle bu iş gitmez. Böyle devam etmez. Bu açıdan reform yapmak zorundayız. Bu reformlar biz işadamlarının canını acıtsa bile bunu kabul etmek zorundayız. Vergimizi doğru ödersek devlet borç batağından kurtulur. Onun için vergi oranlarını düşürüp tabana yaygınlaştırmalıyız." TÜBİTAK Başkan Yardımcısı Prof. Dr. Ömer Anlağan da bilgi ve teknoloji üretiminin hayati önem taşıdığını, sanayicilerin Araştırma Geliştirme AR-GE çalışmalarına ağırlık vermesi gerektiğine işaret etti. 
     Kahramanmaraş Sanayici ve İşadamları Derneği KASİAD Başkanı Hanefi Öksüz de yeni teşvik yasasının Kahramanmaraş ekonomisinin gelişmesi bakımından çok büyük bir fırsat olduğunu söyledi. 
     
</TEXT>
</DOC>
