<DOC>
<DOCNO> 391504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur11.html </URL>
<DATE> 2005/11/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
400 yıllık çınar ağacı, restoranın üzerine devrildi 
</HEADLINE>
<TEXT>

     Rize merkeze bağlı Çiftekavak Köyü'nde 400 yıllık çınar ağacı, yol kenarındaki bir restoranın üzerine devrildi. Orman İşletme Müdür Yardımcısı Abdi Ekşi, yol çalışması sırasında ağacın köküne zarar verildiğini belirtti. 
     Alınan bilgiye göre, ağacın sabah saatlerinde yol kenarındaki restoranın üzerine devrilmesi sonucu ölen ve yaralanan olmadı, ancak restoranda maddi hasar meydana geldi. 
     Çınar ağacının kökünün tamamen çürüdüğü, ağacın içinde de çürüme başladığı için yıkıldığı bildirildi. 
     Orman İşletme Müdür Yardımcısı Abdi Ekşi, AA muhabirine yaptığı açıklamada, çınar ağacının 400-450 yıl yaşayabilen bir ağaç türü olduğunu belirterek, şunları söyledi 
     ''Ama ömrü çeşitli etkenlerden etkilenerek kısalabiliyor. Çiftekavak Köyü'ne de adını veren çınar ağacı, iç çürüklüğü nedeniyle maalesef devrildi. Yol çalışmaları sırasında ağacın köküne verilen zarar ölümünü hızlandırdı. Tepe ve gövde kısmında ölümün hızlandığını görebiliyorduk. Özürlü hale geldiği için kendini yenileyemedi.'' 
     
</TEXT>
</DOC>
