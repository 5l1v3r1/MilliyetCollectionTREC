<DOC>
<DOCNO> 384257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo23.html </URL>
<DATE> 2005/10/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Real Madrid'de Brezilyalılar bu seferde kanguru dansı yaptı... 
</HEADLINE>
<TEXT>

     İspanya Birinci Ligi La liga takımlarından Real Madrid’de oynayan Brezilyalı futbolcuların, gol sonrası yaptıkları ilginç danslar takım arkadaşlarının tepkisine neden oldu. 
     La Liga’da, 5. hafta Alaves maçında gol attıktan sonra hamamböceği şeklinde dans eden Brezilyalı Ronaldo, Roberto Carlos ve Robinho, Alaves kulübü başkanı tarafından "palyaçolar" şeklinde eleştirilere maruz kalsalar da saha içinde eğlenmeye devam ediyor. 
     Geçen hafta sonu yapılan Real Madrid-Mallorca maçından sonra kanguru gibi dans eden Brezilyalı futbolcular, gol sonrası kanguru gibi zıplayıp, birbirlerinin üzerinden atladılar. 
     Bu hareketleri nedeniyle takım arkadaşlarını eleştiren Real Madridli Ivan Helguera, bu tip sevinç gösterilerinin hoşlarına gitmediğini belirterek, "Gol sevinci takım halinde yapılır. Onlar sadece golü kutlamak için bu şekilde seviniyorlar. Kimseye hakaret etmek istemiyorlar, bunu biliyorum ama eğer ben karşı takımda oynasam alınırım" diye konuştu. 
     Brezilyalılar ise kendilerini, "Biz Brezilya Milli Takımı’nda böyle yapıyoruz. Gol attık mı seviniyoruz ve bunu hakaret veya küçük düşürmek için yapmıyoruz. Sadece futbolu şov olarak gördüğümüzden yapıyoruz" diyerek savundular. 
     Polemiklere aldırış etmediği gözlenen Ronaldo, Dünya Kupası eleme maçları için bulundukları Brezilya’da yaptığı açıklamada, "Madrid’te yaptığımız kutlamaların benzerini bu kez milli takımda yapmaya hazırlanıyoruz. Brezilya’nın golünden sonra sevinç gösterisi için çok eğlenceli bir hayvanın taklitini yapacağız" açıklamasında bulundu. 

     
</TEXT>
</DOC>
