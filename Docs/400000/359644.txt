<DOC>
<DOCNO> 359644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonsiy01.html </URL>
<DATE> 2005/07/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Meclis, 1130 ilaç faturasını geri gönderdi 
</HEADLINE>
<TEXT>

     Meclis, geçen ekim ayından bu yana sağlık harcamalarına ilişkin 126 faturayı inceledi. Bunlardan bin 130’u abartılı bulunarak geri iade edildi. 
     TBMM’de bulunan Baştabiplik bu yasama döneminde 81 binin üzerinde poliklinik ve yaklaşık 39 bin laboratuvar hizmeti verdi. Meclis’in dışarıdan aldığı sağlık hizmetleri için gönderilen 126 bin fatura da Fatura Kontrol Birimi tarafından incelendi ve bunlardan bin 130’u yönetmeliğe aykırı bulundu. Meclis, böylece 3 milyon 150 bin YTL’lik haksız ödeme yapmaktan kurtuldu. Meclis’in bu yıl, ilaç kullanımında gerçekleştirilen yöntemlerle toplamda yüzde 58’lik bir tasarruf yaptığı da bildirildi. 
     
     6 AYDA 121 MİLYON 659 BİN YTL HARCANDI 
     Meclis’in bu yılki bütçesi 282 milyon 466 bin 558 YTL olarak hazırlanırken, ilk altı ayda bunun 121 milyon 659 bin 36 YTL’lik kısmı harcandı. Harcamaların yüzde 67’si 
     milletvekili ve personel maaşına, yüzde 15’i mal ve hizmet alımına, yüzde 17’si cari transferlere ve yüzde 1’i yatırıma gitti. Milli Egemenliğin 85’inci yıl kutlamaları için de Meclis bütçesinden 1,5 milyon YTL ayrılırken, bunun 720 bin 645 YTL’si harcandı. Çeşitli kurum ve kuruluşlardan da bu kutlamalar için 600 bin YTL’lik katkı sağlandığı belirtildi. 
     
</TEXT>
</DOC>
