<DOC>
<DOCNO> 382277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy02.html </URL>
<DATE> 2005/09/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ankara deklarasyonu bekliyor 
</HEADLINE>
<TEXT>

     UTKU ÇAKIRÖZER Ankara 

Avrupa Birliği'nin AB Brüksel'deki daimi büyükelçilerinin bugün tam üyelik görüşmelerinin koşullarını belirleyecek olan "müzakere çerçeve belgesi"nde MÇB "imtiyazlı ortaklık" önerisi yer almazsa, Türkiye belgeyi kabul ederek 3 Ekim'de masaya oturmak istiyor. AB Dönem Başkanı İngiltere'nin Dışişleri Bakanı Jack Straw'un, müzakere açış konuşmasında Kıbrıs konusunda dile getireceği beklentilere ise Dışişleri Bakanı Abdullah Gül'ün konuşmasıyla yanıt verilmesi eğilimi ağırlık kazanıyor. 
     AB Daimi Delegeler Komitesi'nin COREPER MÇB'ye yarın son halini vermesi bekleniyor. Türkiye'ye tam üyelik hedefi dışında "imtiyazlı ortaklık" önerilmesinde ısrarlı olan Avusturya'nın itirazı aşılabilirse belge onaylanacak. 
     Güney Kıbrıs'ın NATO gibi uluslarası örgüt, düzenleme ve anlaşmalara katılımını engelleyen Türkiye vetosunun kaldırılması talebinin dolaylı olarak yer aldığı 5. maddedeki değişiklik talebinde uzlaşma sağlandığı öğrenildi. Buna göre, "Türkiye'nin uluslararası örgütlerin yanı sıra 'anlaşma ve düzenlemeler' konusundaki politikalarını da AB politikaları ve tutumlarıyla uyumlulaştırması gerektiği" ifadesinin metinde yer almasının kesinleştiği kaydedildi. 
     
     Ankara oturmak istiyor 
     COREPER'de kabul edilecek belgenin AB Konseyi'nce onaylanması için 3 Ekim'de müzakarelerin başlatılması amacıyla Lüksemburg'da yapılacak AB Dışişleri Bakanları toplantısı beklenecek. 
     Türkiye, belgenin son halini görmeden Lüksemburg'daki toplantıya gitmek istemediğini AB Dönem Başkanı İngiltere'ye iletti. Bu durumda belge, "üzerinde değişiklik yapılmadan 3 Ekim'de onaylanacağı" garantisiyle 3 Ekim öncisinde Ankara'ya iletilecek. AB içinde uzlaşma sağlanamazsa belgenin Ankara'ya gelişi 2 Ekim geceyarısına sarkabilecek. 
     
     "Masadan kalkma" olasılığı hissettirilecek 
     Belgede "imtiyazlı ortaklık"tan bahsedilmemesi durumunda hükümetin belgeyi kabul ederek müzakerelere başlama eğiliminde olduğu öğrenildi. Müzakarelere başlama kararının açıklanacağı yazılı açıklamada ise, AB'nin deklarasyon ve çerçeve belgeye koyduğu koşullarla "müzakerelerin sürdürülebilirliğini zorlaştırdığı" vurgulanacak ve ileride masadan kalkabileceğinin sinyalini verecek. 
     
     Straw'a rest yok, yanıt var 
     Ankara'nın kararının ardından 25 AB ülkesinin dışişleri bakanları 3 Ekim sabahı Lüksemburg'da buluşarak MÇB'yi değiştirmeden onaylayacak. Onaydan sonra Türk Dışişleri Bakanı ile bir araya gelecek AB bakanları, İngiltere Dışişleri Bakanı Straw ile Gül'ün karşılıklı konuşmalarıyla müzakareleri resmen açacak. 
     Straw'un üye ülkelerin istekleri doğrultusunda hazırlanan ve "AB müktesebatının bir parçası" olan konuşma metnini de önceden edinecek olan Ankara, AB'nin 21 Eylül'deki Kıbrıs deklarasyonunda yer alan "Rumların tanınması" ve "Türk limanlarının açılması" gibi taleplere değinilmesi durumunda masadan kalkmayacak. Buna karşılık Gül'ün de Straw'dan sonra yapacağı açış konuşmasında, Kıbrıs sorununun çözüm yerinin BM olduğu, Rumların tanınmasının kapsamlı çözüm sonrasında gerçekleşebileceği yönündeki görüşleri ve Kuzey Kıbrıs'ın izolasyonunun kaldırılması yönünde AB tarafından verilen sözlerin tutulması vurgulanacak. Sadece bütün üyelerin onayladığı metinlerin AB müktesebatından sayıldığı, Gül'ün konuşmasının bu kapsamda olmayacağı kaydedildi. 
     
     Başmüzakereci Washington'da 
     3 Ekim'e bir hafta kala yaşanan tartışmalar sırasında AB ile görüşmeleri yürütmek üzere Başmüzakereciliğe getirilen ekonomiden sorumlu Devlet Bakranı Ali Babacan'ın IMF - Dünya Bankası toplantıları için Washington'da bulunması, Murat Sungar'dan yarın boşalacak AB Genel Sekreterliği'ne atanacak kişinin duyurulmaması ve müzakere heyetinin henüz belirlenmemesi Ankara kulislerinde eleştiriliyor. Dışişleri yoğun bir mesai içinde olmasına karşın Ankara'nın tarihi sürece planlandığı gibi hazırlanmadığı iddiaları dile getirilirken, "AB ve ekonomi gibi Türkiye için iki büyük başlık olan önemli konuların aynı koltukta zor taşınacağı, bu nedenle her an bir kabine revizyonu yapılabileceği" yorumları öne çıktı. 
     
</TEXT>
</DOC>
