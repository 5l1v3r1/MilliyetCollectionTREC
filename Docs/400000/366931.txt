<DOC>
<DOCNO> 366931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/idiz.html </URL>
<DATE> 2005/08/04/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Mehmet Ali Talat'a yapılan nezaketsizlik 
</HEADLINE>
<TEXT>


Halkının bariz tercihiyle işbaşında olan KKTC Cumhurbaşkanı Mehmet Ali Talat, Ankara'ya bu sıfatı ile ilk resmi ziyaretini gerçekleştirdi. Ancak bu ziyaret, en azından Türkiye'deki devlet kademesi açısından, kendisinin o kadar 'tercih edilen bir kişi olmadığını' da bir kez daha ortaya koydu. Belli ki Annan Planı'nın görüşülmesi ve ardından referanduma götürülmesi sürecinde oynadığı rol bu kademede henüz sindirilebilmiş değil. 
Bunu Çankaya Köşkü'ndeki 'soğuk' ve 'mekanik' karşılanış biçimi açık bir şekilde ortaya koydu. Ne 21 top pare atışı, ne Camlı Köşk'te ağırlama, ne de nutukların teati edildiği ve kadehlerin kaldırıldığı bir resmi akşam yemeği. Yalın bir 'protokol uygulaması' açısından baktığınızda ortada elbette ki bir terslik yok. Yapılması gerekenlerin hepsi yapıldı. Yapılabileceklerin asgarisinin yapılmış olması ise bu yalın gerçeği değiştirmiyor. 

Denktaş'a sıcak karşılama 
Oysa, eski Cumhurbaşkanı Rauf Denktaş'ın şu anda herhangi bir resmi sıfatı olmamasına rağmen, Çankaya Köşkü'nde -neredeyse 'resmi denebilecek'- sıcak bir karşılamayla nasıl ağırlandığını kısa bir süre önce gördük. Bu sayede, en azından devlet kademesi açısından, kimin 'tercihe şayan kişi' olduğunu kimin ise olmadığını da anladık. 
Cumhurbaşkanı Talat elbette ki 'devlet nezaketi' gereğince bunların abartılmamasını istiyor. Yumuşak üslubu ve uzlaşmacı yapısı, kısacası sorunu derinleştiren değil, çözmeye çalışan yaklaşımı bunu elbette ki zorunlu kılıyor. Buna karşın Talat, mesajını inceden inceye verme yeteneğinden yoksun olmadığını da gösterdi. Cumhurbaşkanı Sezer ile yaptığı görüşme sonrasındaki açıklamasıyla bunu ortaya koydu. 

Bazı kesimlere mesaj 
Açıklamasında, Kıbrıs'ta çözümsüzlüğü güden tarafın Kıbrıslı Türkler olmadığını vurgulamak için, çözümden yana birisi olarak, halkı tarafından iki seçim ve bir referandumla desteklendiğini anımsatan ifadeler kullandı. 
Bu ilk bakışta elbette ki Rumlara dönük bir mesajdı. Fakat bu sözlerinin içinde, Annan Planı sürecinde oynadığı rol nedeniyle Türkiye'de kendisini 'sindiremeyen' kesimlere de bir mesajın olduğu aşik rdı. Talat'ın böyle ince bir mesaj vermesine olanak sağlayan olgu ise, elbette ki bu kesimlerin Rumlar gibi bu planı şiddetle reddetmiş olmalarıdır. 
Öte yandan, görüşlerine saygı duyduğum bir gazeteci arkadaşımızın işaret ettiği bir hususun üzerinde de burada ciddiyetle durmamız gerekiyor. Bu soğuk ve mekanik karşılama sadece Talat'ın şahsına değil, aynı zamanda bir devlet olarak KKTC'ye karşı yapılmış bir nezaketsizliği de içeriyor. Dahası, dünyanın ciddiye almadığı bu devletin Türkiye tarafından da aslında o kadar ciddiye alınmadığı gibi, istendiği takdirde, horlanabileceğini de göstermiş oldu. 

Türkiye duygusal olamaz 
Onu şahsen sevebilir veya sevmeyebilirsiniz. Ancak, Mehmet Ali Talat, sonuç itibariyle, 'bağımsız' saydığınız, bu nedenle de orada, herhangi bir bağımsız ülke nezdinde yaptığınız gibi, bir büyükelçilik bulundurduğunuz bir ülkenin seçilmiş cumhurbaşkanıdır. Kendisine yapılan nezaketsizlik ise sadece o devlete karşı değil, aynı zamanda o millete karşı yapılmış bir nezaketsizliktir. 
Bu durumda kendinizi, Kıbrıslı Türklerin Annan Planı'nı onayladıkları referandum sonrasında 'YavRUM Vatan ' manşetini atmış olan bir gazetemiz ile aynı kefeye koymuş olursunuz. Bu da, bu haksızlığa muhatap olan o millet tarafından not edilmekle kalmaz, o millet ile anavatan arasında var olduğu anlaşılan gediği daha da büyütür. Bunun ise ne anavatana ne de yavruvatana bir faydası vardır. 
Bir daha hatırlatmakta yarar var. Türkiye, dünya sahnesinin büyük, önemli ve ciddi devletlerinden biridir. Bu nedenle de akıl ve mantığı bir yana bırakıp duygusal davranma gibi bir lüksü yoktur. 



</TEXT>
</DOC>
