<DOC>
<DOCNO> 374765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy11.html </URL>
<DATE> 2005/09/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ağar AB'nin amacı taviz koparmak 
</HEADLINE>
<TEXT>

     Doğru Yol Partisi DYP Genel Başkanı Mehmet Ağar, Avrupa Birliği’nin Türkiye’nin üyeliği konusunda samimi davranmadığını belirtti. Ağar, "AB’nin esas hedefi Türkiye’yi askıya almak, oyalamak ve bu süre zarfında istediği tavizleri koparmaktır" dedi. 
     Ağar, yaptığı yazılı açıklamada hükümetin AB politikalarını eleştirdi. Hükümetin AB’den müzakere tarihi koparabilmek ve bunu iç politika malzemesi yapmak için TBMM ve kamuoyundan bazı gerçekleri sakladığını öne süren Ağar, hükümetin tavizci bir tutum sergilediğini kaydetti. Ağar, "AB’nin, günümüze değin hükümetten elde ettiği, milli davalara aykırı ve ülkenin uzun vadeli menfaatleriyle uyuşmayan tavizlere ilaveten, bu kez ’Müzakere Çerçeve Belgesi’nin hazırlanışını da, tıpkı 6 Ekim ve 17 Aralık 2005 tarihlerinde olduğu gibi, bir oldu-bittiye getirmek ve Türkiye’ye ilave tavizleri kabul ettirmek yoluna gitmekte olduğu görülmektedir" dedi. 
     Fransa ve Almanya’da Türkiye’nin AB üyeliği konusunda farklı yaklaşımlar bulunduğunu ifade eden Ağar, "Almanya ve Fransa’da iç kamuoylarına yönelik siyasi mesaj vermek amacıyla yapılan beyanlara rağmen AB’nin 3 Ekim’de, Türkiye’yi dışlayacak tarzda, müzakere, daha doğru bir tanımla, ’tarama’ sürecinin önünü keseceğini iddia etmek gerçekçilikten uzaklaşmak olacaktır" görüşünü savundu. 
     
     DEKLARASYON GEÇERSİZ KILINMAYA ÇALIŞILIYOR 
     Bugünkü Daimi Delegeler ve yarınki Dışişleri Bakanları toplantısında Türkiye’nin Kıbrıs konusunda son defa yaptığı deklarasyona karşı bir metnin ortaya çıkartılmasına ve bu deklarasyondaki ifadelerin geçersiz kılınmasına çalışılacağını belirten Ağar, "3 Ekim’de başlayacak ’tarama-müzakere’ sürecinin çerçevesini belirleyecek ’Müzakere Çerçeve Belgesi’ne konacak ilave şartların formülleri hazırlanacaktır. 
     Bu lastikli ifadeler belki Hükümetin de beklentilerini karşılayacak ve Türk kamuoyundan gizleyerek kabul etmek alışkanlığında olduğu yeni şartların kabulünde kendisine yardımcı olacaktır" dedi. 
     
     AMAÇ ÜYELİĞİ ASKIYA ALMAK 
     AB’nin esas hedefinin Türkiye’nin üyeliğini askıya almak olduğunu ileri süren Ağar, hükümetin bu konuda gereken adımları biran önce atması gerektiğini belirtti. Ağar, "Hükümet çekingen ve pasif tutumunu sürdürmesi durumunda önümüzdeki bir aylık süreyi kullanamayacak ve son şansı da heba etmiş olacak" dedi. 
     
     HÜKÜMET YÜREKLİ DAVARANMALI 
     Türkiye’nin kritik bir dönemden geçtiğine vurgu yapan Ağar, şöyle devam etti 
     "Hükümet’in daha yürekli davranmasını ve ülkenin uzun vadeli çıkarlarına uygun düşecek bir hareket tarzını geç de olsa benimsemesini zorunlu kılmaktadır. Bu bağlamda, ’Müzakere Çerçeve Belgesi’nin Türkiye’nin kabul edebileceği sınırlara çekilmesi gereği açıkça ortaya çıkmaktadır. Ülkenin onur ve itibarı açısından başkaca bir hareket tarzını düşünmek mümkün değildir." 
     
</TEXT>
</DOC>
