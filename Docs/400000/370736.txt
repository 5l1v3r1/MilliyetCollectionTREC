<DOC>
<DOCNO> 370736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas17.html </URL>
<DATE> 2005/08/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Para yerine bira kapağı 
</HEADLINE>
<TEXT>

     BBC TÜRKÇE 

      En çok bira tüketen Afrika ülkelerinden Kamerun'da rakip firmaların promosyon rekabeti kızıştı. Hediye kazanma şansı o kadar yüksek ki, bira kapakları para yerine geçmeye başladı. 
     Rakip bira üreticileri arasındaki rekabetin arttığı bu yıl başından itibaren, ülkede 20 milyon şişe bira satıldığı belirtiliyor. 
     Bira kapaklarının altındaki hediyeler arasında, cep telefonları ve otomobiller de bulunuyor. Kazanma şansı en yüksek olan hediye ise yine bira. 
     Bir şişe bira alarak, yanında 7-8 şişe bira kazanmak hiç de zor değil. 
     Kamerun'da bir şişe biranın fiyatı, şehir merkezindeki bir taksi yolculuğunun ücretine eşit. Dolayısıyla taksi şoförlerine artık sık sık para yerine bira kapağı veriliyor. 
     Taksicilerin de para üstü olarak bira kapağı vermesine alışılmış. Dahası bazı şoförler, polise bile bira kapağıyla rüşvet veriyor. 
     Kamerun'un öteden beri Afrika kıtasında en çok bira tüketen ülkelerden biri olduğu biliniyor. Ancak promosyon yarışı tüketimi daha da arttırmış. 
     Alkol bağlantılı rahatsızlıklarda da artış görünürken, hükümetin şimdiye kadar duruma müdahale etmeye yanaşmadığına dikkat çekiliyor. 
     
</TEXT>
</DOC>
