<DOC>
<DOCNO> 366297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo18.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ISINBAYEVA 
</HEADLINE>
<TEXT>


Sırıkla atlamada 5'i salon olmak üzere toplam 17 dünya rekoru kırdı. 5 metreye ulaşan ilk bayan atlet oldu. 5.15 ve hatta 5.20 atlayacağına inanıyor. Hedefi efsanevi sporcu Bubka'nın serisini yakalayıp, geçmek 




Yelena Isinbayeva... Herhangi mekanik araç olmadan gökyüzüne en çok yaklaşan bayan... 7 yıldır uluslararası alanda sırıkla atlama dalında yarışmalara katılan 23 yaşındaki Rus atlet bu süre içine 5'i salonda toplam 17 dünya rekoru sığdırdı. Londra'da 22 Temmuz'da yapılan Uluslararası Crystal Palace Atletizm Turnuvası'nda 5 metrelik derecesiyle kendine ait dünya rekorunu inanılması güç bir noktaya taşıdı. Oysa ki Çinli Zhang Chunzhen 1989'da 4 metreyi henüz aşabilmişti. 16 yıl içinde rekor 1 metre gelişti. 23 yaşındaki Isinbayeva kendine bir çıta koymuyor amacı çıkabildiğince yukarı çıkmak. Rus sporcu, kendisi gibi sırıkla atlamacı olan ünlü atlet Sergei Bubka'nın rekoruna göz dikmiş durumda. Isinbayeva, efsanevi Ukraynalı'nın 35 dünya rekorunu geride bırakmak amacında bunun için de oldukça temkinli hareket ediyor ve basamakları ağır ağır çıkıyor. 
Isinbayeva'nın sırıkla atlama ile tanışma öyküsü ise çok ilginç. Spora jimnastik yaparak başlayan ünlü atlet oldukça da başarılıydı. Ancak daha 14 yaşında boyu 1.70'e ulaşınca jimnastikte zorlanmaya başladı. Sovyetler Birliği döneminin ünlü atletizm hocalarından yetenek avcısı Yevgeny Tromifov, Isinbayeva'yı keşfetti ve onu sırıkla atlama sporunu yapmaya ikna etti. Isinbayeva ilk atlayışını gerçekleştirdiğinde 2.80'e ulaştı. Ama Tromifov içindeki cevheri keşfettiği bu genç yetenekle özel ilgileniyordu. Isinbayeva 1 yıl içinde 3.30'a ulaşmıştı. 16 yaşında jimnastik defterini kapattı. 

Tek eksiği dünya şampiyonluğu 
Rus sporcu, Moskova'daki bir turnuvada 4 metrelik bir derece elde etti ve bu kendinden yaşça daha büyük atletlerin bile ulaşmakta güçlük çektiği bir mesafeydi. Isinbayeva 1999'da Dünya Gençler Şampiyonası'nda 4.10'la kariyerinin ilk altın madalyasını aldı. İlk dünya rekorunu 14 Temmuz 2003'te Gateshead İngiltere'de 4.82 ile kırdı. 2003'te Paris'te yapılan Dünya Atletizm Şampiyonası'na rekortmen ve favori olarak gitti. Ancak büyük hayal kırıklığı yaşadı. Isinbayeva 4.65'le bronzda kalırken, en önemli rakibi Feofanova 10 santimetre farkla altın madalyaya uzandı. Fakat 23 yaşındaki atlet rövanşı Atina'da aldı. Müthiş bir mücadeleye girdiği Feofanova'yı geride bırakıp, 4.91'lik derecesiyle olimpiyat şampiyonu oldu. 
Antrenmanlarda elastik sırıkla 5.10 atlayan Isinbayeva için hocası Trofimov da oldukça ümitli konuşuyor. Trofimov, "Daha çok genç, önünde uzun yıllar var. Ben 5.15 hatta 5.20'yi geçeceğine inanıyorum" diye konuşuyor. 
Ama Isinbayeva'nın kariyerinde bulunmayan çok önemli bir eksiklik var. Ünlü sporcu, o kadar rekor ve başarıya rağmen henüz bir dünya şampiyonluğuna ulaşamadı. Isinbayeva'nın şimdi hedefi 6 Ağustos'ta Helsinki'de başlayacak Dünya Atletizm Şampiyonası'nda bu açığını kapatmak. 

DÜNYA REKORLARI 

Açıkhava 
Tarih Yer Derece 
14 07 2003 Gateshead 4.82 
15 02 2004 Donetsk 4.83 
06 03 2004 Budapeşte 4.86 
27 06 2004 Gateshead 4.87 
25 07 2004 Birmingham 4.89 
30 07 2004 Londra 4.90 
24 08 2004 Atina 4.91 
03 09 2004 Brüksel 4.92 
05 07 2005 Lozan 4.93 
16 07 2005 Madrid 4.95 
22 07 2005 Londra 4.96 
22 07 2005 Londra 5.00 

Salon 
Tarih Yer Derece 
06 03 2004 Budapeşte 4.86 
12 02 2005 Donetsk 4.87 
17 02 2005 Birmingham 4.88 
26 02 2005 Lievin 4.89 
06 03 2005 Madrid 4.90 

KİMDİR 

Doğum tarihi 03 06 1982 
Doğum yeri Volgograd Rusya 
Boyu 1.74 
Kilo 65 
Başarıları 
2004 Olimpiyat Şamp. 
2004 Dünya Salon Şamp. 
2005 Avrupa Salon Şamp. 


</TEXT>
</DOC>
