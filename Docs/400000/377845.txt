<DOC>
<DOCNO> 377845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur07.html </URL>
<DATE> 2005/09/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yumruklayıp altın kolyesini gasp ettiler 
</HEADLINE>
<TEXT>

     Neşet KARADAĞ DHA 

      ADANA'da motosikletli 2 gaspçı, yolda yürüyen 65 yaşındaki Gülser Nar'ı yumruklayıp yere düşürdükten sonra boynundaki altın kolyeyi kopartıp kaçtı. 
     Olay, dün akşam saatlerinde Seyhan Mahallesi, 4'üncü Sokak'ta meydana geldi. Gülser Nar, alışveriş yapmak üzere evinden çıktı. 20- 25 yaşlarındaki kimlikleri henüz belirlenemeyen motosikletteki 2 kişi, yolda yürüyen Gülser Nar'ın boynundaki altın kolyeyi alıp kaçmak istedi. Ancak, Nar gaspçıları farkedip kolyesini vermek istemedi. Bu kez motosikletten inen 2 kişi, bu kez yüzüne yumruk vurarak Nar'ı yere düşürdü. Gaspçılar, yerde acıdan kıvranan Nar'ın boynundaki kolyeyi kopartıp aldıktan sonra tekrar motosiklete binerek kaçtı. 
     Çevredekilerin yardımıyla ayağa kalkan Gülser Nar, karakola giderek şikayetçi oldu. Nar, Pazara gidiyordum. Arkamdan nasıl geldiler bilmiyorum. Birden boynumdaki kolyeme asıldılar. Ben de kolyemi tutup vermek istemedim. Sonra beni yumruklayarak dövdüler. Öldürecekler sandım. Zorla kolyemi alarak kaçtılar. Sokaklarda artık gezemez olduk'' dedi. 
     Gasp bürosu ekipleri, Gülser Nar'ın verdiği eşkallere göre motosikletli gaspçıları aramaya başladı. 
     
</TEXT>
</DOC>
