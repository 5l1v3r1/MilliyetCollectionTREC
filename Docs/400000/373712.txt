<DOC>
<DOCNO> 373712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yazar/idiz.html </URL>
<DATE> 2005/08/29/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Hilmi Paşa'nın AB yanlısı mesajları 
</HEADLINE>
<TEXT>


Genelkurmay Başkanı Orgeneral Hilmi Özkök, Zafer Haftası mesajında Türkiye'nin AB perspektifiyle ilgili şunları söyledi 
'AB üyeliğini, Ulu Önder Atatürk'ün bizlere vermiş olduğu 'Türkiye'yi çağdaş uygarlığın ilerisine taşıma hedefi için önemli bir araç olarak görmekteyiz.' 
Başkaları bunu söylediğinde nelerle karşılaştıklarını biliyoruz. Bunun yanı sıra, askeri kesimden bu tür 'provokatif' mesajlar geldiğinde, bunlar nedense medyamızda aynı kesimden gelen 'sert' ve 'uyarıcı' açıklamalar kadar heyecan yaratmıyor. Burada sertlikten yana garip bir 'fetişizm' söz konusu. 
Bazı Avrupalıların sık sık tekrarladıkları gibi, gerçekten de çelişkilerle dolu bir milletiz. Ama bu başka bir yazının konusu olsa gerek. Burada Hilmi Paşa'nın sözlerindeki kilit 'araç' kelimesine işaret etmek istiyorum. 

Cumhuriyeti işgale borçluyuz 
AB üyeliğinden yana olan kesimler de bunun Atatürk'ün çizdiği hedefe ulaşılmasında önemli bir 'araç' olduğuna hep işaret ettiler. Nitekim buradaki amaç 'Fransızlaşmak' veya 'Almanlaşmak' değil. Yani bir kimlik değişimi söz konusu değil. 
Buradaki asıl amaç, siyasi, ekonomik ve sosyal düzlemde belli standartları yakalayıp Türkiye'yi daha da güçlü kılacak bir şekilde refaha kavuşturup ileriye götürmektir. Gönül ister ki, Türkiye bunu AB olmadan başarabilsin. Ancak, Tanzimat'tan bu yana yaşananlar, Türkiye'nin bir dış dürtü olmadan bir sonraki aşamaya geçme maharetine sahip olmadığını gösteriyor. 
Aslında Cumhuriyetimizi bile İngiliz güdümlü Yunan işgaline borçluyuz. Yoksa ne Ankara'da Meclis toplanır, ne de Atatürk gibi biri, İstanbul'un o yozlaşmış siyasi ortamında etkin olabilirdi. Cumhuriyetimizi bir yerlere getirebildiysek, bunu da Batı'dan ithal ettiğimiz siyasi, ekonomik ve hukuksal şablonlarla yaptığımızı unutmayalım. 

1930 şablonlarıyla olmaz 
Bunda bir sakınca veya terslik yok. Zira Amerika'yı yeniden keşfetmenin alemi yok. Sonuçta ithal edilen şey bir 'araç'tır. Türkiye'yi de bugünlere getirmiştir. Fakat bu aşamada ciddi bir sorunumuz var. 
1930'larda ithal edilmiş şablonlarla Türkiye'yi bundan sonra ileriye götürmek mümkün değil. Bunu yaşayarak görüyoruz. Öte yandan, gelişme sürecimizin bir sonraki aşamasına geçmek de hayati önem taşıyor. AB işte bunun aracıdır. Başka bir şey değil. 
Bu açıdan zorlu bir döneme girmekte olduğumuz kesin. Fransızlar bize karşı düşmanca bir tutum içindeler. Bir kısım Almanlar da öyle. Aslında Avusturyalılar da aynısını yapıyorlar. Ama onlar güçlerini Fransız ve Almanlardan alıyorlar. Yoksa Avusturya'nın günümüz dünyasında fazla bir kıymeti harbiyesi yok. 

'Kutsal İttifak' yolu tıkarsa 
Peki, diyelim ki Türkiye karşıtı bu 'Kutsal İttifak' Ankara'nın AB yolunu tıkadı. Bu durumda 'Türkiye'yi çağdaş uygarlığın ilerisine taşıma hedefimize' ne olacak AB standartlarını kendi başımıza yakalayabilecek miyiz 
Diyelim ki yakalayamadık. Hayallerimizdeki kalkınmış, modern Türkiye idealine ne olur o zaman Bu sorunun yanıtını, hamasetten ve bilgisizliği istismar eden yaklaşımlardan uzak durarak ciddi bir şekilde düşünmek zorundayız. 'Biz bunu AB olmadan da başarırız' diyorsak ne ala. En ideali odur zaten. O zaman Chirac'lara ve Merkel'lere nereye gidebileceklerini de söyleyebiliriz. Peki bunu yapabilir miyiz İnsanın, 'Keşke, ama nerede...' diyesi geliyor. Yine de bu konuda yanılmış olmayı çok isterdik. 



</TEXT>
</DOC>
