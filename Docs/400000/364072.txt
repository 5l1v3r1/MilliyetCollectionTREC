<DOC>
<DOCNO> 364072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko23.html </URL>
<DATE> 2005/07/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ankara'nın vergi borçluları belli oldu... İmar Bankası ilk sırada... 
</HEADLINE>
<TEXT>

     Tasfiye edilen İmar Bankası, Ankara'nın vergi borçluları listesine damgasını vurdu. İmar Bankası şubelerinin vergi borcu, başkentin vergi borçluları listesindeki ilk 50 mükellefin vergi borcunun üçte ikisini, bütün borçluların ise yüzde 47'sini oluşturdu. 
     Ankara'nın vergi yüzsüzlerinin geri kalanların önemli bölümünü de odacı, hamal gibi naylon şirket yöneticileri oluşturdu. 
     Ankara Defterdar Vekili Cemal Boyalı, başkentte her bir vergi dairesine 100 milyar TL 100 bin YTL ve daha fazla borcu olan ya da bu tutar ve üzerinde kesinleşen vergi ve cezası bulunan mükellef sayısının 1433 olarak tespit edildiğini bildirdi. 
     Bunların 1397'si merkeze bağlı vergi dairelerine kayıtlı bulunurken, diğer ilçelerdeki borçlu sayısı da 36 olarak tespit edildi. 
     Ankara ilinde açıklama kapsamına alınan 1433 mükellefin toplam vergi borcunun da 1 katrilyon 952 trilyon 315 milyar 269 milyon lira olduğunu belirten Boyalı, bu tutarın da 1 katrilyon 921 trilyon liralık bölümünün merkezdeki vergi dairelerine kayıtlı mükelleflere ait bulunduğunu ifade etti. 
     31 Aralık 2004 itibarıyle Ankara'da tahakkuk-tahsilat oranının yüzde 92.8 olarak gerçekleştiğine dikkat çeken Boyalı, şöyle devam etti 
     ''Bu diğer illerle kıyaslandığında oldukça yüksek bir rakam. Biz, vergi barışında oldukça iyi bir performans sergiledik. Yeni dönemde de gayet iyi gidiyoruz. 
     Borçlu listesine bakıldığında, başkentteki vergi borçlularının üçte ikisini İmar Bankası şubeleri oluşturuyor. Geri kalanların önemli bölümü de odacı, hamal gibi naylon şirket yöneticileri. Dolayısıyla önemli bir alacak, fiilen tahsili imkansız alacaklardan meydana geliyor. Zaten bunlar olmasa, bizim tahsilat oranımız yüzde 97-98'e yükseliyor.'' 
     
     İMAR BANKASI EGEMENLİĞİ 

     Ankara'nın vergi borçluları listesinin ilk sırasında 388 trilyon 88 milyar liralık vergi borcu ile Türkiye İmar Bankası Ankara Şubesi bulunuyor. 
     Bunu 98 trilyon 870 milyar liralık borç ile aynı bankanın Çankaya, 87 trilyon 351 milyar liralık borç ile Bahçelievler, 79 trilyon 492 milyar liralık borç ile de Dışkapı Şubesi izliyor. 
     Listenin 9, 10, 11, 12, 13, 14 ve 17'inci sıralarında da İmar Bankası birimleri yeralıyor. Böylece ilk 50 kişilik vergi borçluları listesinde 11 şubesi bulunan İmar Bankası'na çıkarılan toplam borç, 914 trilyon 418 milyar 873 milyon lirayı aşıyor. 
     Böylece İmar Bankası, başkentte ödenmeyen vergi borçlarının yüzde 47'sine sahip bulunuyor. Bu oran ilk 50 kişilik listede ise yüzde 65'e çıkıyor. 
     İmar Bankası şubelerine çıkarılan borçların tümü de vergi inceleme raporlarına dayanıyor. 
     
     DİĞER BORÇLULAR 

     Başkentin vergi borçluları listesinin beşinci sırasında 73 trilyon 670 milyar liralık borç ile Tuta Petrolcülük A.Ş. yeralırken, bu kuruluşu 60 trilyon 554 milyar liralık vergi borcu ile Hema Dişli San. A.Ş, trilyon 518 milyar liralık borç ile Baki Atalay, 51 trilyon 971 milyar lira ile de Vinsan Veziroğlu İnş. San. Tic. A.Ş. izliyor. 
     Listedeki vergi borçlularına çıkarılan vergi ve cezaların önemli bölümünün de vergi inceleme raporları ile sahte vergi ve kaçakçılık raporlarına dayandığı dikkat çekiyor. 

     
</TEXT>
</DOC>
