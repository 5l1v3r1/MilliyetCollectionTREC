<DOC>
<DOCNO> 355210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur34.html </URL>
<DATE> 2005/06/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Japonlar Kırşehir'e müze kuruyor 
</HEADLINE>
<TEXT>

     Kırşehir'in Kaman İlçesi'ne bağlı Çağırkan Beldesi'nde, Japonya Ortadoğu Kültür Merkezi tarafından sürdürülen arkeolojik kazı çalışmalarında çıkartılan eserlerin sergilenmesi için kurulacak müze için çalışmalar sürüyor. 
     Yaklaşık 20 yıldır, Çağırkan Beldesi'ndeki Kalehöyük'te sürdürülen arkeolojik kazı çalışmalarında gün yüzüne çıkartılan tarihi eserlerin sergilenmesi için kazı alanı yakınında kurulması planlanan müze için, iki ülke arasında girişimler bir süre önce başlatılmıştı. 
     Japonya Dışişleri Bakanlığı'nca görevlendirilen JICA Türkiye Ofisi yetkilileri, Kültür ve Turizm Bakanlığı yetkilileriyle müze için hazırlanan taslak plan üzerinde görüşmelerini sürdürüyor. 
     Taslak planla ilgili görüşme tutanakları, Türk heyetinin istekleri doğrultusunda değişiklikler yapılarak, karşılıklı olarak imzalandı. 
     Maliyeti Japonya tarafından karşılanması planlanan müzenin temelinin, 2006 Mart ayında atılması hedefleniyor. 
     
</TEXT>
</DOC>
