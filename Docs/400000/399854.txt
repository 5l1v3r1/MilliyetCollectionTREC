<DOC>
<DOCNO> 399854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/yas01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul trafiğinde kanlı gün 
</HEADLINE>
<TEXT>


Küçükçekmece ile Bayrampaşa'da, yol verme yüzünden çıkan kavgalarda iki kişi hayatını kaybederken, bir kişi de yaralandı. Tuzla'da da halk otobüsü muavinlerinin 'yolcu kapma' kavgasında bir kişi öldü, altı kişi hastanelik oldu 


1- Tartışma bıçak darbeleriyle bitti 

Tarık Dursun'un 28 kullandığı 34 ZG 776 plakalı araç, Sefaköy Tahsin Tekeoğlu Caddesi'nde bir yemek fabrikasına ait Şahin Güler 31 yönetimindeki 34 DM 0770 plakalı minibüse arkadan çarptı. Dursun ve Güler arasında başlayan "yol hakkı" tartışmasına arkadaşları Halil İbrahim Ayten ile Orhan Ergül de katıldı. Araçlardan inen taraflar sopalarla birbirine girdi. Dursun, Güler'in bıçak darbeleriyle öldü. Dursun'u kanlar içerisinde gören Ayten'in ruhsatsız silahından çıkan kurşunlar Güler'in ayağına isabet etti. Ergül kafasından hafif yaralandı. 

2- Yolcu kapmak isterken canından oldu 

Tuzla'da özel halk otobüsü muavinleri arasında çıkan kavgada, bir kişi bıçakla öldürüldü, 6 kişi de darp edilerek yaralandı. İddiaya göre, İçmeler Mahallesi'ndeki durakta meydana gelen olay şöyle gelişti Pendik-Şişli arasında çalışan çift katlı özel halk otobüsünde muavinlik yapan Yılmaz K. ile aynı hatta çalışan başka bir çift katlı özel halk otobüsünün muavini Alican Ö. arasında yolcu kapma yüzünden kavga çıktı. Kavga, muavinlerin yakınlarının da karışmasıyla büyüdü. Kavga sırasında Yılmaz K. göğsünden aldığı bıçak darbesiyle olay yerinde öldü. Yaralanan 6 kişi hastaneye kaldırıldı. 

3- Ruhsatsız tabancayla vuruldu 

Bayrampaşa'da arkadaşıyla bir barda içki içen minibüs şoförü Yasin Uzun 26 , minibüsçü arkadaşı M.A'yı kendisini evine götürmesi için için çağırdı. Minibüsüyle buluşma yerine gelen M.A'nın karşı çıkmasına rağmen, Uzun direksiyona geçti. Uzun, Cevatpaşa Mahallesi Millet Caddesi'nde Nail Gezici'nin kullandığı otomobille karşılaştı. Uzun ve Gezici arasında da yol vermeme nedeniyle tartışma çıktı. Uzun, Gezici'yi ruhsatsız tabancayla ateş ederek boynundan vurdu. Gezici, hastanede kurtarılamadı. Uzun ile arkadaşları M.A ve C.A gözaltına alındı. 


</TEXT>
</DOC>
