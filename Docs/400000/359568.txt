<DOC>
<DOCNO> 359568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yasam/ayas.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de kanlı banka soygunu 
</HEADLINE>
<TEXT>


Soymak için girdiği banka şubesinde güvenlik görevlisi Özcan Başer'i öldüren Sadık Atay, yakalandı 

HALUK ATALAY ELVAN EZBER İstanbul 

Şişli'de, dün kanlı bir banka soygunu girişimi yaşandı. Harbiye Cumhuriyet Caddesi üzerinde bulunan bir banka şubesine dün 10.00 sıralarında zırhlı araçtan para indirilmeye başlandı. 
İddiaya göre, bu sırada soygun için içeri giren Sadık Atay 34 , bankanın iyi korunduğunu görünce, vazgeçerek dışarı çıktı. Ancak banka güvenlik görevlisi Özcan Başer 31 , elini beline atan Atay'ı fark ederek yanına yaklaşmaya çalıştı. Atay, kendisine doğru gelen Başer'i görünce silahını çekerek ateş açtı. 

'Kimse hesap soramaz' 
Atay'ın silahından çıkan 5 kurşundan biri Başer'in boynuna saplanırken, diğer kurşunlar bankanın camına isabet etti. 
Ağır yaralanarak yere yığılan Başer'in yardımına banka çalışanları koştu. Ancak Başer, kaldırıldığı hastanede can verdi. 
Bu sırada Cumhuriyet Caddesi üzerinde rutin kontrol yapan polis ekibi, kaçmaya çalışan Atay'ın peşine düştü. Bankanın yakınındaki bir sokakta kıstırılan Atay, havaya 3 el ateş etmesine karşın etkisiz hale getirildi. Gözaltına alınan Atay, ekip otosuna bindirilirken, "Bana kimse hesap soramaz. Beni kimse sorgulayamaz" diye bağırdı. 

İfade de vermedi 
İfade vermeyen zanlının üzerinden çıkan Sadık Atay adına düzenlenmiş kimliğin sahte olabileceği belirtildi. Olayda kullanılan tabanca da incelenmek üzere Kriminal Polis Laboratuvarı'na gönderildi. 
Hastaneye koşan Başer'in yakınları aldıkları acı haberle gözyaşlarına boğuldu. Başer'in, 2,5 yıldır bankada çalıştığı, İstanbul'da dayısı Hüseyin Türker'in yanında kaldığı öğrenildi. Tokat'ta yaşayan emekli başkomiser baba Bedrettin Başer'in, oğlunun ölüm haberini alınca fenalaştığı ve hastaneye kaldırıldığı öğrenildi. 


</TEXT>
</DOC>
