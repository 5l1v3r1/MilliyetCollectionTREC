<DOC>
<DOCNO> 366403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko36.html </URL>
<DATE> 2005/08/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Trabzonspor ile Coca Cola arasındaki anlaşma feshedildi... 
</HEADLINE>
<TEXT>

     Trabzonspor Sportif Yatırım ve Ticaret A.Ş. ile Coca Cola Satış ve Dağıtım A.Ş. arasındaki sponsorluk sözleşmesi karşılıklı olarak feshedildi. 
     Trabzonspor Sportif'ten Borsa'ya yapılan açıklamaya göre, şirket Yıldız Holding A.Ş. ile 31 Mayıs 2009 tarihine kadar geçerli olacak bir sponsorluk sözleşmesi imzaladı. 
     Açıklamada, sözleşmenin karşılıklı olarak feshedilmiş olmasından dolayı ilgili firmaya, peşin olarak tahsil edilen fazlalık kısım olan 60 bin doların iade edileceği belirtilerek, ''Yıldız Holding ile 31 Mayıs 2009 tarihine kadar geçerli olacak sponsorluk sözleşmesi toplam 925 bin dolar olup, bu tutarın 425 bin doları Ağustos 2005 döneminde, kalan 250 bin doları 30 Haziran 2007 ve 250 bin doları da 30 Haziran 2008 tarihinde tahsil edilecektir'' denildi. 
     Bu arada, Trabzonspor Sportif'in genel kurul toplantısının 29 Ağustos Pazartesi günü yapılacağı bildirildi. 
     
     BİM 
     BİM Birleşik Mağazalar A.Ş.'nin Manavgat ve Adapazarı mağazaları 9 Ağustos Salı, Yozgat'taki mağazası ise 13 Ağustos Cumartesi günü hizmete açılacak. 
     
     KONİTEKS 
     Koniteks Konfeksiyon Endüstri ve Ticaret A.Ş.'den Borsa'ya gönderilen açıklamada, yurt dışı kaynaklı, uzun vadeli 2 milyon avro tutarında işletme kredisi bulmak amacıyla şirket ile GFC General Finans Menkul Değerler A.Ş. arasında ''Yatırım Danışmanlığı Faaliyeti Çerçeve Sözleşmesi'' imzalandığı bildirildi. 
     
</TEXT>
</DOC>
