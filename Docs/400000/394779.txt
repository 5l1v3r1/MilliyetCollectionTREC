<DOC>
<DOCNO> 394779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko35.html </URL>
<DATE> 2005/11/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Unakıtan 20 senedir sakız gibi çiğneyip durduk özelleştirmeyi 
</HEADLINE>
<TEXT>

     Maliye Bakanı Kemal Unakıtan, 20 seneden beri ağızlarda sakız gibi çiğnenen özelleştirmenin AK Parti Hükümetinin kararlı tutumuyla gerçekleştirildiğini söyledi. 
     Unakıtan, Türk Telekom'un yüzde 55'lik hissesinin Öger Telekom'a devrine ilişkin sözleşmenin imza töreninde yaptığı konuşmada, Türkiye'nin bugün en büyük özelleştirmeye imza attığını belirtti. 
     ''Bu işi bir an önce sonuçlandıralım da paraları alalım'' diyerek konuşmasına başlayan Maliye Bakanı, dünyada daha önce ''Türkiye'de özelleştirme yapılamaz'' şeklinde bir kanaat olduğunu ifade etti. Dünyadaki bütün finans çevrelerinin bu özelleştirmeyi takip ettiğini kaydeden Unakıtan, '' Çok şükür ki Türkiye, bu özelleştirmeden yüz akıyla çıkıyor'' dedi. 
     Bugünlere kolay gelinmediğini belirten Maliye Bakanı, şöyle devam etti 
     ''Burada en büyük katkı hükümetindir. Neden Kararlı ve azimli tutumu vardır hükümetin. Hiçbir zaman taviz vermeksizin, hedefimize doğru yürüdük. Bundan dolayı önce hükümetimize ve Sayın Başbakanımıza özellikle teşekkür ediyorum. 
     Şimdiye kadar özelleştirmeyi hep yapmak istedi bu millet. Gerekli siyasi irade, arkada olmadığı için yeterli düzeyde maalesef yapılmadı. 20 seneden beri ağzımızda sakız gibi çiğneyip durduk özelleştirmeyi. Ama özelleştirme şimdi, AK Parti hükümetinin kararlı tutumuyla oluyor.'' Ulaştırma Bakanının katkılarının yanı sıra Özelleştirme İdaresi ve Türk Telekom gibi birimlerin de bu işte hedefe kilitlenerek çalıştıklarını kaydeden Unakıtan, Ulaştırma Bakanı ve ilgili birimlerin yanı sıra ihaleye katılan yerli ve yabancı kuruluşlara da teşekkür etti. 
     
     GURUR DUYMAMIZ LAZIM 
     ''Burada Türkiye'nin geleceğine güven yatıyordu'' diyen Unakıtan, Telekom'un özelleştirmesinin Türkiye ve Türk insanı için fevkalade önemli olduğunu vurguladı ve ''Bundan gurur duymamız gerekiyor'' şeklinde konuştu. 
     İhaleyi alan Öger Telecom'u ''Uluslararası alanda bilinen, tanınan iyi bir alıcı'' olarak niteleyen Maliye Bakanı, söz konusu firmanın, kıran kırana geçen bir rekabetin, yarışmanın sonucunda bu ihaleyi kazandığını söyledi. 
     Bundan sonrasının Türk Telekom için daha iyi olacağını kaydeden Unakıtan, Öger Telecom'un teknik altyapıya yatırım yapacağını, devletle olan bağların da çözüleceğini anlattı. Bu şekilde hem eleman alımında hem de diğer ihtiyaçların karşılanmasında daha rahat hareket edilebileceğine işaret eden Unakıtan, ''Devlet, işletmeci, tüccar olamaz. Artık özel sektör hukuk kurallarına uygun hareket edilecek'' dedi. 
     Maliye Bakanı, Maliyecilerin ''Sağlamcı'' olduklarını da ifade ederek, ''Hazineciler saymışlar, Para tamam dediler. Parayı aldık. İlk taksitte 1 milyar 310 milyon dolar. Para tamam. Artık imzayı atacağız'' diyerek sözlerine son verdi. 
     
</TEXT>
</DOC>
