<DOC>
<DOCNO> 365875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy10.html </URL>
<DATE> 2005/07/31/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Onur Öymen Ek Protokol, Güney Kıbrıs'ı meşrulaştırma adımı 
</HEADLINE>
<TEXT>

     CHP İstanbul 31. İl Olağan Kongresi, Beşiktaş Mustafa Kemal Kültür Merkezi'nde devam ediyor. 
     Kongrede, CHP Genel Başkanı Deniz Baykal'ın mesajının okunmasının ardından Genel Başkan Yardımcısı Onur Öymen bir konuşma yaptı. 
     Öymen, AK Parti Hükümeti'nin izlediği politikaları eleştirerek, ''iktidarın Türkiye'yi çağdaş uygarlık düzeyinin gerisine sürüklemeye çalıştığını, ümmetçi bir anlayışı ön plana çıkardığını ve şeriat özlemini dile getirdiğini'' öne sürdü. 
     Öymen, Başbakan ve yardımcılarının, her gün din alimi gibi dini konuları gündemde tuttuklarını ifade ederek, ''bunun, Atatürk'ün koltuğunda oturan insanlara yakışmadığını'' söyledi. 
     Onur Öymen, iktidarın laik hukuk devleti ve laik eğitim sistemini tahrip etmeye çalıştığını, böylece bir karşı devrim gerçekleştirmek istediğini ileri sürerek, CHP olarak buna izin vermeyeceklerini, bu iktidarın sonunun da hüsranla biteceğini savundu. 
     Hükümetin dış politikasını da eleştiren Öymen, Kıbrıs'ın Girit gibi feda edilebilecek bir noktaya getirildiğini ileri sürerek, Kıbrıs Rum yönetimini 40 yıldır bütün Türk hükümetlerinin gayri meşru saydığını söyledi. Onur Öymen, AB ile imzalanan katma protokole işaret ederek, ''Katma protokolün imzalanması, Güney Kıbrıs'ı meşrulaştırmanın adımıdır. Birbirini tanıyan ülkeler Gümrük Birliği anlaşması yapar. Tanımadığın bir devletle anlaşma imzalarsan, bu da fiili olarak tanımadır. Parlamento bu protokolü onaylamayacaktır. TBMM bunu reddedecektir'' diye konuştu. 
     Kongreye konuk olarak katılan DİSK Genel Başkanı Süleyman Çelebi de Türkiye'de kazanılmış hakların gasp edildiğini, Cumhuriyet'in temel değerlerinin yok edilmeye çalışıldığını ileri sürerek, mücadele için el ele vermek gerektiğini söyledi. Çelebi, sadece sermaye gruplarının iktidarın uygulamalarından memnun olduğunu savundu. 
     ''Hiçbir siyasi iktidara, sermayeye, devlete bağımlı olmadık. Biz, soldan yana, demokrasiden, sosyal demokrasiden yana olduk'' diyen Çelebi, Türkiye'nin geleceği için herkese sorumluluk düştüğünü anlattı. 
     
     ESKİ İL BAŞKANINDAN ELEŞTİRİ 
     Kongrede, daha sonra söz alan eski İstanbul il başkanlarından Ali Özcan, delegelerin seçimini eleştirerek, partide Genel Başkan'a bir güvensizlik bulunduğunu söyledi. Özcan'ın konuşması, zaman zaman laf atmalarla kesildi. 
     Ali Özcan, sabah salona alınmayanların zorla girdiklerini de dile getirdi. 
     Kongrede, faaliyet ve hesap raporları da okunarak oylamaya sunuldu ve aklandı. Bunun üzerine kürsüye çıkan İl Başkanı Şinasi Öktem, kısa bir teşekkür konuşması yaptı. 
     Bu sırada bazı partililer tarafından yuhalanması üzerine Öktem, ''Kedi uzanamadığı ciğere mundar der. Emaneti sizden aldım, size geri veriyorum. Şimdi yine emanete talip oldum'' dedi. Bu sırada, salondaki bazı partililer, ''Padişahım Çok Yaşa'', ''Şinasi Vahdettin'' diye slogan attılar. 
     Şinasi Öktem ve Altan Öymen'in başkan adaylığı başvurularının Divan Başkanlığı'na verilip, kabul edilmesinin ardından, kongreye bir süre ara verildi. 
     Bu arada, üzerinde ''Demokrasi için, İstanbul için değişim'' yazılı tişörtler giyen bir grup partilinin de tüm konuşmalar sırasında slogan attığı gözlendi. 
     
</TEXT>
</DOC>
