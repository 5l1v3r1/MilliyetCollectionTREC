<DOC>
<DOCNO> 395790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy10.html </URL>
<DATE> 2005/11/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Anadol Rejim ilk kez iktidarın saldırısına uğruyor 
</HEADLINE>
<TEXT>

     CHP Grup Başkanvekili Kemal Anadol, "rejimin, ilk defa iktidarın saldırısına uğradığını, Başbakan Recep Tayyip Erdoğan’ın, Anayasa’nın değiştirilmesi teklif dahi edilemeyen maddelerinin üzerine giderek, ateşle oynadığını" savundu. 
     Anadol, beraberindeki milletvekilleriyle parlamentoda düzenlediği basın toplantısında, Başbakan tarafından, Türkiye’de ilk kez Anayasa’nın değiştirilemez maddelerinin, "paspas gibi çiğnendiğini" öne sürdü. 
     Başbakan’ın, "takiyeye, iki adım ileri bir adım geri yöntemine başvurduğunu" ileri süren Anadol, Erdoğan’ın, Kopenhag’da türbanla ilgili yaptığı açıklamaları anımsattı. 
     Anadol, Cumhuriyet’in demokratik, laik, sosyal hukuk devleti ilkelerinin "tecavüze uğraması" karşısında geri adım atılarak, konuyla ilgili Başbakanlık Sözcüsü’nün dün bir açıklama yaptığını ifade etti. 
     AİHM’in Leyla Şahin hakkında verdiği kararı anımsatan Anadol, şöyle konuştu 
     "Eğer Leyla Şahin bu davayı kazansaydı, Arınç, Erdoğan ve Gül ne söyleyecekti, iktidar ne yapacaktı ’Konu bitmiştir, noktalanmıştır’ Üniversitelerde türban yasağının kaldırılması için rektörlere baskı yapılacak, engellemeler iktidar gücüyle kaldırılmaya teşebbüs edilecekti. Karar ters olunca, hukuki temelden uzak yorumlara başladılar. 
     Davanın kaybedilmesi için elinden geleni yapan bir hükümet ve dava bu şekilde sonuçlanınca, devlet adamı sorumluluğundan uzak, telaş içinde, oraya buraya saldıran, Meclis Başkanı, Başbakan ve Dışişleri Bakanı..." 
     
     "HERHALDE BAŞKENTİ DE KUM KENTİ YAPACAĞIZ" 
     CHP Grup Başkanvekili Anadol, Anayasa’nın kimsenin anayasası olmadığını, bir ulusal mutabakat belgesi olduğunu dile getirerek, varılan mutabakat sonucu aynı devletin yurttaşları olduklarını söyledi. 
     Anadol, Erdoğan’ın, "bu harcın, çimentonun, toplumu birbirine yapıştıran bu maddelerin üzerine giderek, ateşle oynadığını, toplumu kargaşaya sürüklediğini" öne sürerek, Cumhuriyet tarihinde bu kadar sorumsuz davranan bir başbakanın olmadığını iddia etti. 
     Erdoğan’ın, "ben bunları söylemedim" diyemediğini ve basın danışmanına tevil yollu açıklama yaptırdığını savunan Anadol, zırvanın tevil götürmeyeceğini söyledi. 
     Kemal Anadol, bu mantığa göre, bir vatandaşın çıkıp, "eşim de razı, ikinci bir eşle evlenmek istiyorum. Dinimin kurallarına göre, evlenebilirim", bir vatandaşın da "faiz haram" deyip, faiz işleminin yapılmaması için dava açabileceğini belirtti. Anadol, "Dünyevi yaşantıyla ilgili kurallar, ulema aracılığıyla dini esaslara dayandırılacak ve Türkiye’ye şeriat gelecek... Kopenhag’da söylediği de dün yaptığı açıklama da bu" diye konuştu. 
     Anayasa’nın değiştirilemez maddeleri arasında Ankara’nın başkent olduğunun yer aldığına işaret eden Anadol, "Herhalde başkenti Kum kenti yapacağız. AKP iktidarının, Brüksel’i değil, Cidde’yi, Tahran’ı, Kum’u özlediği açıkça ortaya çıkıyor" dedi. 
     
     "BÖYLESİ GÖRÜLMEDİ" 
     Anadol, Anayasa’nın değiştirilemez maddeleri karşısında açıkça saldırıda bulunan Başbakan’a karşı, "Türkiye’yi, Türkiye’ye sahip çıkmaya" çağırdı. 
     Türkiye’deki rejimin, ilk defa iktidarın saldırısına uğradığını öne süren Anadol, Türkiye’nin birçok badireler atlattığını, iç isyanların, darbelerin yaşandığını ancak böylesinin görülmediğini iddia etti. 
     CHP’li Anadol, "İlk defa, Başbakan ve bakanlar tarafından, Türkiye Cumhuriyeti’nin laik, demokratik, sosyal ve hukuk devleti olan bu nitelikleri, değiştirilmesi mümkün olmayan maddeleri açık saldırıya uğruyor" diye konuştu. 
     Anadol, basın toplantısının sonunda da Adana’nın Seyhan İlçesi’ndeki Anafartalar İlköğretim Okulu’nda bir öğretmen tarafından dağıtıldığını söylediği ve üzerinde AK Parti’nin amblemi olan ampulün yer aldığı test kağıdını gösterdi. 
     
</TEXT>
</DOC>
