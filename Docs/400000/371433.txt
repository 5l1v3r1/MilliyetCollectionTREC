<DOC>
<DOCNO> 371433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun15.html </URL>
<DATE> 2005/08/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Filistin Devlet Başkanı Abbas Genel seçimler 25 Ocak 2006'da... 
</HEADLINE>
<TEXT>

     Filistin Devlet Başkanı Mahmud Abbas, genel seçimlerin 25 Ocak 2006'da yapılacağını söyledi. 
     Abbas, seçime ilişkin okuduğu resmi kararnamede, ''seçimlerin Kudüs'te ve işgal altındaki diğer topraklarda 25 Ocak 2006'da yapılacağını'' belirtti. 
     17 Temmuz'da yapılması öngörülen seçimler, Haziran'da belirsiz bir zamana ertelenmişti. 
     Filistin Kurtuluş Örgütü FKÖ üyelerinden Cemil El Mecdelevi, geçen hafta, yönetim kurulunun genel seçimlerin 21 Ocak 2006'da yapılmasına karar verdiğini açıklamıştı. 
     Bu tarihin dini bir bayramla çakışabileceği düşüncesiyle 25 Ocak'a ertelendiği belirtiliyor. 
     Öte yandan Abbas, Filistin Yasama Konseyi önünde yaptığı konuşmada, Gazze'deki yerleşim birimlerinin boşaltılmasının ''ilk adım'' olduğunu belirterek, İsrail ordusunun, Filistin ayaklanmasının başladığı 2000 yılından itibaren işgal ettiği Batı Şeria'daki topraklardan çekilmesinin çok önemli olduğunu söyledi. 
     İsrail'in Filistin topraklarında yerleşim birimleri kurmaya ve Kudüs'ü Yahudileştirmeye son vermesi gerektiğini kaydeden Abbas, ''Bu tür eylemlere devam edenler barışı istemediklerini kanıtlayacaktır'' diye konuştu. 
     Abbas ayrıca, Morag yerleşim birimine yaklaşık 3 bin ev inşa edileceğini belirterek, ''Şimdiye kadar yerleşim biriminin olduğu Morag'a 3 bin evden oluşan yeni bir mahalle inşa edilecek'' dedi. 
     
</TEXT>
</DOC>
