<DOC>
<DOCNO> 368473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas12.html </URL>
<DATE> 2005/08/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
’İskoç kız Marmaris’te tecavüze uğrayıp asansör boşluğuna atıldı’ iddiası 
</HEADLINE>
<TEXT>

     Londra DHA 

      TATİL için Marmaris’e gelen bir İskoç ailenin 17 yaşındaki kızına, kaldıkları otelde tecavüz edildiği ve olayın ardından genç kızın psikolojik travma geçirmesi üzerine, ailenin şikayetçi olamadan İskoçya’ya döndüğü öne sürüldü. 
     İskoç Daily Record gazetesinin internet sitesindeki habere göre kimlikleri açıklanmayan turistler, 2 haftalık tatil için geldikleri Marmaris’te bir aile oteline yerleşti. Tarihi açıklanmayan, ancak ailenin otele yerleşmesinden 24 saat sonra meydana geldiği öne sürülen olay, anne ve baba alt kattaki otel barında içki içerken yaşandı. 
     
     KANLAR İÇİNDE YATARKEN BULUNDU 

     Üst katlardaki odasına çıkmak için merdivenleri kullanan genç kız, ’onarım görevlisi’ olduğu iddia edilen bir kişinin tecavüzüne uğradı. İsmi açıklanmayan bir kaynağın gazeteye verdiği bilgiye göre olay saat 21.00 ya da 22.00 sularında, yani fazla geç olmayan bir saatte yaşandı. 
     Daily Record’daki haberde, saldırganın, bağırmasını engellemek için eliyle kızın ağzını kapattığı ve daha sonra da tecavüz ettiği genç kızı asansör boşluğuna atıp ölüme terk ettiği öne sürüldü. İddiaya göre kızın çığlıklarını duyan otel personeli genç kızı asansör boşluğunda şoka girmiş vaziyette, kanlar içinde yatarken buldu. Olay yerine gelen polis ve ambulans ekipleri genç kızı hemen hastaneye kaldırdı. 
     
     ’TÜRK YETKİLİLER PARA TEKLİF ETTİ’ İDDİASI 

     Gazetedeki habere göre, annesi, babası ve erkek kardeşiyle birlikte geldiği Marmaris’te tecavüze uğradığı iddia edilen kızın ailesi, arkadaşlarına "Türk yetkililer bize nakit para teklif etti" iddiasında bulundu. Polisin, tecavüz zanlısının kim olduğunu bildiği öne sürülen haberde, Türk polisinin İskoç aileye, "Şikayetçi olmak istiyorsanız Türkiye’de kalmanız gerekir" dediği savunuldu. Ancak genç kız olay nedeniyle ağır bir şok yaşadığı için turist aile, tatili erken bitirip İskoçya’ya geri dönmek zorunda kaldı ve bu nedenle şikayetçi olamadı. 
     
     İNGİLİZ KONSOLOSLUĞU OLAYI BİLİYORUZ AMA YORUM YAPAMAYIZ 

     Aileye yakın kaynakların iddiasına göre polis, İskoçya’ya dönüşünde bu tecavüz olayından kimseye bahsetmemesini garantiye almak için genç kıza bir belge imzalatmak istedi, ancak kız bunu kabul etmedi. İsmi açıklanmayan kaynak gazeteye yaptığı açıklamada, "Çok korkmuş olsa da, o şimdi herşeyi geride bırakmak istiyor" dedi. 
     Daily Record’daki habere göre, dün gece Marmaris’teki İngiliz Konsolosluğu’ndan yapılan açıklamada, "Olaydan haberimiz var, ama yorum yapacak durumda değiliz" denildiği kaydedildi. 
     
</TEXT>
</DOC>
