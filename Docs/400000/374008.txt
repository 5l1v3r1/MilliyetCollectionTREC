<DOC>
<DOCNO> 374008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yasam/ayas.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un dereleri için 2 milyar dolar gerekiyor 
</HEADLINE>
<TEXT>


İstanbul'un, uzunluğu 400 kilometreyi bulan derelerinin ıslahı için 2 milyar 720 milyon YTL gerekiyor. Ancak İSKİ'nin ayırdığı bütçeyle bu çalışmaların sonuçlanması 11 yılı bulacak 

Mehmet Demirkaya 

İstanbul'da acilen ıslah edilmesi gereken toplam 400 kilometrelik dere için 2 milyar 720 milyon YTL yaklaşık 2 milyar dolar gerekirken İSKİ, 2005 yatırım programında sadece 242 milyon YTL ayırabildi. Bu rakamlarla, programa sadık kalınsa bile ıslah çalışmaları ancak 11 yılda tamamlanabilecek. 

68'inin durumu acil 
İl sınırları içindeki 174 dereden 68'inin acilen ıslah edilip kurtarılması gerekiyor. 
İSKİ yetkililerinin verdiği bilgiye göre, İstanbul Büyükşehir Belediyesi Meclisi'nin ıslah yetkisini 11 Ekim 2004'de İSKİ'ye devretmesinden sonra 1.8 kilometre dere ıslah çalışması gerçekleştirildi. 
Bu çalışmalarda gelinen nokta ise şöyle 
Tarabya Deresi atıksu tüneli ve kollektörleri inşaatı 520 metre, Yenibosna Deresi inşaatı 891 metre, Küçükköy-Alibeyköy Deresi atıksu ve yağmur suyu Kanalları 310 metre, Tavukçu Deresi ıslahı 15 metre, Cindere, Dolapdere ve Baruthane dereleri atıksu ve yağmur suyu kanal inşaatı 96 metre. 

Tavukçu Deresi 
Bağcılar, Bahçelievler ve Bakırköy ilçelerinden geçerek Marmara'ya dökülüyor. Daha önce de ıslah çalışmaları yürütüldü. Şirinevler bölümündeki ıslah çalışması geçtiğimiz günlerde başladı. İlk etapta 86 bina kamulaştırılarak yıkıldı. 2. aşamada 10 bina daha yıkılacak. Bu çalışmanın maliyeti yaklaşık 50 milyon YTL olacak. Önceki yıllarda yapılan ıslah çalışmasının bedeli yaklaşık 7.5 milyon YTL. 

Alibeyköy Deresi 
35 yıldır İstanbul'daki her büyük yağışta sel baskınlarıyla kamuoyu gündemine geliyor. Önceki yıllarda da çeşitli ıslah çalışmaları yürütüldü. 1997'de başlanılan ıslah çalışmasına 1.4 milyon YTL harcandı. Derenin sel baskınlarına neden olan 2 kilometrelik bölümünde 2005'de yeni bir ıslah çalışmasına başladı. Dere yatağındanki binalar kamulaştırıldı. Yıkımların büyük bir bölümü tamamlandı. İSKİ bu bölgeye 15 metre genişlik ve 3.5 metre yüksekliğinde dere yatağı inşa ediyor. Bu yıl sonunda tamamlanması öngörülen projenin maliyeti 9 milyon YTL. 

Kurbağalı Dere 
İstanbul'daki en sorunlu derelerin başında geliyor. Kollarıyla birlikte uzunluğu 50 kilometreyi bulan dere üzerindeki ıslah çalışmaları 15 yıldır sürüyor. 8 kilometrelik bölümü DSİ ve İBB tarafından ıslah edilen derenin kolları üzerinde ise İSKİ çalışma yapıyor. 

Ayamama Deresi 
Küçükçekmece ve Bakırköy'den geçerek Yeşilyurt'tan Marmara'ya dökülüyor. 5'te 1'i ıslah edilen 50 kilometrelik derenin D-100 Karayolu ile 02 Otoyolu arasındaki bölümü için acil ıslah çalışması gerekiyor. 

Küçüksu Deresi 
Küçüksu Kasrı'nın yanından İstanbul Boğazı'na dökülen derenin toplam uzunluğu 23 kilometre. Derenin bazı önemli kollarının ıslahı tamamlandı. 40 milyon YTL harcandı. 2003'te Küçüksu Arıtma Tesisi'nin temeli atıldı. 

K ğıthane Deresi 
Haliç'ten Sadabad Camii önüne kadar olan bölümü İSKİ tarafından ıslah edildi. Haliç'te dolaşacak sandalların Sadabad Camii önüne kadar gitmesi planlandı. Büyükşehir Belediyesi ve İSKİ'nin ortak ıslah çalışması tamamlandı. Diğer bölümün ıslahını üstlenen DSİ'nin 1997'de başlattığı çalışma ise kaynak yetersizliğinden yarım kaldı. 


</TEXT>
</DOC>
