<DOC>
<DOCNO> 357649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy11.html </URL>
<DATE> 2005/07/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Baykal Siyaseti dinin emrine sokmak insanlara verilecek en büyük zarar 
</HEADLINE>
<TEXT>

     CHP Genel Başkanı Deniz Baykal, ''Siyaseti dinin emrine sokmak, insanlara verebilecek en büyük zarardır'' dedi. 
     Baykal, Karabük'teki Şehitler Parkı'nda halka hitaben yaptığı konuşmada, dini siyasetin emrine vermenin, dine en büyük saygısızlık olduğunu söyledi. 
     Dinin kimsenin himayesine girmeye ihtiyacı olmadığını, siyasetçilerin de bu konudan elini eteğini çekmesi ve devleti işin içine sokmaması gerektiğini ifade eden Baykal, şöyle konuştu 
     ''Siyaseti, eğitimi ve hukuku kendi kuralları içinde düşüneceğiz. Dünyada siyaset, eğitim ve hukuk nasıl oluyorsa, biz de o işleri öyle düşüneceğiz. Dini oraya karıştırdığımız zaman, hem dine, hem de eğitime, hukuka ve devlet yönetimine zarar veriyoruz. Siyaseti dinin emrine sokmak, insanlara verebilecek en büyük zarardır. Buna fırsat vermemek gerekiyor. Ortadoğu'da birçok örnek var. Ama en önemlisi, Mustafa Kemal Atatürk'ün ortaya koyduğu Cumhuriyet projesidir.'' Baykal, Türkiye'de yaşanan İslamiyet'le ilgili olarak şikayeti bulunan geniş kitle olmadığını belirterek, şunları kaydetti 
     ''Huzursuzluk yok, herkes birbirine saygı gösteriyor. Her türlü yayınlar ise yapılıyor. Böyle bir ortamda milletin huzurunu bozmaya kalkmanın, bu dengeyi değiştirmeye çalışmanın, gizli gizli de İslam modellerine yöneltmenin Türkiye'ye getireceği bir yarar var mı Bu, ülkemizin altın dengesidir. Denge sayesinde Ortadoğu'nun en güçlü ülkesi Türkiye'dir. Üzerimize çeşitli oyunlar oynanıyor. Ancak dengeler doğru oturduğu için en güçlü ülke biziz.'' 
     
     ''DÖVİZ KANAMASI'' 
     CHP Genel Başkanı Baykal, halkın, yurtdışından gelen sigarayı yaygın şekilde kullandığına işaret ederek, ''Türkiye'de tütün konusunda döviz kanaması yaşanıyor. Eskiden kendi tütünümüzden, fabrikamızdan ve işçimizle ürettiğimiz sigaramızı tercih ederdik. Şimdi ise bu, söz konusu olmaktan çıktı'' diye konuştu. 
     Baykal'ın konuşması sırasında emekli işçi ve CHP üyesi olduğu bildirilen Ahmet Ataş, ''Son 30 yıldır sen de bu memleketin başındasın, ne yaptın '' şeklinde bağırması üzerine, polisler bu kişiyi alandan uzaklaştırdı. 
     
</TEXT>
</DOC>
