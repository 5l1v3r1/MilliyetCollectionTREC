<DOC>
<DOCNO> 386396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy14.html </URL>
<DATE> 2005/10/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Şener Kredi Kartı Tasarısı'nda geçmişe yönelik düzenleme yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Banka Kartları ve Kredi Kartları Kanun Tasarısı’nın önümüzdeki günlerde TBMM’ye getirileceğini belirterek, "Ancak, bu tasarının içinde geçmişe yönelik bir düzenleme yok" dedi. 
     TBMM Genel Kurulu’nda, CHP Bilecik Milletvekili Yaşar Tüzün’ün, kredi kartı mağdurlarının durumuna ilişkin gündemdışı konuşmasını, Başbakan Yardımcısı Şener yanıtladı. 
     Güncelliği nedeniyle konunun kamuoyunda sürekli tartışıldığını ifade eden Şener, makro ekonomideki olumlu gelişmeler, enflasyondaki düşüş ve piyasadaki güven ortamına karşın, kredi kartı kullanımında yaşanan olumsuzlukların sürdüğünü söyledi. 
     Şener, 2005 yılı Haziran ayı itibariyle toplam 28 milyon 400 bin kişinin kredi kartı kullandığını, bunların içinde borcu ödenmeyen kart sayısının 129 bin bunun yüzde oranının ise 0,5 olduğunu belirtti. Bu kadar düşük rakama karşın, konuyu önemsememenin mümkün olmadığını söyleyen Şener, şunları kaydetti 
     "Bununla ilgili tasarı hazırlıkları tamamlandı, önümüzdeki günlerde TBMM’ye gelecek. Hükümet olarak bu konuyu yasal bir çerçeveye oturtmaya kararlıyız. İstemeyene kart verilmemesi, kartların düzenli yerlerde verilmesi gelirin iki katını aşmayan kredi verilmesi ve faiz oranları gibi düzenlemeler bu tasarı içinde yer alacak. 
     Ancak, geçmişe yönelik bir düzenleme bu tasarıda yoktur. Bu tasarının yasalaşma süreci içinde geçmişe yönelik düzenlemeler yapmak, Meclis’in takdiridir." 
     
</TEXT>
</DOC>
