<DOC>
<DOCNO> 380637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo19.html </URL>
<DATE> 2005/09/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Galatasaraylı Ergün Trabzonspor maçına hazır olurum 
</HEADLINE>
<TEXT>

     Galatasaray'da, sakatlığı nedeniyle bir süredir forma giyemeyen futbolcu Ergün Penbe, Trabzonspor ile yapılacak lig maçına dek hazır duruma geleceğini söyledi. 
     Ergün, üniversite öğrencisi Şule Dinçel'in Bakırköy Yunus Emre Kültür Merkezi'ndeki resim sergisini, takım arkadaşı Orhan Ak ile birlikte ziyaret etti. 
     Burada medya mensuplarının sorularını yanıtlayan Ergün, takım olarak iyi futbol oynadıklarını ve liderliği hakettiklerini söyledi. 
     Önlerinde milli maç için verilecek araya dek ligde Samsunspor ve Trabzonspor, UEFA Kupası'nda da Tromso IL ile yapılacak rövanş maçı bulunduğunu hatırlatan Ergün, 3 maçı da kazanmak istediklerini kaydetti. 
     Sakatlığının geçtiğini ve pazartesi günü takımla birlikte antrenmanlara başlayacağını belirten Ergün, ''Trabzonspor maçına kadar hazır olurum'' dedi. 
     Takımda sakat oyuncuların çoğaldığına dikkati çeken Ergün, milli maçlar nedeniyle lige verilecek arada sakatların tamamıyla iyileşmiş olacağını ve Kayseri Erciyesspor maçında tüm kadronun hazır duruma geleceğini bildirdi. 
     Yeni transferlerden Heinz ile ilgili bir soruya da deneyimli futbolcu, ''Heinz çok kaliteli bir futbolcu. Aynı bölgede oynuyoruz ama ben her yerde oynayan bir futbolcuyum. Heinz, takıma uyum sağladığı zaman Galatasaray'a daha yararlı olacaktır'' yanıtını verdi. 
     Sarı-kırmızılı futbolcu Orhan Ak da bu sezon, geçen sezondan daha iyi performans gösterdiklerini kaydederken, gelecek haftalarda daha da iyi olacakları iddiasında bulundu. 
     Bu arada sergiyi gezerken tiyatro sanatçısı Üstün Asutay ile karşılaşan Galatasaraylı futbolcular, Asutay ile bir süre sohbet etti. 
     
</TEXT>
</DOC>
