<DOC>
<DOCNO> 370473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/spo02.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir takım çıkmadı 
</HEADLINE>
<TEXT>



Sarı - Lacivertli ekip, ligin üçüncü haftasında Çaykur Rizespor ile deplasmanda yapacağı maçın hazırlıklarına bir gün aradan sonra yeniden başladı. Christoph Daum yönetiminde Samandıra'da yapılan ve 1 saat 45 dakika süren antrenmana milli takımlarda bulunan 10 futbolcunun yanı sıra, Almanya'da tedavi gören Servet, sakatlığı devam eden Anelka ile Tuncay katılmadı. Eksikler nedeniyle ikisi kaleci olmak üzere, sadece 11 futbolcu idmanda yer aldı. Öte yandan Servet'in boğazına yerleşen bir bakterinin iyileşmesine engel teşkil ettiği öğrenildi. 

UEFA'dan övgü 

Şampiyonlar Ligi'nde mücadele edecek Fenerbahçe'nin stadı, UEFA yetkilileri tarafından incelendi. UEFA Şampiyonlar Ligi Direktörü Daniel Riberio, "Şükrü Saracoğlu Avrupalı olma yolunda hızla ilerliyor. İnşaat tamamlandığında Avrupa'nın sayılı statlarından biri Fenerbahçe'nin olacak" dedi. Asbaşkan Nihat Özbağı, toplantıdan sonra stadyumu gezen UEFA yetkililerine çalışmalar hakkında bilgiler verdi. 

Sitelere yasak 

Yönetim, Alex'in açıklamaları nedeniyle sıkıntıya düştü. Yöneticiler bu konuda yorum yapmaktan kaçınırken, Türk oyunculardan sonra yabancıların da kendi internet sitesinden görüş bildirmeleri yasaklanacak. Fenerbahçe yönetiminin ayrıca Alex'i bu çıkışı nedeniyle uyaracağı, Daum'un da kendisiyle özel bir görüşme yapacağı bildirildi. 


</TEXT>
</DOC>
