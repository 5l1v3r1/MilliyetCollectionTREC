<DOC>
<DOCNO> 368873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun09.html </URL>
<DATE> 2005/08/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Güney Kıbrıs’ta mektup bilmecesi 
</HEADLINE>
<TEXT>

     Oshan SABIRLI DHA 

      GÜNEY Kıbrıs Rum Yönetimi Dışişleri Bakanı Yorgos Yakovu, Fransız hükümetinin Tassos Papadopulos’a Türkiye ile ilgili olarak pozisyonunu ilettiğini söyledi. Fransız hükümetinin, Türkiye’nin uyum protokolünü imzalarken yaptığı deklarasyonla taahhütlerini yerine getirmediğini ilettiğini söyleyen Yakovu, kaçamak cevaplar vererek mektubun gelip gelmediğini açıklamaktan kaçındı. 
     Rum Haber Ajansı’nın haberine göre, Dışişleri Bakanı Yakovu, Kıbrıs’taki yabancı basın mensupları için bugün bir basın toplantısı düzenledi. Toplantıda sorulan Fransa Cumhurbaşkanı Jacques Chirac’ın, ülkesinin Türkiye’ye karşı pozisyonunu belirten bir mektubu Papadopulos’a gönderip göndermediği yolundaki soruya Yakovu, Fransız hükümetinin pozisyonu gayet açık. Fransa’nın politikası Kıbrıs Rum hükümetine iletildi'' yanıtını verdi. Rum Dışişleri Bakanı Yakovu, Papadopulos’un geçen hafta Kıbrıs’taki Fransız büyükelçisiyle görüştüğünü ve büyükelçinin Fransız hükümetinin pozisyonunu Rum lidere ilettiğini söyledi. Pozisyonun Fransa Cumhurbaşkanı tarafından mektup şeklinde mi iletildiği yolundaki soruya, Yakovu, mektup mu yoksa sözlü mü iletildiği hakkında kesin bir yanıt veremeyeceğini açıkladı. Fransa Başbakanı Dominique de Villepin geçen hafta yaptığı açıklamada, AB üyesi bir ülkeyi tanımayan aday bir ülke ile herhangi bir müzakerenin başlamasının söz konusu olamayacağını belirtmişti. 3 Ekim’de Avrupa Birliği- Türkiye üyelik müzakerelerinin başlamamasını, Kıbrıs’ın stratejik menfaatlerini zedeleyip zedelemediği yolundaki bir soruya Yakovu, Kıbrıs Türkiye’nin Avrupa Birliği ile üyelik müzakerelerine başlamasını destekledi'' yanıtını verdi. 
     Rum Dışişleri Bakanı, Türkiye’nin Uyum Protokolü’nü imzaladıktan sonra Kıbrıs Cumhuriyeti’nin tanınması konusunda yaptığı deklarasyon Avrupa birliği ortakları arasında alarma neden oldu'' dedi. Rum Bakan, Türkiye’nin bu açıklamasının kışkırtıcı nitelikte olduğunu, AB’nin iç hukuk düzenini torpillediğini öne sürdü. 
     
</TEXT>
</DOC>
