<DOC>
<DOCNO> 376607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/spo01.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü rastlantı 
</HEADLINE>
<TEXT>


Beşiktaş'ta kadro dışı kalan Emre Aşık ve Tayfun Korkut, A Takım ile birlikte aynı anda tesislere gelince antrenman yapmadan geri gönderildi 


Beşiktaş'ın elden çıkaramadığı iki eski yıldızı Tayfun ve Emre Aşık, teknik kadronun aldığı yeni yasakların kurbanı oldu. A takım oyuncularıyla aynı saatte tesislerde olmamaları için özen gösterilen iki futbolcu dün sabah antrenman yapmadan Ümraniye'den geri gönderildi. 
Teknik Direktör Rıza Çalımbay, A Milli Takım'ın Ukrayna ile oynayacağı kritik maç nedeniyle akşam yapılması planlanan çalışmayı sabaha aldı. Ancak Tayfun ve Emre Aşık'a saatle ilgili değişiklik bildirilmeyince istenmeyen buluşma gerçekleşti. A Takım oyuncularıyla karşılaşan Emre ve Tayfun apar topar tesislerden gönderildi. İki futbolcunun ayrı olarak antrenmana çıkma isteği geri çevrildi. 
Takımdan uzaklaştırılan bir diğer yıldız Okan Koç'un da bugünden itibaren Emre ve Tayfun ile birlikte antrenmanlara çıkacağı öğrenildi. Ancak Siyah - Beyazlı yönetim, yıldız futbolcu için tesislere noter çağırma kararı aldı. Okan'ın antrenmanlara düzenli çıkıp çıkmadığının resmi olarak kayıtlara alınacağı belirtildi. 

Gökhan'a yaşgünü partisi 

Siyah - Beyazlı takımın yıldız izimlerinden Gökhan Zan dün 24. yaşına bastı. Takım arkadaşları genç futbolcuya sürpriz yaparak, pasta kesti. Diyarbakırspor maçında Koray ile çarpışarak burnu kırılan Gökhan, Fenerbahçe derbisinde sahada olacağını açıkladı. 

Prim jesti 

Beşiktaş, UEFA Kupası macerasının başlamasına kısa bir süre kala takımın motivasyonunu artırabilmek için kesenin ağzını açtı. Yönetim, 4 maçlık seri galibiyetlere verilen prim sistemini yükselterek, Çaykur Rizespor karşılaşmasının kazanılması ve Mölmö'nün elenmesi durumunda takıma artı 30'ar bin dolarlık ödeme yapma sözü verdi. Siyah - Beyazlılar, önümüzdeki iki lig ve iki Malmö maçlarından zaferle ayrılmayı başarırsa yaklaşık 45'er bin dolarlık primi almaya hak kazanacak. 


</TEXT>
</DOC>
