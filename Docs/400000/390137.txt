<DOC>
<DOCNO> 390137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko24.html </URL>
<DATE> 2005/10/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İnternette yeni yarış... ''.eu'' tescili için başvurular başlıyor... 
</HEADLINE>
<TEXT>

     İnternette, Avrupa Birliği AB firmalarına yönelik uygulanacak ''alan adı'' tescili için başvuruların 7 Aralık'ta başlayacağı bildirildi. 
     Destek Patent Uluslararası İlişkiler Koordinatörü Ersin Dereligil, yaptığı yazılı açıklamada, internette alan adları spekülatörler tarafından tescil ettirilen birçok markanın zorunlu olarak başka isimlerle site açmak veya ''.com'', ''.net'' gibi adlarını geri almak için ciddi paralar ödemek durumunda kaldığını hatırlattı. 
     İnternette, AB firmalarına yönelik uygulanacak alan adı tescilinde de kıyasıya bir yarış yaşanacağını ifade eden Dereligil, AB'ye özgü, üst seviye bir alan adı olan ''.eu'' adresi için tescil başvurularının 7 Aralık'ta başlayacağını kaydetti. 
     Dereligili, ''.eu'' adreslerinin tescil edilmesi konusunda spekülatörlerin şimdiden önemli markaları içeren kabarık listeler hazırladığının tahmin edildiğini belirterek, yetkili kurum olan EURID'in, ilk üç ayda yaklaşık 1 milyon alan adının tescil edilmesini beklediğine değindi. 
     Alan adının tescil edilebilmesi için EURID adlı resmi kurum tarafından tanınan internet sağlayıcıların işlemi gerçekleştirmesi gerektiğini belirten Dereligil, ancak bundan daha da önemli olanın tescili yapılacak alan adının, CTM Topluluk Markası ya da AB'ye üye bir ülkede tescilli olması ve hak sahibi firmanın veya kişinin AB'de iş adresinin bulunması olduğunu kaydetti. Dereligil, talep edilen alan adının, tescil edilen marka ile aynı olması gerektiğine değinerek, şöyle dedi 
     ''Prestiji tartışılmaz bu olanak için en büyük sıkıntı spekülatörler. Firmaların markaları başkaları tarafından tescil edilirse mecburen başka isimler kullanmak zorunda kalacak. Sonuçta, 7 Aralık'ta yarış başlayacak, listeler oluşacak ve ilk başvuran hakkı elde edecek. Avrupa markası imajını ön plana çıkaran '.eu' alan adının tescili çok önemli bir fırsattır.'' 
     
</TEXT>
</DOC>
