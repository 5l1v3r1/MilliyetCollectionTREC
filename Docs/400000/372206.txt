<DOC>
<DOCNO> 372206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo10.html </URL>
<DATE> 2005/08/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gökdeniz Bunalımdayım 
</HEADLINE>
<TEXT>

     Ankaragücü maçının devre arasında oyundan alınan Gökdeniz, Stadı terketmem yanlış anlaşıldıysa özür dilerim, cezama razıyım dedi. 
     
     Moral çöküntüsü yaşıyor 

     Teknik Direktör Şenol Güneş tarafından Ankaragücü maçının devre arasında oyundan alınan, bunun üzerine stadı takım otobüsüyle değil de, izinsiz bir başına terkeden Gökdeniz Karadeniz özür diledi. Milli futbolcu, adı bahis skandalına karıştığı iddiasıyla geçen hafta içinde tedbirsiz olarak ceza kuruluna sevkedilmesi nedeniyle büyük moral çöküntüsü yaşadığını belirterek, Bugünlerde herkes üzerime geliyor'' dedi. 
     
     Yönetim rapor bekliyor 

     Tesislerde dün Şenol Güneş ile özel bir görüşme yapan Bordo - Mavili futbolcu, Ankaragücü maçında stadı terketmem asla kimseye bir tepki olarak algılanmasın. Bunalımdayım. Yaptığım hareket yanlış anlaşıldıysa herkesten özür dilerim. Cezama razıyım'' açıklamasını yaptı. Bu arada Futbol Federasyonu Başkanvekili Şekip, Gökdeniz’in diğer futbolcular gibi büyük bir ceza alabileceği gibi aklanabileceğini de söyledi. 
     
     -"GÖKDENİZ'İN AÇIKLAMALARI BİZİM İÇİN YETERLİ OLMUŞTUR" 

     Trabzonspor Kulübü Basın Sözcüsü İbrahim Şahin, Gökdeniz'in teknik direktör ve kulüp yönetimine yaptığı açıklamaları yeterli gördüklerini söyledi. 
     Şahin, Mehmet Ali Yılmaz Tesisleri'nde düzenlediği basın toplantısında, Gökdeniz konusunda son günlerde bazı iddiaların ortaya atıldığını anımsatarak, "Gökdeniz Türk futbolunun en önemli oyuncularından biridir. Takımımıza yaptığı katkılar ortadadır" dedi. 
     Trabzon camiasının Gökdeniz konusunda kendine yakışan duyarlı ve sakin bir yaklaşım ortaya koyduğunu vurgulayan Şahin, şöyle devam etti 
     "Gökdeniz konusunda gelişmelerin bu aşamaya gelmesi bizi de tedbir alma konusunda düşündürüyor. Federasyon ile başkanımız bu konuda görüşmeleri olmuştur. Açıklanan rapor bulguları da ortadadır. Gökdeniz'in biz Profesyonel Disiplin Kurulu'na tedbirsiz de olsa verileceğini düşünmüyorduk. Şimdi kurulun sağ duyulu davranarak ortada hiç olmayan bir suç nedeniyle bir ceza uygulamasına gitmeyeceğini bekliyoruz. Kurulun açıklamalarından sonra daha ayrıntılı açıklamalar yapacağız. Ortada sadece bir takım söylentiler var. Eşinin üzerine bir telefon kaydı var. Hiç ipe sapa gelmeyecek bir tespit var orada. Gökdeniz'in bu konudaki ifadeleri bizim için yeterli olmuştur. Futbolcumuzun suçlu olduğuna inansaydık zaten kulüp olarak biz gerekeni yapardık." Şahin, Gökdeniz'in Ankaragücü maçının ikinci yarısında sahayı terk etmesinin yanlış olduğunu, Şenol Güneş'in kendilerine henüz rapor vermediğini belirterek, "Hocanın vereceği rapor doğrultusunda ceza görecekse cezası verilir" dedi. 
     Bazı kişilerin hiçbir bilgisi olmadan ekranlarda Trabzonspor'u tartıştığını vurgulayan Şahin, şöyle dedi 
     "Trabzonspor hakkında bilgisi olmayan Trabzonspor konuşmasın. Çünkü oluşturduğumuz hukuk kurulu sayesinde bundan sonra Trabzonspor hakkında yalan yanlış, karalayıcı haber yapanlar hakkında basın kanunun uygulamalarını hayata geçireceğiz. Onun için Trabzonspor ile ilgili bilgisi, belgesi olmayanlar Trabzonspor'u konuşmasınlar. Ya programlarında Trabzonsporlu insanları yorumcu olarak bulundursunlar ya da Trabzonsporlu yetkililerden görüş alsınlar. Öyle yılın bir günü bir maç seyrettikten sonra Trabzonspor'un içini yargılamaya kalkmasınlar. O kişileri kınıyorum." Şahin, Trabzonspor'da transferin bitmeyeceğini ifade ederek, teknik direktör Şenol Güneş'in istekleri doğrultusunda transfer çalışmalarını sürdüreceklerini kaydetti. 
     Trabzonspor futbol takımında oynayanların büyük bir camianın oyuncuları olduğunu da vurgulayan Şahin, şunları söyledi 
     "Trabzonspor'da ki futbolcular bana göre Türkiye'nin en mutlu oyuncuları olması lazım. Bu onurlu formayı giymek, 18 kişilik kadroda olmak veya zaman zaman kadroya girememek bence büyük bir onurdur. Maddi yönden futbolcular Türkiye'nin en çok kazanan futbolcuları. Zamanında parasını alarak, kulüpte parası kalmayan, prim konusunda mağdur edilmeyen takımın oyuncuları. Fakat Sayın Şenol Güneş'in yönetim kurulumuza vereceği raporlar doğrultusunda, takımda oynamaktan mutlu olmayan futbolcu arkadaşlar varsa şu ana kadar böyle verilmiş bir rapor yok. Futbolcu arkadaşlar kulüp menfaati ön planda tutularak, mutlulukları adına başka taraflara gidebilirler." Şahin, bu hafta yapacakları Malatyaspor maçına ciddi hazırlandıklarını ve rakibin son iki haftada elde ettiği mağlubiyetlerin kendilerini rehavete sevk etmeyeceğini da vurguladı. 
     
     SALONDA ÇALIŞTALAR 

     Bu arada, günü çift antrenmanla geçirecek olan Trabzonspor, sabah antrenmanını salonda gerçekleştirdi. 
     Profesyonel Futbol Disiplin Kurulu'na tedbirsiz olarak sevk edilen Gökdeniz'in teknik direktör Şenol Güneş'ten izin aldığı bildirildi. 
     Gökdeniz'in son günlerde kendini iyi hissetmediği ve bunu nedenle Güneş'in de futbolcuya rahatlaması için izin verdiği kaydedildi. 
     Karadeniz ekibinin yaptığı çalışmaya Gökdeniz haricinde tüm futbolcuların katıldığı öğrenildi. 
     
     KÜRŞAT YARIN İMZALIYOR 

     Trabzonspor'un prensipte anlaştığı Beşiktaş'ın stoper oyuncusu Kürşat Duymuş'un yarın sözleşme imzalayacağı bildirildi. 
     Kürtaş'ın bu akşam Trabzon'da olacağı ve yarın Mehmet Ali Yılmaz Tesisleri'nde 4 yıllık sözleşmeyi imzalayacağı öğrenildi. 

     
</TEXT>
</DOC>
