<DOC>
<DOCNO> 353297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo21.html </URL>
<DATE> 2005/06/18/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Trabzon'da Zurawski transferi hüzünlü bitti... 
</HEADLINE>
<TEXT>

     Trabzonspor’un devre arasından beri transfer etmek için çaba verdiği Polonya’nın Wisla Krakow Takımı’nda forma giyen Maciej Zurawski’nin, İskoçya’nın Celtic Kulübü ile anlaştığı bildirildi. 
     Bordo-mavili yöneticilere, bugün, Wisla Krakow’un, Celtic Kulübü ile 3.4 milyon Avro’ya anlaştığı, futbolcunun da, bu transferden 1 milyon 250 bin avro alacağı bilgisinin geldiği öğrenildi. 
     Kulüp yönetim kurulu üyesi Metin Akbaşoğlu, AA muhabirine yaptığı açıklamada, Celtic Kulübü’nün futbolcunun transferi için kendilerinden daha fazla bir rakam verdiğini belirterek, "Biz de kulübün ekonomik menfaatleri doğrultusunda hareket ettik. Bu transferin gerçekleşmemesi bizi üzdü" dedi. 
     Zurawski’nin, pazartesi günü Celtic Kulübü ile resmi sözleşme imzalayacağını kaydeden Akbaşoğlu, "Bizim de alternatif oyuncularımız var. Teknik direktörümüzün kararı doğrultusunda transfer gerçekleştireceğiz. Zurawski’nin yerine aslanlar gibi oyuncu getiririz. Kimse merak etmesin" diye konuştu. 
     Zurawski’nin transferi için bordo-mavili kulüp, Wisla Krakow Kulübü’ne 2,5 milyon Avro önermişti. 
     Celtic Kulübü’nün, Polonya kulübü ile bir hafta önce anlaştığı ve bunun gizlendiği de kaydedildi. 
     
</TEXT>
</DOC>
