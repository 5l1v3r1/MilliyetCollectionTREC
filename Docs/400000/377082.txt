<DOC>
<DOCNO> 377082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy09.html </URL>
<DATE> 2005/09/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Baydemir'den Avrupa Parlamentosu'na 18 sayfalık rapor 
</HEADLINE>
<TEXT>

     Ferit ASLAN DHA 

FERİT ASLAN Diyarbakır DHA Diyarbakır Büyükşehir Belediye Başkanı Osman Baydemir, Avrupa Parlamentosu AP Başkanı Joseph Borrell’e sunduğu 18 sayfalık raporunda, terör örgütü PKK’dan "Kürt muhalefeti", "Kürt hareketi", dağdaki teröristten de "Dağdaki Yurttaş" olarak söz etti. Kürtlerin şiddeti kullanmasının, "devletin inkar ve baskı politikasıyla ilişkili" olduğunu öne süren Baydemir, "Türkiye'nin ateşkesi iyi değerlendirememesi sonucu çatışma ortamının yükseleceği"ni söyledi. 
     AP'nin davetlisi olarak Brüksel ve Strasbourg’a giden Baydemir’in, iki bölümden oluşan raporunun ilk bölümü "Bölgelerarası eşitsizlikler kıskacında Diyarbakır" başlığını taşıyor. Bu bölümde, devletin güvenlik sağlamaya yönelik politikalarıyla bölgenin ekonomik hayatına sürekli müdahale ettiği öne sürülüyor. "Demokratikleşme ve Kürt sorunu" başlıklı diğer bölümde de, cumhuriyetin kuruluşundan bu yana Kürtlerin dil ve kültürlerini ifadelerinin engellendiği, siyasete demokratik katılma kanallarının kapatıldığı, Kürtçe çizgi filmlere bile izin verilmediği öne sürülüyor. 
     Türkiye'nin, 1999 - 2004 dönemindeki "fiili barış ve çatışmasızlık ortamını iyi değerlendirilemediğini" iddia eden Baydemir "Kürt hareketinin 1 aylık eylemsizlik kararı"nın da sorunların demokratik çerçevede tartışılması ve toplumsal barışın tesis edilmesi için önemli bir adım olduğunu savundu. 
     
     "Fonları bize verin" 

     Baydemir, Kürt sorununun çözümü ve demokratikleşmeye dönük somut tespitlerini de şöyle sıraladı 
     1 - Başta Anayasa olmak üzere, tüm hukuksal ve idari mevzuatın kültürel ve siyasal farklılıkları yok sayan yasaklayıcı hükümlerden arındırılması gerekir. 
     2 - Toplumsal barış ve kalıcı siyasal istikrarın tesisi ve kalıcılaştırılması için politik nedenlerle gerek yurt dışında, gerekse dağda bulunan tüm yurttaşların geri dönüp, demokratik yaşama katılmaları için hukuksal düzenleme yapılması özellikle önemlidir. 
     3 - Kürtçe eğitim müfredatına alınmalıdır. 
     4 - Köy koruculuğuna son verilmeli, korucular topluma kazandırılmalıdır. 
     5 - Cezaevlerinde insani yaşam standartlarının sağlanması ve insan onuruna uygun olmayan tecrit ve yalıtım uygulamalarının terk edilmesi, toplumsal gerilimi azaltacak önemli bir adım olacaktır. 
     6 - Seçim barajı düşürülmelidir. 
     BAYDEMİR İÇİN MÜFETTİŞ 
     İçişleri Bakanlığı, Diyarbakır Büyükşehir Belediye Başkanı Osman Baydemir’in Strasbourg’ta yaptığı konuşma nedeniyle mülkiye başmüfettişi görevlendirdi. 
     Bakanlık, Strasbourg’ta yaptığı konuşmadaki, "terör örgütü PKK’nın Türk Silahlı Kuvvetleri ile aynı anda silah bırakması gerektiği, Türk-Kürt kavgası istemediği ve son zamanlardaki olayların teröristbaşı Abdullah Öcalan’ın sağlık durumunun basına yansıması sonucu meydana geldiği"ne ilişkin ifadeleri nedeniyle, Baydemir hakkında bir mülkiye başmüfettişi görevlendirerek Diyarbakır’a gönderdi. Mülkiye başmüfettişinin hazırlayacağı rapora göre, Baydemir hakkında soruşturma açılıp açılmayacağına karar verilecek. 
     Öte yandan bakanlığın, Tunceli kırsalında çatışmada ölü ele geçirilen terörist için "şehidimiz" ifadesini kullandığı bildirilen Nusaybin Belediye Başkanı Mehmet Tanhan hakkında da olayı soruşturmak üzere bir mülkiye müfettişi görevlendirdiği öğrenildi. 
     
</TEXT>
</DOC>
