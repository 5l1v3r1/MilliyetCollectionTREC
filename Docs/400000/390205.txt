<DOC>
<DOCNO> 390205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo12.html </URL>
<DATE> 2005/10/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Trabzon, Denizli'ye eksik bir kadro ile gitti 
</HEADLINE>
<TEXT>

     Turkcell Süper Ligi'nin son 5 haftasında 4 yenilgi ve 1 beraberlik alan Trabzonspor, yarın ligde Denizlispor ile yapacağı maç için Denizli'ye gitti. 
     Özel bir uçakla Denizli'ye giden bordo-mavili kafilede, kulüp başkanı Atay Aktuğ ve kafile başkanı Şener Yavuz'un dışında yönetici olmadığı gözlendi. 
     19 kişilik futbolcu kadrosuyla Denizli'ye giden bordo-mavili kafilede, sakatlıkları bulunan Fatih, Szmykowiak, Erdinç ve İbrahim Ege ile PFDK tarafından 10 ay ceza verilen Gökdeniz yer almıyor. 
     Samsunspor maçında gördüğü kırmızı kart sonrası aldığı 3 maç cezanın 2'sini çeken ve Tahkim Kurulu'nun bugün cezasını indirmesi durumunda Denizlispor maçında forma giyebilecek olan Hüseyin de kadroya dahil edildi. 
     
     LEE YONG OYNAYACAK 
     Kulüp doktoru Ahmet Çağlar, Kayserispor maçında sakatlanan Lee Yong'un Denizlispor maçında forma giyebileceğini söyledi. 
     Lee Yong'un tedavisi için doping içeren ilaçlar kullanmak zorunda kaldıklarını ifade eden Çağlar, ''Federasyonla yaptığımız yazışmalar sonrasında bu futbolcunun forma giymesinde sakınca olmadığı bize iletildi. Lee Yong, Denizlispor maçında forma giyebilecek'' dedi. 
     
     HALILHODZIC İLE SİFTAH PEŞİNDE 
     Trabzonspor, yeni teknik direktör Vahid Halilhodziç, yönetiminde galibiyet alma başarısı gösteremedi. 
     Halilhodziç yönetimindeki Karadeniz ekibi, ligde Samsunspor'a 3-1 yenilip Kayseri Erciyesspor ile golsüz berabere kalırken, Türkiye Kupası'nda da Kayserispor'a 3-0 yenildi. 
     Trabzonspor, Denizlispor'u yenmesi durumunda Boşnak asıllı Fransız teknik adam yönetimindeki ilk galibiyetini alacak. 
     
     46 GÜNLÜK ÖZLEM 
     Trabzonspor, Turkcell Süper Ligi'nde 46 gündür galibiyet alma başarısı gösteremiyor. 
     En son galibiyetini 11 Eylül'de sahasında Gaziantepspor'u 2-0 yenerek elde eden bordo-mavililer, sözkonusu tarihten bugüne dek olan 46 günlük süredir galibiyet hasreti çekiyor. 
     Karadeniz ekibi, bu sezonda deplasmandan 3 puanla ayrılma başarısı gösteremedi. 
     
</TEXT>
</DOC>
