<DOC>
<DOCNO> 350013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy06.html </URL>
<DATE> 2005/06/08/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Psikiyatrist politikacıdan liderlere mizah karnesi 
</HEADLINE>
<TEXT>

     DSP eski Sivas Milletvekili psikiyatri profesörü Cengiz Güleç, eski Cumhurbaşkanı Süleyman Demirel, eski Başbakanlar Bülent Ecevit ve Mesut Yılmaz, eski SHP Genel Başkanı Erdal İnönü ve Başbakan Recep Tayyip Erdoğan’a mizah yetenekleri ve duyguları açısından notlar verdi. 
     Cengiz Güleç’le ODTÜ öğretim üyesi felsefeci Profesör Ahmet İnam’ın, "Şen Profesörler" başlığıyla Hayvan dergisinde yaptığı söyleşilerin bu ayki konusunu mizah oluşturdu. Güleç, Freud’un ruhsal açıdan sağlıklı olmanın "çalışabilmek, sevebilmek ve gülebilmek" şeklinde üç ölçütü olduğuna yönelik sözlerini hatırlatarak, "Mizah duygusunun kaybolmasının bir patoloji hastalık olduğunu" belirtti. 
     Güleç, mizahtan rahatsızlık duyanların "nörotik ve narsist insanlar" olduğunu ifade ederken, "Mizah genelde zekayla ilintili gözükür ama bu aslında duygusal dünyamızın mizaha açık oluşuyla ilgilidir. Olsa iyi ama yüksek zeka işi değil, duygusal olgunlukla alakalı. Sadece kendi varlığından haberdar insan mizah üretemediği gibi, yapılandan da anlamaz" dedi. 
     
     ECEVİT VE YILMAZ’A SIFIR 

     Güleç, Ahmet İnam’ın eski bir milletvekili ve psikiyatri profesörü olarak politikacıların mizah yeteneklerini nasıl bulduğunu sorması üzerine liderleri şöyle tanımladı 
     "Milletvekilliğim boyunca Ecevit’in mizah yeteneğine hiç şahit olmadım. Oysa Erdal İnönü’de müthiş bir mizah duygusu vardı. Hem kendine yapılan takılmalara açıktı, hem de kendisi sürekli mizah üretirdi. Beğenmediğimiz Demirel’in bile mizaha karşı duygusal motivasyonu Ecevit’ten iyidir. 
     Demirel üzerine yapılanlar ciltler doldurur, ciddi bir rahatsızlık duyduğunu görmedim. Beğenmediğimiz Erbakan’ın bile belli bir mizah duygusu vardı." 
     
     ERDOĞAN’IN MİZAHA TAHAMMÜLÜ YOK 

     Ahmet İnam’ın, "Benim 20 kedimin hiçbiri bu olaya karışmadı. Ancak ’Tayyipler Alemi’ kapağını çok sevdim, ufak bir Penguen logosu var ya, oradan bile bakıyordu Tayyip. 
     Erdoğan’da ne mizah duygusu var, ne de içgörü" sözleri üzerine Güleç, Erdoğan için şunları söyledi 
     "Bir misyona gark olduğunda, o, zamanla bütün varlığını sarmaya başlıyorsa, psikolojik açıdan benim ilgi alanıma girmeye başlıyorsun demektir. En çok mizaha konu olabilecek insanlar bunların arasından çıkar. Bütün dünyaya, ancak davasına hizmet ölçüsünde değer veren bir adam, mizah üretemez. Hatta bir aşamadan sonra yaptığı işin sorgulanamaz olduğunu da düşünmeye başlar. Bu, despotluk geleneğine bağlanabilecek bir yaklaşım. Benlik ihtiyacı, takdir edilme ihtiyacı çok yüksek bir insanın, mizaha tahammülü olabilir mi Erdoğan, ’Siz susun, ben bilirim bu işleri’ diyor." 
     
</TEXT>
</DOC>
