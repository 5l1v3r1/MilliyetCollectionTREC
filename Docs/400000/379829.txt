<DOC>
<DOCNO> 379829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/siyaset/axsiy01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dolduruşa gelmeyeceğiz' 
</HEADLINE>
<TEXT>


Karadeniz Teknik Üniversitesi'nin eğitim yılını açan Erdoğan, öğrencilere, "Provakatörler ve tahrikçiler bu ülke düzenini yaralayamaz. Birlik beraberliğimize sahip çıkalım" dedi 

ABDULLAH KARAKUŞ Trabzon 


Başbakan Recep Tayyip Erdoğan, daha önce yumurtalı protestoyla karşılaştığı Trabzon'da dün Karadeniz Teknik Üniversitesi'nin eğitim-öğretim yılının açılışına katıldı. Başbakan, yaptığı konuşmada, birlik mesajı verdi. Öğrencileri, özgürlükleri zedeleyecek ve Türkiye'nin gücünü zaafa uğratacak marjinallere ve provokatörlere karşı uyaran Erdoğan, "Marjinal seslere kulak vermeyin. Provokatör ve tahrikçiler bu ülke düzenini, birliğini, kardeşliğini yaralayamaz. Birlik beraberliğimize sahip çıkalım" dedi. Erdoğan, şöyle devam etti "Kaybettiğimiz güven yeniden yeşeriyor. Yeter ki devlet, millet olarak aynı noktaya bakalım." 
Daha sonra memleketi Rize'ye geçen Erdoğan, vatandaşların havai fişek gösterisiyle karşılandı. Burada da kısa bir konuşma yapan Erdoğan, "Kimsenin oyununa gelmeyeceğiz. Bizim iktidarımız, bizim hükümetimiz, provokasyonlara gelen bir hükümet olmamıştır, olmayacaktır. Dolduruşlara gelen iktidar da olmayacağız" dedi. 

2. umresini de yaptı 

New York'tan Cidde'ye giden Başbakan Recep Tayyip Erdoğan, Suudi Arabistan'ın yeni kralı Abdullah'a tebrik ziyaretinde bulundu. Görüşmeden sonra Mekke'ye geçen Erdoğan, umre yaptı. Umreye, Emine Erdoğan'la Zeynep Babacan ve Nihal Aydın da katıldı. Erdoğan'ın Başbakan olduktan sonraki ilk umresi geçen yıl gerçekleştirmişti. 5. Ekonomi Zirvesi için 17 Ocak 2004'te Suudi Arabistan'a giden Erdoğan, saat 03.00'te ihrama girip gizlice umreye gitmişti. 

Prens yatırım için geliyor 

Erdoğan'ın Suudi Arabistan'da görüştüğü Prens Velid Bin Tallal'ın Türkiye'ye geleceği öğrenildi. En büyük uluslararası yatırımcılardan biri olarak bilinen Tallal'ın Türkiye'deki yatırım imk nlarıyla ilgili bilgi aldığı bildirildi. İkilinin görüşmesini izleyen, Prens'in yayın organlarında çalışan 2 genç kız, türbanları ve ojeli tırnaklarıyla dikkat çekti. 


</TEXT>
</DOC>
