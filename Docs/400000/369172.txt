<DOC>
<DOCNO> 369172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/yguven.html </URL>
<DATE> 2005/08/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'Ucuz kurtuldular' 
</HEADLINE>
<TEXT>



Yaz tatilinde sohbet ettiğim bir ağır ceza yargıcı anlatmıştı... 
"Adam eşini, kayınvalidesini, komşusunu kurşuna dizmiş. İlk celsede ayağa kalkıyor ve tahliyemi talep ediyorum diyor. Dudaklarımı ısırıyorum gülmemek için. İnsanlar bu kadar farkında değil yaptıklarının". 
Evet... Ortada yazılı kurallara göre bir suç varsa, bunun cezasına vakur bir şekilde katlanmak da meziyettir. 
Bizim kültürümüzdeki "kader mahkumu" hoşgörüsünün yarısı suça azmettiren toplumsal baskılarsa, diğer yarısı da cezasını ağırbaşlılıkla kabullenmedir. Suçlunun bile delikanlısını severiz biz. 
Belki kişisel zarar büyüyebilir. Ama "cezana razı olarak" içinde bulunduğunuzun toplumun düzenine yapacağınız katkı, sizin olmasa bile çocuklarınızın yararınadır. 
Hele "şeriatın kestiği parmak" bile değil, sadece tırnak ise kaytarmak için hukuksal boşluklar arayanlar asla "uyanık" diye tarif edilemez... Olsa olsa "fırsatçı"dır. 
Şayet bunu yapan bir kulüpse ve ben onun taraftarıysam, uzun zaman gizlerim hüviyetimi. Utanırım. Nerede kaldı kurşunlama olayına "faili meçhul" demek. Beşiktaş'ın stadındaki bıçaklamada fail bulundu, peki stat kapanmadı mı Beşiktaş'ın kaytarma yolları arayacak yetenekte adamı mı yoktu aklı mı 
Kapatılacak tabi... Çekilecek cezası... Çekilmeli... 
Çünkü futbolun kurallarına göre kendi seyircisinin taşkınlıklarından da sorumludur o kulüp. Faili olsa da olmasa da, senin tribününde bir adam kurşunlanmışsa cezana razı olacaksın. Üstelik Emniyet'in yetkisine girip kapıları açtırmışsan... 
Ölmeyen seyirci için "ucuz kurtulduk" diyeceğine, bir maç ceza için söyleyeceksin aynı şeyi. 
Ne zaman ki o kurşunun uzay mekiğinden sıkıldığı ispatlanır veya El Kaide yeni bir silah bulmuş ve kurşunu Galata Kulesi'nden atmıştır, o şahıs stada yaralı olarak gelmiştir, bazı provokatörler bubi tuzağı hazırlamıştır, o zaman anlarım. 
Hadi Fenerbahçe yöneticileri "kulübün hakkını koruyan savunma avukatı gibi" davranıyor diyelim. Benim asıl hayretim, o tribünlere gelecek insanların kurşunla yaralanma eylemine ceza verilmemesini savunmaları. 
Sanki diyorlar ki "yarın öbürgün biz de vurulursak takım yanmasın"... 
Siz hakkınızdan feragat edebilirsiniz. Lakin bu toplumun düzeni için müeyyidesi yazılı suçların cezasız kalmaması lazım. Beğenmiyorsanız kanunu değiştirirsiniz olur biter. 
Sevgili Gökmen Özdenak ile konuşuyorduk dün... Her zamanki dobralığı ile pat diye söyledi "Fenerbahçe olayı cezasız atlatırsa Beşiktaş seyircisini kimse tutamaz". 
Doğru değil mi 

Tohum 

Şenol Güneş, "İçindeki kıskançlık ve nefret tohumlarını dökmek için maç sonuçlarını beklemek karaktersizliktir" demiş. 
Ne yapsınlar yani .. Yenilgileri beklemeden olur olmaz zamanda mı döksünler bu tohumları Yoksa kaybedilen maçlardan sonra da ortaya çıkarmayıp gömsünler mi 
Gömerlerse Karadeniz'in toprağı çok verimli. 
Her halde "daima bekleriz" demek istedi Şenol Hoca. 
En iyisi kimsenin nefret ve kıskançlık beslememesi. Lakin eleştiri yapanları kıskanç ve nefret dolu olarak algılıyorsak ne olacak 
Belki içinden yapıcı eleştiriler de çıkacak. 
Keşke Şenol Hocam bu işlere girmese. Demokrasi var, kim ne derse desin. Kıytırık Rum takımına elenmezse kimse aldırmaz ki... 

Ellerine sağlık 

Geçen gün Şükrü Saraçoğlu Stadı'nın çatısı çatılırken önünden geçtim. Gördüğüm manzara, Arap aristokrasisinin süper yatlarından bin kat haşmetli geldi bana. Aynı duyguyu İskenderun Demir Çelik Tesisleri'nin inşaat safhasında hissetmiştim. 
İnsan inşaattan keyif alır mı .. Alınıyordu işte. Bir eserin ortaya çıkmasına tanık oluyordunuz. Koşuşan insanların ve yarattıklarının orantısına hayret ediyordunuz. Kutsal üretimin halka açık gösterisini izliyordunuz sanki. 
Bitince ortaya çıkacak manzarayı hayal etmek bile çok keyifliydi. 
Fenerbahçe yönetiminden eleştirisini esirgemeyen biri olarak, bunu yazmak boynumun borcuydu. Ellerine sağlık. 

Ailton-obsesyon 

Taktım Şu Ailton'a... Bunun doğumu da sahaya çıkması kadar zor olmuştur Allah bilir. Mutlaka tosuncuktu ekabir. 
Evet ekabir adam... Takvim sorunlu... 
Beşiktaş'ın hiçbir başlangıcında yok. Lig başlıyor o bilet arıyor. Avrupa'da tribünde oturuyor. Ligin son doksan dakikası tamamlandığında o koşmaya devam edecek her halde. 
Kişisel bir meselem yok Ailton'la... Lakin hem yönetimi hem de Rıza Hoca'yı zorda bırakıyor tribünde çekirdek çıtlayarak. 
Korkuyorum kilo alacak. 

Deniz ile hükmen 

Sayın İlhan Cavcav, Gençlerbirliği'ne karşı Deniz Barış'ı oynatan Fenerbahçe'nin hükmen yenik sayılmasını istemişti. Bir milyon Euro'luk bir alacak meselesi vardı. Ancak gelişmeler o ki, kurallar Fenerbahçe'den yana. 
Sayın Cavcav'ın Deniz Barış'ı oynatan Fenerbahçe için "hükmen yenilsin" talebi geri çevrilse de Deniz Barış'ın Luciano ile oynadığı maçlarda Fenerbahçe'nin galibiyeti zor gibi. Bir tür ilahi adalet işte. 



</TEXT>
</DOC>
