<DOC>
<DOCNO> 393087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko38.html </URL>
<DATE> 2005/11/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Altınyunus Çeşme bazı birimler dışında tüm hizmetlerine ara verdi 
</HEADLINE>
<TEXT>

     Altınyunus Çeşme Turistik Tesisler A.Ş. Yönetim Kurulu, otelin renovasyon ihtiyacını karşılamak üzere yapılacak yenileme ve modernizasyon çalışmaları nedeniyle bazı birimler hariç olmak üzere diğer tüm hizmetlere 1 Nisan 2006 tarihine kadar ara vermeyi kararlaştırdı. 
     Şirketten İMKB'ye yapılan açıklamada, şirketin bugünkü Yönetim Kurulu toplantısında, otelin renovasyon ihtiyacını karşılamak üzere yapılacak olan yenileme ve modernizasyon çalışmaları nedeniyle, yönetim ve idari işler birimleri ile Sağlıklı Yaşam Merkezi faaliyetleri hariç olmak üzere, diğer tüm hizmetlere 8 Kasım 2005 1 Nisan 2006 tarihleri arasında ara verilmesine karar verildiği duyuruldu. 
     
     NERGİS HOLDİNG 
     Nergis Holding A.Ş.'nin Yönetim Kurulu üye sayısının ve görev süresinin tespiti ile üye seçiminin yapılması, Yönetim Kurulu üyelerine TTK 334 ve 335. maddelerine göre yetki verilmesi konularının görüşüleceği Olağanüstü Genel Kurul toplantısının 30 Kasım 2005 Çarşamba günü saat 11.00'da Organize Sanayi Bölgesi, Sarı Cadde, No 23, Bursa adresindeki Nergis Tekstil Sanayi ve Ticaret A.Ş. toplantı salonunda yapılacağı bildirildi. 
     
     GSD 
     GSD Holding, şirketin çıkarılmış sermayesini, 250 milyon YTL kayıtlı sermaye tavanı içinde, 40 milyon YTL yüzde 50 bedelli arttırarak 80 milyon YTL'den 120 milyon YTL'ye yükseltecek. 
     
     DESA 
     Desa Deri Sanayi ve Ticaret A.Ş.'den Borsa'ya gönderilen açıklamada, Slovenya Hükümeti'nin IUV'nin hisselerinin ve kamuya ait borcunun satışından vazgeçmesi nedeniyle, Trzaska 31, SI 1360 Vrhnika, Slovenija adresinde yerleşik IUV- Industrija Usnja Vrhnika, D.D'nin özelleştirilmesi sürecinde söz konusu şirketin Slovenya Hükümetine olan borçlarının satın alınması için şirket tarafından yapılan teklifin kabul edilmediği bildirildi. 
     
     BOROVA 
     Borova Yapı Endüstrisi A.Ş., Borsa'ya gönderdiği açıklamada, Başbakanlık Proje Uygulama Birimi tarafından ihale edilen ve şirket tarafından kazanılan Türkiye Altyapı ve Kentsel Yeniden Yapılandırma Projesi Terra 1 ve Marmara Depremi Acil Yeniden Yapılandırma Projesi Meer kapsamında taahhüdü firmaca gerçekleştirilen Kaynaşlı, Düzce ve Gölyaka Cumayeri ikmal inşaatları ile ilgili işveren idareden yasal hakların ve alacakların tazmininin tahkim yoluyla çözülebilmesi amacıyla, şirketin ICC kuralları uyarınca Uluslararası Ticaret Odası'na tahkim başvurusunda bulunduğu kaydedildi. 
     
     KONİTEKS 
     Koniteks Konfeksiyon Endüstri ve Ticaret A.Ş.'den Borsa'ya gönderilen açıklamada, Grup Tekstil A.Ş. ile Haldun Aygün'den gelen yazı uyarınca Almanya'nın önde gelen modacılarından Minx Mode GMBH firması ile Koniteks A.Ş. hisse senetlerinin satın alınması ve hissedar olunması ile ilgili olarak yaptıkları gizlilik anlaşması uyarınca incelemeler neticesinde, Minx firmasının Koniteks hisse senetlerini 2,05 YTL fiyatla satın almayı teklif ettiği ifade edildi. 
     
</TEXT>
</DOC>
