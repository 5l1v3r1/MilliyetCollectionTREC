<DOC>
<DOCNO> 384046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/guncel/gun01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Resimler tıpkı seccadeler gibi' 
</HEADLINE>
<TEXT>


Ressam Hristoff, "Resimler seccadeler gibi derin düşünceler için ayrılan bir yer, bir yalıtım alanı. İnsan seccadede dua ediyor, o ona mistik bir alan sunuyor" diyor 

Yasemin Bay 

Geçtiğimiz yıl, büyükbabası, babası ve kendisinin resimlerinden oluşan "Üç İstanbullu" adlı sergiyle büyük ilgi gören ressam Peter Hristoff, yeni çalışmalarıyla sanatseverlerin karşısında. Hristoff'un "Dua" başlığı altında gerçekleştirdiği iki ayrı sergiden Ayasofya Müzesi'nde olanı 4 Ekim'de sona erdi. C.A.M. Galeri'deki devam eden diğer sergide sanatçı, tuval ve k ğıt üzerine yaptığı resimlere yer veriyor. Hristoff, 22 Ekim'e kadar ziyaret edilebilecek sergide, 'dua'ya dair göndermelerde bulunuyor. Sanatçı ile hem öyküsünü hem de resimlerini konuştuk... 

İstanbul doğumlusunuz. New York'ta yaşıyorsunuz. 
Annem Kadıköylü, babam Aksaraylı. Bulgar bir aileyiz. 1963'te New York'a gittik. Büyükbabam 1922'de Bulgaristan'dan İstanbul'a geldi. 1960'a kadar burada kaldı. Sonra Paris'e gitti. İstanbul'un resimlerini yapıyordu. Babam da öyle. Buradan ben 5 yaşındayken ayrılmıştık. İlk 1975'te, lisedeyken geldik. Sonra da devamlı gelmeye başladım. Son zamanlarda yılda en az iki kere geliyorum. New York'ta güzel sanatlarda hocayım. Gelip burada çalışıyorum, resim yapıyorum, farklı yerlerden besleniyorum. Biz Amerika'da göçmen bir aileyiz. Türkiye benim anavatanım. 

C.A.M'deki serginizi oluştururken nasıl yol aldınız 
C.A.M.'deki sergim iki seriden oluşuyor. İlk seri havayla, bulutlarla, oksijenle ilgileniyor. Öteki ateşle. İnsanın bu dünyadaki hali için hava, bulut ve ateşi metafor olarak kullanıyorum. Bulut resimleri yani açık resimler, daha çok duygusal konularla ilgileniyor, ateş resimleri ise daha çok fiziksel konularla. 

Farklı bir teknik uyguladığınızı görüyoruz resimlerinizde. 
İpek baskı, akrilik boya ve yağlıboya. Biraz heykel gibi, obje gibi yapıyorum. Boyayı sürüyor, sonra siliyorum. O bir iz bırakıyor, üstüne bir şey yapıyorum. Tekrar siliyorum. Bazen zımpara k ğıdıyla ovuyorum tuvali, bazen resimleri yıkıyorum. Bir anda tamam diyorum, bu konuyu anlatıyor, oldu. 

Neden üst üste çalışmayı tercih ediyorsunuz 
Belleğin izdüşümleri bunlar. Resim hükmediyor aslında bana. Sonu aklımda olmuyor. O beni yönlendiriyor. 

Ayasofya'daki serginiz yeni bitti. O sergide yer alan halılar ile bu resimler arasında bir benzerlik var mı 
Halılarda figürleri sembolik tarzda kullanıyorum, aynı resimler gibi. Hem fiziksel hem metafiziksel dünyanın içerisinde yerimiz nedir sorusunu soruyorum. Ümitler, üzüntüler, arzularla ilgili, ruhsal aydınlanmaya doğru uzanış, yaşama olan fiziksel ve bedensel bağlılığımız... Hem resimlerde hem halılarda en önemli subje o. 

Bu nedenle mi iki serginin de üst başlığını 'Dua' olarak belirlediniz 
Evet. 'Dua'yı fiil olarak kullanıyorum. İnsanlar ne hislerle niye dua ediyorlar, onu göstermeye çalışıyorum. İnsanlar dua ederlerken huzura kavuşuyorlar. 

Aynı zamanda resimlerle de insanları rahatlatma gibi bir durum söz konusu olabilir mi 
Tabii ki var. Soruyorum nasıl bir resim, bir seccade gibi olabilir Seccade bir kutsal ritüel, derin düşünce ve süsleme nesnesi. Birçok yönden resimler de benim için tıpkı seccadeler gibi derin düşünceler için ayrılan bir yer, bir yalıtım alanı. İnsan seccade üzerinde dua ediyor, o ona mistik bir alan sunuyor. Bir resmin önünde de öyle bir reaksiyon olabilir bence. Bir resim nasıl gözümüzden giriyor, beynimizi çalıştırıyor ve nasıl bizi başka bir yere götürüyor. Biraz dua gibi o da. 


</TEXT>
</DOC>
