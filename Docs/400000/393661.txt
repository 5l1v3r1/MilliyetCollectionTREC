<DOC>
<DOCNO> 393661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/cemal.html </URL>
<DATE> 2005/11/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Küreselleşme çağı 3 
</HEADLINE>
<TEXT>
Ekmek aslanın ağzında 

Vaclav Havel, ender yetişen filozof-devlet adamlarından biri. Liderliğini yaptığı Kadife Devrim'le Çekoslovakya'nın 1990'larda totaliter bir rejimden demokrasiye geçişini sağlamıştı. 
Vaclav Havel şöyle demiş Çek cumhurbaşkanıyken 
"Benim kalbim hep ortanın solunda olsa da, pazar ekonomisinin işleyen tek sistem olduğunu öteden beri biliyorum. Hayatın özü öylesine karmaşık, öylesine çok boyutlu ki, bütün bu çeşitliliği içinde hayatı bir merkezden planlamak imkansızdır." 
Nedir Havel'in gördüğü gerçek 
Serbest rekabet düzeni 
Pazar ekonomisi ya da piyasa... 
Bu gerçeği özellikle Berlin Duvarı'nın 1989'da yıkılmasından sonra dünyada görmeyen kalmadı gibi. 
Biz de gördük. 
Ama biz Türkiye'de pazar ekonomisi gerçeğinin farkına daha Duvar yıkılmadan önce varmıştık. 1970'lerin sonunda Başbakan Demirel, "Türkiye 70 sente muhtaç " diyerek noktayı koymuş ve 24 Ocak'la devletçiliğin iflas bayrağını göndere çekmişti. 
Uzun yıllar Türkiye de yalanda yaşamıştı. Planlı ekonomi, devletçilik öyleydi. Dışa kapalı, kendi kendine yeterli ekonomiler ham hayallerdi. 
Bu yüzden Türkiye, 1980'den itibaren ekonomisini çok daha fazla dışarı açmaya, dış ticaretini serbestleştirmeye ve pazar ekonomisinin gereklerine ayak uydurmaya başladı. Ancak 1990'lardaki duraksama yılları, Türkiye'yi tarihinin en büyük ekonomik felaketiyle tanıştırdı 
2001 Şubat krizi 
Türkiye insanı bu krizle olağanüstü yoksullaşırken, oyunun kurallarına tam olarak uymaktan başka çaresi olmadığını, artık denizin gerçekten bittiğini bir kez daha acı biçimde gördü. 
Onun için de ekonomide yapısal değişim ve reformlarla sistemin modernleşmesi yolunda adımlar kararlılıkla atılmaya başlandı. 
Bir başka deyişle 
Krizler Türkiye'yi olgunlaştırdı 
Böylece, yeni yolculuğun adı artık geri dönüşü olmayacak biçimde kondu 
Küreselleşme 
Ekonomide serbest rekabet düzenini, yani pazar ekonomisini esas alan, çoğulcu demokrasiyi benimseyen, insan hakları ve hukuk devletini rejimin vazgeçilmez parçası sayan yolda -Avrupa Birliği'ni de hedef alarak- yürümeye böylece koyuldu Türkiye. 
Bu yolculuk zahmetsiz değildi. 
Ama alternatifsizdi. 
"Ben bu oyunda yokum " demek lüksüne sahip değildi Türkiye. 
Tıpkı bütün dünya gibi... 
Dünkü yazımda da belirttiğim gibi, Churcill'in demokrasi için söylediği üzere pazar ekonomisi de kötülerin içinde en iyisi, eski deyişle ehveni şerdi. Bugüne kadar piyasadan, rekabet düzeninden daha iyisi bulunabilmiş değildi. 
İki uç vardı. 
Biri, devleti yücelten, devleti her şey sayan... Öbürü, devleti defterden silen, her türlü kötülüğün altında devleti gören aşırı liberaller... 
Gerçek, iki aşırı ucun da yanında değil. Küreselleşme çağında devleti adam etmek, kaliteli bir devlet yaratmak önem taşıyor. Devleti mutlaka kural devleti yapmak gerekiyor. Hukuka kavuşturarak 'şeffaflaştırmak'tan, demokratikleştirmekten geçiyor küreselleşme çağının devleti... 
Küçük ama güçlü, teknik bir devlet... Ekonomiye taş koyan değil, önünü açan, pazar ekonomisinin verimli çalışmasını kollayan bir devlet... Eğitimdi, sağlıktı, sosyal güvenlikti gibi konuları boşlamayan, bu açılardan küreselleşmenin, teknoloji devriminin yollarında yürüyen bir devlet... 
Kısacası devlet yok olmayacak. 
Ama değişecek 
Devletle pazar ekonomisinin yol arkadaşlığı bitecekmiş gibi bir arkadaşlık değil çünkü... 
Bu arada, devlet gibi küreselleşme de sütten çıkmış ak kaşık değil. Islah edilmeye muhtaç. Başı boş bırakılmaması gerekiyor. Bunun için uluslararası planda kurumsallaşma açısından yeni düzenlemelere kavuşturulması şart... 
Evet, küreselleşme bugün alternatifsiz. Duvarların arkasına saklanarak bir yere gidilmesi olanaksız. Ama küreselleşmenin bu alternatifsizliği, tıpkı devlet gibi kendi başına bırakılmasını gerektirmiyor. Devlet nasıl reforme edilecekse, küreselleşmenin de gittikçe küçülen, düzleşen bir dünyada ehlileştirilmesi lazım. 
Evet, yaşadığımız dünya rekabet dünyası. Herkes daha iyisini yaptıkça, daha iyisini hak ediyor. Bu bakımdan bir acımasızlık geçerli. The World Is Flat isimli kitabında Thomas L. Friedman küçük kızına şu öğüdü veriyor 
"Bak kızım, ben küçükken annem bana 'Tom, yemeğini bitir, tabağında bir şey kalmasın Çin'de, Hindistan'da insanlar açlıktan ölüyor' derdi. Benim sana tavsiyem daha farklı. Ben sana, 'Ev ödevini yap, derslerine iyi çalış Zira Çin'de ve Hindistan'da insanlar senin ileride çalışacağın işlere gözlerini dikmiş, kıvranıyorlar' diyorum." 
Bir başka deyişle 
Ekmek aslanın ağzında 
Hep daha iyisini yapmak zorundayız. Hem kişi olarak, hem toplum olarak. 
Yoksa aslana ham oluruz 
Daha iyi bir hukuk devletine sahip olmadan ne adalet dağıtabiliriz, ne de kalkınmak için yabancı sermaye çekebiliriz. Daha kaliteli bir eğitim sistemine, yenileşme makinesi üniversitelere sahip olmadan, teknolojiye, internet devrimlerine çok daha fazla kafamızı takmadan, ne küreselleşme çağına, ne dış rekabete ayak uydurabiliriz. Ekonomik ve siyasal istikrara daha çok sahip olmadan, ne aş ve iş sorunumuzu çözebiliriz, ne 'pasta'yı büyütebiliriz, ne de sosyal adaleti sağlayabiliriz. 
Daha iyiyi mi amaçlıyoruz 
Değişmek zorundayız 
Değişim korkusunu üstümüzden atmadan, duvarların arkasına saklanarak, her taşın altında düşman arayarak, kültürel ve ekonomik ırkçılık yaparak insanlarımız için daha güzel bir gelecek yaratamayız. 
Küreselleşme çağı diye yazmaya çalıştığım bu üçüncü ve sonuncu yazımı, sözü yine eğitim konusuna getirerek şöyle bağlamak istiyorum 
Geçmişin tutsağı olmayan, geleceğe bakan, geleceğe dönük hayallere sahip olan genç kuşaklar yetiştirmek zorundayız, eğer daha güzel, daha mutlu bir Türkiye istiyorsak... 
- 
Martin Wolf, Why Globalization Works, sayfa 40. İngiliz ve Amerikalı meslektaşlarım Martin Wolf ve Thomas L. Friedman'ın küreselleşmeyle ilgili son kitaplarından edindiğim izlenimlere dayalı yazılarımdan sonuncusu... 



</TEXT>
</DOC>
