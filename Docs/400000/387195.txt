<DOC>
<DOCNO> 387195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/axgun02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Türk dostu başkan 
</HEADLINE>
<TEXT>


ABD Milli Vergi Gelirleri İdaresi Başkanı Mark W. Everson, 1991'de geldiği İzmir'de iki Türk çocuğunu evlat edinmiş. Everson, iş çıkışı Türk dostlarıyla buluşup Türk restoranında rakı içiyor 

SALİH ZEKİ Washington DHA 

ABD'de özellikle vergi dönemlerinde "en nefret edilen kişiler"in başında gelen Milli Vergi Gelirleri İdaresi Internal Revenue Service - IRS Başkanı Mark W. Everson gerçek bir Türk dostu. Başkent Washington'un en güçlü bürokratlarından biri olan Everson, akşamları iş çıkışı şoförsüz, korumasız ve mütevazı şekilde müdavimi olduğu Türk restoranına gidiyor, Türk dostlarıyla buluşuyor, rakısını yudumlayıp mezesini yiyor. 

'Muhteşem yıllar' 
Mart 1991'den Nisan 1993'e kadar İzmir'de geçirdiği günleri "muhteşem yıllar" olarak nitelendiren Everson, Türk halkına hayran olduğunu, modern ve demokratik bir topluma dönüşümünü izlediğini dile getirdi. Eşinin ve kendisinin İzmir'e geldiğinde çocuğu olmadığını söyleyen Everson sözlerini şöyle sürdürdü 
"Ama İzmir'de 3 ve 4 yaşlarında biri kız, biri erkek 2 kardeşi evlat edindik. Adları Bahadır ve Pınar. Aradan 13 yıl geçti. Kocaman oldular. Biri polis, diğeri öğretmen olmak istiyor. Henüz Türkçe bilmiyorlar ama öğrenmelerini istiyorum. Türkiye'den döndüğümüzden beri Türkçe konuşacak fırsatları olmadı. 

Domates ve şeftali 
En çok Türk insanının içtenliğini ve sıcaklığını özledim. Çalıştığım şirketin müşterileri olsun, kendi çevremden olsun, çok iyi dostluklar kurdum. İnsanlar sizinle doğrudan ve sıcak ilişki kuruyor. Marmaris'ten mavi yolculuğa çıkmıştık. İnanılmaz bir manzaraydı. Mezeleri Türkçe söylüyor özledim. Türk yemekleri muhteşem. Hele domates ve şeftali yine Türkçe söylüyor , diğer meyve ve sebzelerin de olağandışı tatları vardı. Rakı içmeyi de ihmal etmiyorum." 

Web sitesine Paris Hilton kadar 'tık' 

IRS, yılda topladığı 2 trilyon dolarlık vergiyle, adeta ABD hükümetinin "cebi." 100 bin çalışana ve 10 milyar dolarlık bütçeye hükmeden Everson, "Vergi Amerika'da çok önemli. Altında derin bir felsefe yatıyor. İngilizcede 'Hayatta iki önemli gerçek var. Vergi ve ölüm. Gerisi hik ye' diye bir söz vardır. Oysa Türkiye'de vergi kaçırmak bazen gururlanma meselesi, başarı göstergesi gibi görülebiliyor" diyor. 
270 milyon nüfuslu ABD'de 183 milyon kişinin vergi ödediğini dile getiren Everson, IRS'nin, topladığı her 100 dolarlık vergi geliri için sadece 48 cent harcadığını, oysa Türkiye'de 100 liralık vergi toplamanın hükümete 2 liraya mal olduğunu belirtiyor. 
Vatandaşın vergisini elektronik ortamda doldurabilmesinin çok önemli olduğunun altını çizen Everson, "Geçen yıl 140 milyon hit aldık. Neredeyse Paris Hilton'un internet sayfasıyla aynı ligdeyiz" ifadesini kullanıyor. 
ABD'lilerin gözdesi olmadığını itiraf eden Everson, bunu şöyle örneklendiriyor 
"Her sabah uyandığımda yanıma gelen, kucağıma atlayan Hercules isimli bir köpeğimiz var. Ama 15 Nisan'da vergi ödemenin son günü uyandığımda 'selam' vermedi, yüzüme bakmadı, doğrudan eşimin yanına gitti. Eşim de 'Görüyor musun Yılın bu zamanları seni köpekler dahi sevmiyor' dedi." 

AB sürecine destek 

ABD'nin, Türkiye'nin AB'ye tam üyeliğine en kuvvetli destek veren ülke olduğunu kaydeden Everson, Türkiye ve Fransa'da yaşamış birisi olarak bu konuyu çok önemsediğini vurguluyor. Türkiye'nin Asya ile Avrupa arasında köprü görevi gördüğünü söyleyen Everson, "Batı Türkiye ile olumlu yönde ilişki kurup geliştiremezse, diğer İslam ülkeleriyle bu ilişki hiç kurulamaz. Umuyorum nihai karara varmaları 10 yıl sürmez ve bir an önce sonuçlanır" diyor. 


</TEXT>
</DOC>
