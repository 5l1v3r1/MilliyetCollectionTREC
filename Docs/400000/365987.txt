<DOC>
<DOCNO> 365987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/ydemirkol.html </URL>
<DATE> 2005/08/01/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Appiah - Conceiçao 
</HEADLINE>
<TEXT>



Georghe Hagi'yi çok eleştirmiştik. Daha 1. dakikadan itibaren saha kenarına kadar gelip, oyuncularına bağırıp çağırışı üzerine çok konuşmuştuk. Dünkü dağınık, kontrolsüz ve konsantrasyonsuz oyunu gördükten sonra bunun çok da anlamsız olmadığını görmüş olduk. Belçikalı'nın seyrettiği oyunda tüm hamleleri önce yapan ve oyunu kontrol eden Raşit Çetiner'di. Sarı-Kırmızılılar ise uyudu. 
Gerets, Galatasaray'da Hagi'nin kurduğu oyuna herhangi bir katkı yapmamış. Sürekli takımın oyun disiplininden bahseden Belçikalı, Sarı - Kırmızılılar'a bu temel üzerine tempo vermeliydi. Ama oyun disiplini ve pas otomatiğinde bir gerilemeden bile bahsedebiliriz. Evet, Bursa hafife alınacak bir rakip değildir. İkinci lig vücuduna hapsolmuş bir Süper Lig ekibidir. Ama Galatasaray'ın ligin başlamasına bir hafta kala bu kadar ısırmayan bir ekip oluşunu da anlamak kolay değil. 

Durum vahim 
Gerets'in oyun anlayışı geçen seneden çok farklı değil. Tek çapayla oynaması dışında. Orta sahayı baklava bir dörtlü olarak kuruyor. Şekil itibarıyla çok önemli bir fark yok. Ama işleyişte sorun var. Tek çapa yetersiz. Orada düşünülen Saidou da gerilemiş. Geçen yıl en çok eleştirilen oyuncuların başında gelen Conceiçao çok aranacak gibi. Galatasaray yıllık 1.8 milyon euro maliyetli Brezilyalı'yı gönderdi ve onun yeri zor dolacak belli ki. Öte yandan ezeli rakip 8 milyon euro bonservisle bir Ganalı'yı aynı mevkiye transfer ediyor. Futbol paranın karşılığını mutlaka verecek diye bir şey yoktur. Ama denk iki rakibin arasında bu kadar fark varsa, durum vahimdir. 

10 numara yok 
Diğer bir sıkıntı ise Gerets'in forvet arkasına Necati'yi koyma tercihinde. Galatasaray'ın 10 numarası ve o pozisyonu Necati'ye 2 beden büyük. Aslında kadroda o pozisyonu dolduracak oyuncu yok. Hagi'nin çift çapalı tercihi çok daha başarılıydı. Ya Gerets bu oyundan vazgeçecek, ya da oraya bir oyuncu alınacak. Yani Gerets vazgeçecek 



</TEXT>
</DOC>
