<DOC>
<DOCNO> 358466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas06.html </URL>
<DATE> 2005/07/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sosyal fobi alkol bağımlısı yapıyor 
</HEADLINE>
<TEXT>

     İbrahim ÖZÇEKİÇ DHA 

      SOSYAL ortamlarda başkaları tarafından inceleme altında tutulduğu korkusu ile başlayan ve eleştirilme ya da küçük düşme endişesi yaşanmasına neden olan sosyal fobinin, kişiyi zamanla alkol bağımlısı haline getirdiği belirtildi. 
     Kayseri Devlet Hastanesi’nden Psikiyatrist Dr. Mustafa Reyhancan, kişinin sosyal ortamlara girmekten kaçınmasına neden olan ve mesleki yaşamı ile aile hayatını olumsuz etkileyen sosyal fobinin genel ve özel olmak üzere iki farklı şekilde görüldüğünü belirtti. Genel fobide korkuların hemen her durumda geçerliği olduğunu, özel fobide ise başkalarının önünde imza atmak, yemek yemek gibi yalnızca özel bazı durumlarda korku hissedildiğini kaydeden Dr. Reyhancan, sosyal fobinin çarpıntı, titreme, terleme, kaslarda gerginlik, midede rahatsızlık hissi, göğüste sıkıntı hissi, sıcak ya da soğuk basması ve başağrısı gibi belirtilerle ortaya çıktığını söyledi. Sosyal fobinin ciddi sorunları gündeme getirebileceğine dikkat çeken Dr. Reyhancan şöyle dedi 
     Sosyal fobi, bir çok psikiyatrik rahatsızlığın ortaya çıkmasına yol açabilir. Bunların içinde en önemlisi depresyon, alkol ve ilaç bağımlılığıdır. Özellikle batılı ülkelerde yapılan çalışmalarda, sosyal fobide alkol kullanımı normal bireylere oranla 2.5 kat daha yüksek bulunmuştur. Bu da alkolün süperegoyu baskılayarak daha rahat davranmayı sağlaması olarak açıklanabilir ki, bu durum da zamanla alkol bağımlılığı riskini artırmaktadır. Alkolikler arasında yapılan bir çalışmada sosyal fobi görülme sıklığının normale oranla 9 kat fazla olduğu belirlenmiştir.'' Psikiyatrist Dr. Mustafa Reyhancan, sosyal fobide yaşanan sıkıntıya bağlı olarak intihar düşünceleri ve girişimlerinin sık görüldüğünün altını çizerek, bu nedenle sosyal fobinin bir an önce tanınıp, tedavi edilmesi gerektiğini ifade etti. 
     
</TEXT>
</DOC>
