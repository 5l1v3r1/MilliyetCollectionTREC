<DOC>
<DOCNO> 385237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun06.html </URL>
<DATE> 2005/10/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kıbrıs'ta gizli görüşme iddiası 
</HEADLINE>
<TEXT>

     Oshan SABIRLI DHA 

      RUM basını KKTC Cumhurbaşkanı Mehmet Ali Talat ile Rum Kesimi lideri Tasos Papadopulos’un temsilcilerinin adada bir çözüm bulmak için gizlice görüştüklerini iddia etti. 
     Fileleftheros gazetesinin haberine göre, Kıbrıslı Türk ve Rum yetkililer, iki liderin onayı ile inisiyatif hazırlamak üzere Kıbrıs içinde ve dışında birçok gizli görüşme gerçekleştirdi. ABD Dışişleri Bakanı Condoleeza Rice’ın Kıbrıs’ta çözüm için iletişim kanalları açmaya çalıştığını da belirten gazete, Washington yönetiminin iki toplum arasındaki ortamın derhal değişmesini arzuladığını yazdı. 
     Üst düzeyli bir yetkiliye dayandırılan haberde, tarafların uzun zamandır gerçekleştirdikleri gizli görüşmelerle yöntem üzerinde çalıştıkları ve Kıbrıs sorununa yeniden müdahil olma kararı almakta tereddüt eden BM Genel Sekreteri Kofi Annan’ın işini kolaylaştırmaya çalıştıkları öne sürüldü. 
     
</TEXT>
</DOC>
