<DOC>
<DOCNO> 362658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yazar/tamer.html </URL>
<DATE> 2005/07/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İlaçta dünyanın 16. büyük pazarıyız 
</HEADLINE>
<TEXT>


Dünyada rekabete en kapalı 2 endüstri hangisi diye sorsalar, ilk aklıma gelen cevap "silah ve ilaç" olurdu. Mecburen de olsa son dönemde ilaçta durum, biraz değişmeye başladı. 
Bir yanda gelişmiş ülkelerde nüfusun yaşlanması sonucu sigorta kapsamındaki ilaç faturaları karşılanamaz hale geldi. Diğer yanda Çin, Hindistan gibi küresel ekonominin yeni yıldızları, patent duvarlarının etrafından dolaşarak çok minimal harcamalarla müthiş ucuz ilaçlar geliştirmeye başladılar. Brezilya'nın yoksul Afrika için AIDS ilaçlarında patent tanımayarak üretime geçmesini de eklersek, ilaç devlerini 3 koldan sıkıştıran tabloyu kabaca ortaya koymuş oluruz. 
500 milyar dolarlık dünya ilaç piyasasını ellerinde tutan uluslararası ilaç devleri, işte bu 3'lü kıskaç sonunda "ucuz ilaç üretilecekse, onun en l sını da biz üretiriz" diyerek jenerik ilaç piyasasına hızla bir dalış yapmaya başladılar. 

Batı'da jeneriğe rağbet 
İlaç Endüstrisi İşverenleri Sendikası'nca geçen ay Ankara'da düzenlenen uluslararası konferansta, yaşlanan nüfus ve hızla kabaran ilaç faturalarıyla baş edemeyen zengin Batılı ülkelerde, jenerik ilacın önlenemez yükselişi hakkında önemli ipuçları verildi 
Amerika Jenerik ilaçları teşvik etmek ve ruhsatlandırma sürecini hızlandırmak için FDA'nın Food and Drug Administration bütçesine ek ödenek kondu. Jenerik ilacın da patentlisi kadar güvenli ve etkili olduğu hakkında, halka bilgilendirici broşürler dağıtılıyor. Fransa Jenerik ilaçların geliştirilmesi ve desteklenmesi amacıyla yapılan düzenlemelerle, ilk aşamada 2005'te 330 milyon dolar tasarruf sağlanacak. Avusturya Jenerik ilaçlarda hasta katkı payı, patentli ilaçlara göre daha düşük olarak belirlendi. Japonya Jenerik kullanımının yaygınlaşması için televizyonlarda reklamlar yayınlanıyor. 

Türkiye'nin cazibesi 
İsviçreli 2 ilaç devi Novartis ve Roche, gıcır gıcır yeni üretim tesislerini işte tam da bu dönemde Türkiye'de açtılar. İkisi de katı ilacı tablet ve draje burada üretip Avrupa'ya ihraç edecekler. Hatta Novartis, buradaki üretim tesisini açarken, Almanya'daki katı ilaç üretim tesisini kapattı. Çünkü artık ilaç sektöründe de maliyet gibi, verimlilik gibi kavramlar önem kazanmaya başladı. 
Türkiye tam da bu noktada, ilaç devleri için kilit bir ülke, çünkü 
1 AB ile müzakerelere başlayacağımız için veri koruma ve patent ve fikri mülkiyet hakları gibi konularda çok da kendi başımıza buyruk davranamayız. 
2 Bu yıl 10 milyar dolara ulaşacağı belirtilen ilaç satışlarıyla dünyada 16. büyük pazarız. 
3 72 milyonluk nüfusumuz önümüzdeki dönemde yaşlanacağı için ciddi büyüme potansiyeli olan bir pazarız. 
4 Nüfusumuzun 81'i SSK, Emekli Sandığı ve Bağ-Kur üyesi, sosyal güvenlik şemsiyesi altında. Yaklaşık 10'u yeşil kart sahibi. Dolayısıyla ilaç faturasının 90'ını devlet ödüyor. 
5 Dünyada ulusal ilaç sanayine sahip ender ülkelerden biriyiz. Her kademede yetişmiş insan gücüne sahibiz. Hatta bu alanda üst yönetici ihraç eder durumdayız. Avrupa standardında ilaç üretip Avrupa'ya ihraç edebilecek durumdayız. 
7 Çevremizdeki ülkelere çok kısa sürede teslimat yaparak stok maliyetinin çok düşük düzeylerde tutulabilmesini sağlayabilecek stratejik konumdayız. 

Çin olmaz, Türkiye olur 
Hal böyle olunca da rekabete kısmen de olsa geçiş yapma zorunluluğuyla yüz yüze kalan ilaç devlerinin üretim üssü olarak Türkiye'yi seçmeleri doğal. Bu koşullarda 1.3 milyar nüfuslu Çin ya da 1 milyar nüfuslu Hindistan değil, 72 milyonluk Türkiye daha cazip . 
Patentli ilaçları üretecek 2 yeni tesisin yanı sıra, jenerik ilaçta da 2 üretim tesisi devreye girecek. İlsan - İltaş'ı devralan Novartis, bu tesislerde Sandoz markasıyla jenerik ilaç üretecek. Bilim İlaç'ın temelini yeni attığı üretim tesisi ise büyük bir Amerikalı jenerik ilaç firması için üretim yapacak. 



</TEXT>
</DOC>
