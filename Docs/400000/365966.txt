<DOC>
<DOCNO> 365966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/siyaset/siy01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ula ula gel bakayım ' 
</HEADLINE>
<TEXT>


Erdoğan, Beykoz'da katıldığı sünnet şöleninde, Karadeniz şivesiyle, "Nerededir Davut Ula Davut, ula, ula, gel bakayım buraya" diyerek sanatçı Güloğlu'na seslendi 

ŞAKİR AYDIN İstanbul - Fotoğraflar BÜNYAMİN AYGÜN 


Başbakan Recep Tayyip Erdoğan, Beykoz Çayırı'ndaki sünnet şöleninde, AB ile ilgili Gümrük Birliği Ek Protokolü'nü imzaladıklarını, böylece Türkiye'nin geleceğe yürüdüğünü belirtti. Erdoğan, yaptığı konuşmada şunları söyledi 
"Bu gelecek, Türkiye'nin, dünyaya kapalı değil, dünyaya açık politikalarının ne olduğunu gösteren bir politikadır. Bunu sizlerle el ele vererek başaracağız. Bizim iktidarımız hortumcuların iktidarı değildir. Olmadı, olmayacaktır." 
2010'a kadar milli geliri 10 bin dolara çıkarmayı hedeflediklerini dile getiren Erdoğan, "Milli geliri 10 bin dolara çıkardığı anda Türkiye, AB'de aradığı yeri bulacaktır. 
Biz Türkler yük olmaya değil, hep yük almaya gitmişiz. Bu defa da yük almaya gidiyoruz. Medeniyetlerarası ittifakın ilham kaynağı Türkiye'dir. Türkiye ayrımcılığın olmadığı bir ülke" dedi. 

'Nerededir Davut ' 
Erdoğan konuşmasının sonunda Karadeniz şivesiyle, "Nerededir Davut Ula Davut, ula, ula, gel bakayım buraya" diyerek sanatçı Davut Güloğlu'nu sahneye davet etti. Vatandaşları hemşehrisiyle başbaşa bıraktığını söyleyen Erdoğan, Güloğlu'yla birlikte bir süre de "Beraber yürüdük biz bu yollarda" şarkısını söyledi. 


El ele tutuştular 


Beykoz çayırında belediyenin düzenlediği sünnet şölenine katılan Erdoğan, şarkıcı Davut Güloğlu ile birlikte şarkı söyledi. Erdoğan, Güloğlu ile birlikte, ''Beraber yürüdük biz bu yollarda'' şarkısını söylerken, eşi Emine Erdoğan'ın işareti üzerine el ele tutuştular. 


</TEXT>
</DOC>
