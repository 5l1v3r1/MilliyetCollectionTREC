<DOC>
<DOCNO> 365137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur08.html </URL>
<DATE> 2005/07/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tedavisi geciken hastaya Bakan yardım etti 
</HEADLINE>
<TEXT>

     Geçirdiği menenjit hastalığı sonucu işitme yeteneğini tamamen yitiren yeşil kartlı çocuğun acil yapılması gereken ameliyatı prosedüre takılınca, çözüm Devlet Bakanı Beşir Atalay’dan geldi. 
     Bakan Atalay, Sındırgılı 8 yaşındaki Şevket Ay’ın, yeniden duyabilmesi için ameliyatla acil olarak takılması gereken "Cochlear Implant" adı verilen biyonik kulağın, yeşil kartlı olması nedeniyle prosedüre takılması üzerine devreye girerek, tedavisinin başlamasını sağladı. 
     Bakan Atalay’ın girişimleriyle prosedürdeki sorunların giderilmesi üzerine küçük çocuğun 20 bin 500 doları cihaz olmak üzere toplam 40 bin doları bulan tedavisine, Bozyaka Eğitim ve Araştırma Hastanesi’nde başlandı. 
     Şevket Ay’ın tedavisini üstlenen KBB Uzmanı Dr. Levent Olgun, AA muhabirine yaptığı açıklamada, işitme yeteneğini hastalık sonucu sonradan yitiren hastalar ile erken dönemde fark edilen doğuştan işitme engellilerin tedavisinin, halk arasında "biyonik kulak" olarak adlandırılan "Cochlear Implant" ile mümkün olduğunu belirtti. 
     
     MENENJİT GEÇİREN HASTANIN ÖNCELİĞİ 
     Olgun, implantın iç kulağında meydana gelen hasar sonucu işitme kaybını yitiren hastanın, kulağının hemen arka tarafında kafatası içine yerleştirildiğini ve cihazın sesleri sinyale dönüştürerek, beyne ilettiğini söyledi. 
     Olgun, cihazın, konuşma becerisine sahip işitme yeteneğini sonradan kaybeden hastaların yeniden duyabilmelerine, doğuştan ya da erken yaşta işitme yeteneğini kaybeden hastaların ise konuşma yeteneğine de kavuşmalarına olanak sağladığını anlattı. 
     Hastanelerine müracaat eden 8 yaşındaki Şevket Ay’ın da, acil ameliyat edilmesi gereken grupta yer aldığına dikkati çeken Olgun, ancak ailesinin yeşil kartlı olması nedeniyle prosedür açısından sorun yaşandığını ifade etti. 
     Sorunun, yeşil kartın cihaz bedelini karşılayıp karşılamayacağının bilinmemesinden kaynaklandığını ifade eden Olgun, finansman sorunun çözümlenmesiyle Şevket Ay’ın tedavi sürecine başlandığını, implantla yeniden işitmesinin sağlanabileceğini kaydetti. 
     
     DUYAMAYINCA BUNALIMA GİRMİŞTİ 
     Şevket Ay’ın annesi Hatice Ay ve babası Halil Ay da çocuklarının Mart ayında geçirdiği menenjit sonucu sağır olduğunu ve o günden bu yana tedavisi için uğraş verdiklerini anlattı. 
     Bir sosyal güvenlik kuruluşuna bağlı olmamaları ve maddi durumlarının yeterli olmayışı nedeniyle Şevket’in ameliyatının yapılamadığını ifade eden anne ve baba, oğullarının bu süreç içinde bir daha duyamayacağı düşüncesiyle bunalıma girdiğini kaydettiler. 
     Hatice ve Halil Ay, Sındırgı Belediye Başkanı Ekrem Yavaş ve AK Parti Balıkesir Milletvekili Turhan Çömez’in girişimleriyle çocuklarına tedavi olanağı sağlayan Devlet Bakanı Beşir Atalay’a şükran duyduklarını ifade etti. 
     
</TEXT>
</DOC>
