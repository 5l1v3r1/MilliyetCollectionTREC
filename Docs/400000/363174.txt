<DOC>
<DOCNO> 363174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur37.html </URL>
<DATE> 2005/07/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kaza yapan tanker alev aldı 
</HEADLINE>
<TEXT>

     Kırıkkale’nin Bahşılı İlçesi’nde kaza yapan zift dolu tankerde çıkan yangın, itfaiye ekiplerince söndürüldü. 
     Yangın sırasında araç içinde sıkışan sürücü ise yaralı olarak kurtarıldı. 
     AA muhabirinin aldığı bilgiye göre, Kırıkkale-Bahşılı Karayolu’nun Kızılırmak Köprüsü’nde, Ömer Akçadağ’ın kullandığı 06 FTS 95 plakalı zift dolu tanker, Şevki Karabay idaresindeki 06 TGS 89 plakalı boş tankere arkadan çarptı. 
     Çarpışma sonucu, zift yüklü tanker motor kısmından alev alarak yanmaya başladı. Bu sırada araç içinde sıkışan sürücü Akçadağ, diğer tankerin sürücüsü Karabay tarafından kurtarıldı. Olay yerine gelen Kırıkkale Rafinerisi itfaiye ekiplerinin müdahalesiyle tankerdeki yangın büyümeden söndürüldü. 
     Yaralı sürücü Akçadağ, ambulansla Kırıkkale Yüksek İhtisas Hastanesi’ne kaldırıldı. 
     Yetkililer, yangının tankerdeki zifte sıçramadan söndürülmesinin olası faciayı önlediğini ve kazayla ilgili soruşturmanın başlatıldığını bildirdiler. 
     
</TEXT>
</DOC>
