<DOC>
<DOCNO> 358562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/yazar/kohen.html </URL>
<DATE> 2005/07/06/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Avrasya 'dansı'na davet... 
</HEADLINE>
<TEXT>


AVRASYA terimi, kapsadığı coğrafya açısından ilk bakışta kafaları karıştırabilir. Gerçekten Avrasya'nın harita üzerinde çizilmiş bir sınırı yok. Ancak bunun Orta Asya'dan Kafkasya'ya ve Balkanlar'a kadar uzandığı konusunda bir görüş birliği var. 
Son zamanlarda sıkça adı geçen Avrasya'nın özelliği, halen yerküremizin en hareketli ve kritik bölgelerini kapsamasıdır. Dünyanın en önemli siyasal, sosyal, ekonomik gelişmeleri bu coğrafyada oluyor. Dolayısıyla büyük güçler başta olmak üzere, uluslararası camianın dikkatleri de buralara çevrilmiş durumda. 
Türkiye'nin Avrasya'ya özel bir ilgi göstermesi için birçok neden var. Coğrafya olarak, bu bölgenin hassas bir noktasında ve bir köprü ya da geçiş yolu konumunda... Tarih ve kültür olarak, Türkiye'nin Avrasya ülkelerinin çoğu ile ortak mirası, bazısı ile de etnik, din ve dil yakınlığı var... Nihayet siyasi ve stratejik açıdan, Avrasya, Türkiye'nin oynamak istediği bölgesel ve küresel rol bağlamında, özel bir yere sahip... 

İSTANBUL dünden itibaren Avrasya başlığını taşıyan önemli bir konferansa ev sahipliği yapıyor. Marmara Grubu Vakfı'nın düzenlediği 3 günlük "Avrasya Ekonomik Zirvesi", Azerbaycan'dan Arnavutluk'a, Kazakistan'dan Moğolistan'a kadar 20 küsur ülkenin üst düzey siyasal ekonomik ve sosyal yetkililerini bir araya getiriyor. 
Bu "8. Zirve"nin gündeminde, enerji projelerinden kalkınmada kadının rolüne kadar çeşitli güncel konular var. 
Dünkü açılış oturumunda konuşmacılar, Türkiye'nin Avrasya olarak stratejilerinin oluşturulmasına verdikleri önem kadar, AB ile bütünleşmeyi esas tutmaları, "alternatifli" değil, "çok yönlü" bir politikaya duyulan ihtiyacı ortaya koydu. Bu görüşü, konferansı düzenleyen Marmara Vakfı Genel Başkanı Dr. Akkan Suver, gayet net biçimde "Avrasya'nın AB'ye alternatif olarak düşünülemeyeceğini" ve ikisinin birbirini tamamlamasının Türkiye'nin yararına olacağını belirterek ifade etti. 
Ankara'nın Avrasya açılımında aktif bir rol oynayan Devlet Bakanı Kürşad Tüzmen'in söyledikleri, Türkiye ile Avrasya ülkeleri arasındaki ekonomik ve ticari ilişkilerde önemli ilerlemeler kaydedilmekle beraber, h l yapacak çok işin bulunduğunu gösteriyor. Gerçekten Avrasya ülkeleri ile ticaretin toplamı, Türkiye'nin ticaret hacminin yüzde 10'undan ibaret. Tüzmen onlara şöyle seslendi "Yeterince şarkı söyledik. Şimdi dans zamanı geldi. Sizleri dansa davet ediyorum .." 

DÜNKÜ konferansta kuşkusuz en çarpıcı konuşmayı yapan, 9. Cumhurbaşkanı Süleyman Demirel oldu. Avrasya'ya yakın ilgisini sürdüren Demirel, bu geniş bölgede bir "güç oyunu"nun cereyan etmekte olduğunu belirtti. Bu oyuncuların başında tek süper devlet sıfatını daha yıllarca sürdürecek olan ABD geliyor. Çin kendine has pragmatizmi ve üstün rekabet gücü ile, Batılı ülkeleri ürküten bir oyuncu oluyor. Rusya, diğer bir oyuncu olarak, toparlanıyor. Nihayet AB de, şu sırada rehavetten kaynaklanan sıkıntılara rağmen, sahnedeki diğer güçlü oyunculardan biri... 
Demirel bu analizden hareketle, Avrasya ülkelerine ve de Türkiye'ye şu tavsiyelerde bulundu Ayaklarınızın üstünde durun, kaynaklarınızı iyi kullanın, pazar ekonomisini kurun, dünyaya açılın... İdeoloji kavgası bitti. Yapılacak iş hukukun üstünlüğünü ve halkın iradesini ön planda tutan iyi bir yönetim kurmaktır... 
Nihayet Demirel'in AB ile ilgili mesajı da şu AB'ye girersek çok iyi olur. Ama girmezsek, dünyanın sonu değil. O zaman kendi enerjinizi kullanarak yolumuza devam ederiz... 



</TEXT>
</DOC>
