<DOC>
<DOCNO> 362034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun36.html </URL>
<DATE> 2005/07/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Köhler, erken seçim kararını son günde duyuracak 
</HEADLINE>
<TEXT>

     Almanya Cumhurbaşkanı Horst Köhler'in, erken genel seçimlerle ilgili kararını, bu kararı alması için öngörülen sürenin son gününde kamuoyuna duyuracağı bildirildi. 
     Cumhurbaşkanlığı sözcüsü Martin Kothe, bugün başkent Berlin'de yaptığı açıklamada, Köhler'in 22 Temmuz cuma gününe kadar vakti olduğunu belirterek, ''Cumhurbaşkanı bu süreden sonuna kadar istifade etme hakkını saklı tutuyor'' dedi. 
     Köhler'in televizyonda halka hitaben bir konuşma yapacağı şeklindeki haberleri de ''yorum yapmak istemediği spekülasyonlar'' olarak nitelendiren sözcü Kothe, bu konuda daha başka ayrıntılı açıklama yapmayacağını kaydetti. 
     Alman hükümet sözcüsü Bela Anda da bu konuda yaptığı açıklamada, Köhler'in perşembe ya da en geç cuma gününe kadar bu konuda kararını vereceğine inandığını ifade ederek, ''Karar ne olursa olsun federal hükümet bunu büyük saygıyla karşılayacaktır'' dedi. 
     Birlik 90 Yeşiller Partisi Eş Başkanı Claudia Roth da Köhler'in, vereceği kararda partilerin ve halkın büyük çoğunluğunun erken seçim isteğini dikkate alacağına inandığını söyledi. 
     Cumhurbaşkanı Köhler'in erken seçim kararı alması durumunda, bu tarihten sonra en geç 60 gün içinde seçimlerin yapılması gerekiyor. 
     Almanya'daki tüm eyaletlerde yaz tatili sona ermiş olacağı için erken seçimin 18 Eylül'de yapılacağına kesin gözüyle bakılıyor. 
     
</TEXT>
</DOC>
