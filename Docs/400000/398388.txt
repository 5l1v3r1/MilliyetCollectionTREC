<DOC>
<DOCNO> 398388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun26.html </URL>
<DATE> 2005/11/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Nobel Vakfı'nın parası silah şirketlerinin hisselerine yatırılmış 
</HEADLINE>
<TEXT>

     Barış ödülü dağıtan Nobel Vakfı'nın parasının, ABD'de silah üretim alanında faaliyet gösteren Lockheed Martin ve Honeywell International şirketlerinin hisselerine yatırıldığı ortaya çıktı. 
     İsveç'in TT ve Norveç'in NTB ajanslarının haberine göre, Nobel Vakfı'nın barış ödüllerinde kullanılmak üzere ayrılan gelirlerinin bir bölümünü, ABD'deki T. Rowe adlı bir borsa şirketi yönetiyor. 
     Nobel Vakfı, gelirlerini değerlendirmesi için bu yatırım şirketine yetki verdi. Ancak T. Rowe şirketi, Nobel Vakfı'nın gelirlerini ABD'de silah sanayinde önde gelen şirketlerden Lockheed Martin ve Honeywell International'in hisse senetlerine yatırdı. 
     Lockheed Martin şirketinin savaşlarda kullanılan en güçlü bombaları ve ileri derecede nükleer silah taşıyan robotları üretirken, Honeywell International'in de ABD'nin silah sanayinde önemli rol üstlendiği belirtiliyor. 
     İsveç Nobel Vakfı Başkan Yardımcısı Aoke Alteus, TT'ye yaptığı açıklamada, Vakfın gelirlerinin silah şirketlerinde değerlendirildiğini reddetmedi, ancak bu konuda bilgisi olmadığını söyledi. Alteus, ''Vakıf olarak biz ABD'deki yatırım şirketi T. Rowe'e hangi şirkete yatırım yapacağı, hangi şirkete yatırım yapmayacağı hususunda bir direktif vermedik. Ancak Vakıf tabii ki bu yatırım şirketiyle etik bir tartışma başlatacak'' dedi. 
     Nobel Barış Ödülü'nü veren Norveç Nobel Komitesi Sekreteri Geir Lundestad da, NTB'ye yaptığı açıklamada, ''Nobel Vakfı'nın yatırımlarını yönlendiren ABD'deki T. Rowe, etik açıdan yeterince iyi davranmadı. Bu konuda daha açık bir politika yürütülmesi gerekiyor. Ayrıca biz bu konuyu defalarca gündeme getirdik, ama henüz netice alamadık'' dedi. 
     
</TEXT>
</DOC>
