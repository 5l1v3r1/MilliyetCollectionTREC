<DOC>
<DOCNO> 359844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun21.html </URL>
<DATE> 2005/07/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Papa'dan teröristlere çağrı Tanrı adına artık durun... 
</HEADLINE>
<TEXT>

     Roma Katolik Kilisesi'nin ruhani lideri 16. Benediktus, teröristlerden ''saldırılara son vermelerini'' istedi. 
     Aziz Petrus Meydanı'na açılan penceresinden her pazar yaptığı geleneksel konuşma sırasında, Perşembe günü Londra'nın sahne olduğu terör saldırılarına da değinen Papa, Katolikleri terör saldırılarında yaşamını yitirenlerin ruhlarına ve yakınlarını yitiren aileler için dua etmeye çağırdı. 
     Saldırıyı düzenleyen teröristlere de seslenen Papa, ''Kin içerisinde bu denli hunhar saldırılar gerçekleştiren kişilere ise şunu söylüyorum Tanrı ölümü değil, yaratmış olduğu hayatı sevmektedir. Tanrı adına artık durun'' dedi. 
     ''Geçen Perşembe günü Londra'da yaşanan terör saldırıları karşısında derin bir üzüntü duymaktayız'' diyen 16. Benediktus, ''saldırıları düzenleyen teröristlerin kalplerinin yumuşaması'' için de dua etme çağrısında bulunarak, şöyle konuştu 
     ''Yaşamlarını yitirmiş kişilerin ruhları ve onların aileleri için dua edelim. Ancak saldırganlar için de dua edelim. Tanrı'nın onların yüreğine dokunması için dua edelim.'' 
     
</TEXT>
</DOC>
