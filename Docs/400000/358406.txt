<DOC>
<DOCNO> 358406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo18.html </URL>
<DATE> 2005/07/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Federasyon Başkanvekili Yeni sisteme 4 büyüklerin net bir itirazı yok 
</HEADLINE>
<TEXT>

     Futbol Federasyonu Başkanvekili Hasan Doğan, yeni havuz sisteminin Türk futbolunun menfaatleri açısından bakıldığında son derece iyi bir sistem olduğunu söyledi. 
     Federasyon başkanı Levent Bıçakcı'nın Ataköy Olimpiyatevi'nde yaptığı toplantıdan sonra basın mensuplarının sorularını yanıtlayan Doğan, rekabetçi bir lig olacağını ifade ederek, ''Şikenin, şaibenin önüne geçecek bir düzenleme yaptık. Çalışanın, hak edenin ödüllendirdiği bir sistem getirdik'' dedi. 
     Anadolu kulüplerinin yıllardır ''Biz şampiyon da olsak aynı geliri alıyoruz'' şeklindeki şikayetlerinin bu sistemle ortadan kalkacağını vurgulayan Hasan Doğan, ''Bence herkes bunun arkasında duracak. 4 büyüklerle de konuştuk. Herkesin kendine göre bazı itirazları var. Ama asgari müşterekte buluşmakta bir sıkıntı yok gibi görülüyor'' diye konuştu. 
     
     ''4 BÜYÜKLERİN NET BİR İTİRAZI YOK'' 
     Hasan Doğan, yeni sistemle ilgili 4 büyüklerin net bir itirazının olmadığını söyledi. 
     Genel olarak 4 büyük kulübün, ''Biz gelirlerimizi temlik ettirdik, halka açıldık. Bu gelirler garanti olarak görülüyor. 2008'e kadar bu beklenen gelirlerimiz gerçekleşmezse kulüpler olarak sıkıntıya düşebiliriz. Bu sistemi 2008'e erteleyelim'' şeklinde görüşlerinin olduğunu anlatan Doğan, şöyle devam etti 
     ''Biz 4 büyüklere Siz bu güçlü kadrolarınızla ilk 4'de kalabiliyorsanız ve Türkiye Kupası'nda da daha önce olmayan çok ciddi bir gelirinizle zaten eski gelirinizi rahatlıkla karşılarsınız dedik. Çok beklenmedik bir gelişme olursa federasyon olarak bütçede 2 milyon YTL'lik havuz dengeleme payı ayırdık. Dengelemek adına bunu kullanırız. Ama bizim inancımız 18 kulübün en az 17'si geçen sezondan daha fazla gelir alacak.'' Doğan, bir gazetecinin ''Teşvik ve şike iddiaları bu sistemle ortadan kalkar mı '' şeklindeki sorusu üzerine, ''Bu bir ahlaki sorun. Ahlaksızlığı ortadan kaldırmak tek başına havuz sistemiyle olmaz. Bunun için bu ülkenin bütün namuslu insanları, devlet görevlileri, savcıları, basını ve federasyon görevlilerinin hepsinin samimi bir şekilde çalışması gerekir. Sadece havuz kriterlerinde yaptığınız bir düzenleme ile şike ve teşviki ortadan kaldıramazsınız. Ama maç başı prim sistemi gibi ciddi bir gelir var. Bu önemli bir ölçüde teşvikin önüne geçer'' diye konuştu. 
     Hasan Doğan, 7 Temmuz Perşembe günü yapacakları toplantıya tüm kulüpleri davet ettiklerini ve tüm kulüplerin bu önemli toplantıya katılacağını düşündüklerini sözlerine ekledi. 
     
</TEXT>
</DOC>
