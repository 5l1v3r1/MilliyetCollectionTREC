<DOC>
<DOCNO> 396314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy03.html </URL>
<DATE> 2005/11/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP kurultayında sakin saatler 
</HEADLINE>
<TEXT>

     İnternet üzerinden canlı yayımlanan ilk parki kurultayı olan CHP 31’inci olağan kurultayına Deniz Baykal tek aday olarak girdi. 
     CHP Genel başkanı Deniz Baykal’ın tek aday olarak girdiği 31’inci olağan kurultay Atatürk Kapalı Spor Salonu’nda başladı. 1264 delegenin katılması beklenen kurultayda 77 medya kuruluşundan 7 basın mensubu yer aldı. 
     Kurultayın bugünkü toplantısında çalışma raporuyla hesap raporları, tüzük değişikliği ile komisyon raporları görüşülecek. Çalışmalar genel başkan seçimleriyle sona erecek. Yarın Parti Meclisine 80 asıl, 20 yedek üye seçilecek. 15 asıl 15 yedek oluşacak yüksek disiplin kurulu için de oylamasa yapılacak. 
     Muhalefet girişimlerini bu kurultayda temsil edilmemesi, daha önceki CHP kurultaylarında gözlemlenen canlı ve gerilimli havanın yaşanmamasına yolaçtı. 
     
     DENİZ GEZMİŞ İLE DENİZ BAYKAL AYNI PANKARTTA 

     Partililerin diğer kurultaylara nazaran ilgisinin az olduğu gözlemlenirken, salonda ilginç pankartlar göze çarptı. İzmir Gençlik Kolları’nın Deniz Gezmiş ile Deniz Baykal’ı aynı karede gösteren "Denizlere ağlamayın, Denizleri anlayın" pankartı dikkat çekti. Salonda "CHP aydınlarıyla daha mutlu, ulemayla mollayla değil Borçlar bizim faizler değil Dayan halkım iktidarımız çok yakın 1 Mart onurumuzdur Yolsuzluk ve yoksulluğa son vermek için CHP" gibi pankartlar da yeraldı. 
     Baykal, Genel Merkezde buluştuğu il başkanlarıyla 10.30’da salona geldi. Baykal’ın salona gelişinde 10. Yıl Marşı ve "Pazara kadar değil mezara kadar" şarkısı seslendirildi. 
     
     BAYKAL'IN AÇILIŞ KONUŞMASI 

     CHP’nin 31’nci Olağan Kurultayı divan seçiminin ardından çalışmalarına başladı. Baykal, "CHP’lilerin kavga etmelerine gerek olmadığını dosta düşmana göstereceğim" dedi. 
     Genel Başkan Deniz Baykal’ın il başkanlarıyla kurultay salonuna gelişinin ardından Baykal, partinin 31’inci Olağan Kurultayını açtı. Baykal açış konuşmasında "tarihi" olarak nitelediği kurultayı açarken, Türkiye’nin önüne güçlü bir CHP koyarak çıkacaklarını ifade ederken, "CHP’lilerin kavga etmesine gerek olmadığını dosta düşmana göstereceğim" dedi. 
     
     KURULTAYDA "KURULTAY DIŞI" SESLER 

     CHP kurultayında muhalif sesler de duyuluyor. 
     "CHP 31.Olağan Kurultayına Uyarı" bildirileri dağıtan "CHP’de ve Türkiye’de Değişim Platformu" genel merkeze uyarılarda bulundu. 
     
     "MAHÇUP SOL" 

     Aralarında ANKA Gençlik Platformu, İstanbul Taban Hareketi ve muhalif delegelerinden Metin Tüzün, Semih Eryıldız ve Altan Öymen’in de bulunduğu CHP’de ve Türkiye’de Değişim Platformu kurultay salonunda bildiri dağıttı. 
     Bildiride yönetimin emekten, emekçiden, üretimden uzak, "mahçup bir sol" yarattığı ve partiye kan kaybettirdiği belirtilerek, "Parti sol özünü yitirdikçe ahlaki çöküntüye teslim oldu. Oysa sol Kuvayı Milliye ile birlikte yaşam anlayışımızın temelidir, köküdür" denildi. 
     
     BAŞARI VE BAŞARISIZLIKTAN BUNDAN BÖYLE BAYKAL SORUMLU 

     Başarı ve başarısızlığın bundan böyle Baykal ve ekibine ait olacağı belirtilerek, yeni gelecek yönetime şu uyarılarda bulunuldu 
     "-Hukuku müdafaa için kurulan partimizin genel merkezi parti içi hukuku ve demokrasiyi yok etmiştir. Tüzük çağdaş sosyal demokratik partilerde olduğu gibi demokratikleştirilmelidir. 
     -Kurultayda yeni bir sol program ve seçim bildirgesiyle sonuçlanacak ’ilk hedefler beyannamesi’ hazırlanmalıdır. 
     -Kurultayda örgütte ve ülkede heyecan ve dinamizm yaratacak partiyi iktidara getirecek yeni yönetim kadroları seçilmeli. Araştırma ve eğitim çalışmaları kurultayın ertesi günü başlatılmalıdır." 
     
     BAYKAL YARIM BAŞLAYAN İSTİKLAL MARŞI’NA İTİRAZ ETTİ 

     Daha sonra 1 dakikalık saygı duruşunun ardından İsiklal Marşı okundu. İstiklal Marşı, yarıdan başladığı için bitiminde Baykal, "Tümünü söyleyeceğiz tümünü. Korkma sönmez diye başlayacağız" diyerek İstiklal Marşı’nın yeniden okunmasını istedi. Yeniden okunan İstiklal Marşı’nın ardından ise divan başkanlığı seçimine geçildi. İl başkanlarının önergesi doğrultusunda Ankara İl Başkanı Hakkı Süha Okay divan başkanlığına seçildi ve divanın oluşmasının ardından kurultay çalışmalarına başladı. 

ANKA 

     
</TEXT>
</DOC>
