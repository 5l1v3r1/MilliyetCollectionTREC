<DOC>
<DOCNO> 394122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy18.html </URL>
<DATE> 2005/11/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP heyeti, Çorum'daki yolsuzluk iddialarını incelemeyi tamamladı 
</HEADLINE>
<TEXT>

     Çorum Belediyesi’ndeki ’rüşvet’ iddialarını araştırmak üzere, AK Parti Genel Merkezi tarafından görevlendirilen milletvekilleri incelemelerini tamamlayarak, Çorum’dan ayrıldı. 
     AA muhabirinin aldığı bilgiye göre, AK Parti Genel Merkez Yönetimi tarafından iddiaları araştırmak üzere görevlendirilen Yozgat Milletvekili Bekir Bozdağ ile Bursa Milletvekili Sedat Kızılcıklı, 9 Kasım Çarşamba günü Çorum’a gelerek başlattıkları incelemelerini tamamladı. 
     Çorum Valisi Hüseyin Poroy, Belediye Başkanı Turan Atlamaz, AK Parti Çorum İl Yönetim Kurulu Üyeleri ve iddialarda adı geçen Belediye Meclis Üyeleri ile görüşen Bozdağ ve Kızılcıklı’nın, yaptıkları incelemeler sonucu rapor hazırlayacağı ve parti yönetimine sunacakları bildirildi. 
     Öte yandan Alaca Adalet Binası’nın yarınki açılış töreni için Çorum’a gelen Ak Parti Genel Başkan Yardımcısı Nihat Ergün’ün, Alaca İlçe Teşkilatı’nda parti yöneticileri, ilçe ve belde belediye başkanları ile toplantı düzenleyeceği öğrenildi. 
     
</TEXT>
</DOC>
