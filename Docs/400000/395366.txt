<DOC>
<DOCNO> 395366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yazar/gureli.html </URL>
<DATE> 2005/11/16/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Ailede ve toplumda şiddet 
</HEADLINE>
<TEXT>


Ailede şiddet... Okulda şiddet... Toplumda şiddet... Suya atılan taşın giderek büyüyen çemberler biçimindeki dalgalarla yayılışı gibi, şiddet evrensel bir sorun haline geliyor. 
Sorunun odağında bir kara çekirdek gibi aile içi şiddet yatıyor. 
Aile içinde en önemli rol ise, gelecek kuşakları yetiştirecek kadınlara düşüyor. Kadınların öğretim ve eğitimi büyük önem taşıyor. 
Aynı çağrışımı siz de duyumsuyor olabilirsiniz Bu bağlamda Milliyet'in "Baba Beni Okula Gönder" kampanyası ile Hürriyet'in "Aile İçi Şiddete Son" kampanyası örtüşüyor, birbirini tamamlıyor. 
Hürriyet'in kampanyası çerçevesinde geçen hafta gerçekleştirilen uluslararası konferansta ortaya konan veriler durumun ciddiyetini anlatıyor. 
Şiddetin yaygınlaşmasında medyanın, özellikle televizyonun olumsuz etkisinin altı çiziliyor. Bu noktada bizden bir öneri Reklam verenler, şiddet içeren TV programlarına reklam vermesin. Yıllar önce Umut Vakfı'nın düzenlediği uluslararası panelde, böyle bir uygulamanın Almanya'da olumlu sonuç verdiğini bir Alman firmasının temsilcisinden dinlemiştik. Huzura en çok gereksinimi olan sermayenin, sorumsuzca rekabeti bir yana bırakıp, şiddetin her türüne karşı bilinçli davranması önemli. 
Sonuçta, toplumun bütün kesimlerinin ailede ve toplumda şiddeti önlemek için geniş bir yelpazede çaba harcaması gerekiyor. Baba Beni Okula Gönder ve Aile İçi Şiddete Son kampanyaları yelpazesi altında, Milliyet ve Hürriyet'le birlikte Çağdaş Yaşamı Destekleme Derneği ve bireysel silahlanmaya karşı kampanya sürdüren Umut Vakfı'nın katkılarının da yararlı olacağı kanısındayız. Cumhuriyet'in dört kadınından oluşan fotoğrafın topluma anlamlı, hoş mesajlar vereceğini düşünüyoruz. 

Bir kitap 
Nurettin İğci'nin medyayı iğneleyen 3 kitabı Bulut Yayınları'ndan çıktı. Fıkrayı aratmayan Karadeniz haberlerini derleyen "Fıkra Gibi Daaa" kitabındaki şu haber, seçmenin yüzde 25'inin oyunu alan partinin Meclis'te yüzde 65'lik çoğunluğu elde ettiği ülkemize pek uygun düşüyor 
"Gümüşhane'nin Tamzı köyünde 65 yaşındaki Ömer Ağaç, eşinin oyu ile muhtar seçilecek. Köy halkının gurbette olduğunu söyleyen Ömer Ağaç, sadece yaz aylarında geliyorlar. Kayıtlı 13 seçmenimiz var, ama seçim günü gelemeyecekler. Köyde karım ve ben yaşıyoruz. Karımın oyu ile muhtar olacağım, dedi." 

Bir şiir 
Dizelerimiz Berfin Bahar'ın kasım sayısında Derya Aslan'ın "Sen" şiirinden 
"Yüreğim yol alır uzaklara ve sevdaya Sen hasret duyduğum memleketim olursun Turna olurum hazanda bahara yol alan Sen bitmeyen ummanlarda baharım olursun" 



</TEXT>
</DOC>
