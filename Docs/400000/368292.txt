<DOC>
<DOCNO> 368292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun26.html </URL>
<DATE> 2005/08/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Chirac'tan Papadopulos'a 'destek' mektubu 
</HEADLINE>
<TEXT>

     Oshan SABIRLI DHA 

      FRANSA Cumhurbaşkanı Jacques Chirac’ın Kıbrıs Rum Kesimi’ne güvence mektubu verdiği iddia edildi. 
     Rum gazetesi Fileleftheros’un haberine göre Jacques Chirac Fransa’nın Güney Kıbrıs Büyükelçisi aracılığıyla Rum yönetimi lideri Tasos Papadopulos’a bir mektup göndererek, Türkiye’nin Kıbrıs Rum Kesimi’ni tanımaması durumunda AB’ye katılım müzakerelerine başlayamayacağını iletti. Gazete, Chirac’ın kendi el yazısı ile yazdığı mektupta, Türkiye’nin Rumları tanımaması durumunda müzakerelere başlayamayacağı şeklindeki Fransa Bakanlar Kurulu’nun görüşünü resmen iletmiş olduğunu savundu. Fileleftheros, Chirac’ın mektupta Rum Kesimi’nden Fransa’yı hayal kırıklığına uğratmamasını istediğini de yazdı. 
     Gazete, Rum Dışişleri Bakanı Yorgo Yakovu’nun, Fransa’nın, politika değişikliği konusundaki görüşlerine de yer verdi. Habere göre, Fransa’nın Türkiye’nin katılım sürecine ilişkin politikasını değiştirmesinin ardından Rum yönetimi ve Atina arasında ortak bir politika belirlenmesi amacıyla sürekli temasın bulunduğunu belirten Yakovu, durumun değerlendirilmesi için iki taraf arasında üst düzeyde bir görüşme gerçekleştirilmesi ihtimalini de göz ardı etmediğini ifade etti. 
     Fransa Başbakanı Dominique de Villepin geçen hafta yaptığı açıklamada, AB’nin 25 üyesinden birini tanımayan bir ülkeyle müzakere yapılmasının düşünülemeyeceğini belirtmiş ve Türkiye’den Rum Kesimi’ni tanımasını istemişti. Le Figaro gazetesi, Cumhurbaşkanı Chirac’ın da bu açıklamaları destektediğini öne sürmüştü. De Villepin’in açıklamaları ve Chirac’ın destek iddiaları Türkiye’de tepkiyle karşılanmıştı. 
     

     
</TEXT>
</DOC>
