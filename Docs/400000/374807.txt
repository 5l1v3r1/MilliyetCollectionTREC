<DOC>
<DOCNO> 374807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo33.html </URL>
<DATE> 2005/09/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Emre 3 hafta oynayamayacak 
</HEADLINE>
<TEXT>

     18. Dünya Kupası Avrupa elemelerinde 3 Eylül Cumartesi günü Danimarka ile karşılaşacak A Milli Takım'ın aday kadrosunda yer alan Emre Belözoğlu'nun, sakatlığı nedeniyle 3 hafta sahalardan uzak kalacağı açıklandı. 
     Fenerbahçe'nin Dereağzı Tesisleri'nde gerçekleştirilen A Milli Takım antrenmanı öncesi bir açıklama yapan A Milli Takım Doktoru Cengiz Dinç, Emre'nin bugün kontrolden geçirildiğini ve MR'ının çekildiğini belirterek, ''Sağ üst baldır arka adalesinde ikinci derece zorlanma var. Ödem ve minimal bir kanaması bulunuyor. 3 hafta futbol oynamasının sakıncalı olduğunu düşünüyoruz. Antrenmanlara katılmayacak'' dedi. 
     Dinç, bir gazetecinin ''Emre takımında sakat sakat oynadığı için mi bu duruma geldi '' biçimindeki sorusuna, ''Emre sakat sakat oynamadı. Bulgaristan maçında küçük bir sorun olmuştu ama o geçti. Şu andaki sakatlığı da yeni bir yaralanma'' yanıtını verdi. 
     Takımdaki öteki sakat oyunculardan Serhat'ın herhangi bir sorununun kalmadığını kaydeden Dinç, ''Serhat, bugün takımla birlikte antrenmanlara başladı. Durumu gayet iyi. Ergün'ün sol ayak parmağında ağrı ve şişlik vardı. Onun durumu da iyiye gidiyor'' açıklamasını yaptı. 
     
</TEXT>
</DOC>
