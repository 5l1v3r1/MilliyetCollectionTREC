<DOC>
<DOCNO> 371612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/ygokce.html </URL>
<DATE> 2005/08/21/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çalımbay'a Oscar ödülü 
</HEADLINE>
<TEXT>



Her şeyden önce bu fikstüre itirazım var Takımlar, iki ayrı koldan peşpeşe büyüklerle kapışıyor. Üç hafta içinde Ankaragücü, Galatasaray ve Trabzonspor'la, Gençlerbirliği de Fenerbahçe ve Beşiktaş'la karşılaşıyor. Devamı öteki takımların başına. Bu kadar aralıksız yüksek engel peşpeşe gelince o fikstürün adil olduğunu kimse söyleyemez. Büyüklere numara verirken, birbirlerinden uzak tutmayı unutmuşlar. Bu durum bazı takımların küme düşmesine kadar kötü etkiler yaratabilir. 
Gelelim maça... Başkentte yine bol koşulu, enerjik, kıran - kırana bir maç izledik. Ama açılıştaki Gençler - Fener gösterisi kadar zengin içerikli, bol pozisyonlu, ah - vah'lı bir tablo yoktu ortada.Gerçek şu ki, iki takım da savunma öncelikleriyle oynuyorlar. Yaratıcı çabalar ve organizasyonlar gerektiren, hücum aksiyonlarında henüz istenen düzeyde değiller. Gençlerbirliği, Isaac ve Mehmet Çakır gibi genç forvetlere sahip olduğundan daha çok sabretmek zorunda. Beşiktaş'ta ise belli bir organizasyon sıkıntısı var. Öncelikle kanatları hücum oyununa sistematik biçimde sokamıyorlar. Ali Güneş ve Adem Dursun'un çabaları henüz olgun meyveler vermiyor. Ne var ki Beşiktaş'ın sağlam omurgası dün bir hafta öncesine göre daha durgun olmasına rağmen, yine de maçı kontrol etmeye yetti. 
Ahmed Hassan Denizli maçının gerçek kahramanıydı. Dün ise sadece sanaldı Bir hayalet gibi dolaştı, bol bol top kaybetti, o kadar.Ama bir Kleberson vardı ki, koşup seyretmeye değer. Olağanüstü rahat, kararlı, hazır ve arkadaşlarını rahatlatan bir top dağıtım merkeziydi.İkili mücadeleden kaçmadı, fizik çatışmalardan kaçındı. Bu işi bu kadar yumuşak ve ustalıkla yapan futbolcu az bulunur. 
Rıza Çalımbay, şanslıydı... Adem Dursun'un uzun ortasını kapan ve çok akıllı bir asist yapan Youla, onun oyuncusuydu.Dünkü maçı tembel koşularla geçiren Ailton tek 'tık'la golü atıverdi. O da Rıza hocanın oyuncusuydu. Rıza hoca, Ailton ve Youla ile bir gol buldu. Onları dışarı aldı, bu defa da Veysel - Tümer'le ikinci golü yakaladı. Onlar da Rıza hocanın oyuncularıydı.İki farklı forvet ikilisinden de birer gol bulabiliyorsanız, bu hem şans hem de hocalık kalitesidir. Ailton'un bozulmaya da hiç hakkı yok. Hazır değilim, diyen kendisi değil miydi 
Gelelim Rıza hocanın en büyük ödülüne... İki kaleci farkı skor tabelasına da yansıdı.Oscar ödülü Rıza hocanındı ve kazanan o oldu.İnanmayan maçın özetlerini izleyebilir. 



</TEXT>
</DOC>
