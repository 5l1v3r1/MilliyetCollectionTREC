<DOC>
<DOCNO> 375487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/siyaset/siy07.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlara Danıştay'dan 'dur' 
</HEADLINE>
<TEXT>


ANKARA Milliyet 


Danıştay, "Munzur Projesi" kapsamında yer alan Konaktepe I ve II barajlarıyla hidroelektrik santralının Türk-ABD şirketlerinden oluşan konsorsiyuma yaptırılmasına ilişkin Bakanlar Kurulu kararını iptal etti. 
İstanbul ve Ankara'da oturan 7 kişinin, projeye ilişkin 10 Eylül 1998 tarihli Bakanlar Kurulu kararı ve bu karara dayanılarak konsorsiyumla imzalanan sözleşmenin iptali istemiyle açtığı dava esastan sonuçlandı. Danıştay, Bakanlar Kurulu kararı ve sözleşmenin iptaline karar verdi. Adli tatilden önce verilen kararın, yazımı tamamlandıktan sonra yakında taraflara tebliğ edileceği kaydedildi. Davalılar, Başbakanlık ile Enerji ve Tabii Kaynaklar Bakanlığı bu kararı temyiz edebilecek. Temyiz istemini Danıştay İdari Dava Daireleri Kurulu görüşecek. 
Kararla, Tuncelililerin doğal yapısının bozulmaması için kampanyalar düzenledikleri Munzur Nehri üzerinde yapılması tasarlanan 2 barajla ilgili çalışmalar, yeni bir projelendirme ve yeni bir şirketle anlaşılana kadar ortadan kalkmış oldu. 



</TEXT>
</DOC>
