<DOC>
<DOCNO> 374531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur45.html </URL>
<DATE> 2005/08/31/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İzmir'de çalıntı araç operasyonu... 
</HEADLINE>
<TEXT>

     İstanbul’dan getirilen çalıntı araçları İzmir’de sattığı iddia edilen otomobil tamircisi yakalandı. 
     Alınan bilgiye göre, bir ihbarı değerlendiren Asayiş Şube Müdürlüğü Otomobil Hırsızlık Büro Amirliği ekipleri, Bornova İlçesi’nde çalıntı olduğu belirlenen 34 VK 2142 plakalı otomobili buldu. 
     Ekipler, otomobilin İstanbul’dan 10 gün önce çalındığını, ruhsatı sahte olan aracın gerçek plakasının da 34 RUF 96 olduğunu belirledi. 
     Otomobilin sahibi Mustafa E’nin aracı otomobil tamircisi Uğur T’den satın aldığını belirtmesi üzerine, polis ekipleri harekete geçti. 
     Uğur T’nin Bayraklı Semti’ndeki tamirci dükkanında yapılan aramada, yine İstanbul’dan çalındığı belirlenen 1 otomobille 1 minibüs ele geçirildi. 
     Gözaltına alınan Uğur T’nin, işlemlerinin ardından "Çalıntı araç satmak" suçundan adliyeye sevk edileceği bildirildi. 
     
</TEXT>
</DOC>
