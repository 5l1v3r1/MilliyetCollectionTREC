<DOC>
<DOCNO> 372220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo24.html </URL>
<DATE> 2005/08/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Futbol Federasyonu Yönetim Kurulu üyesi Güzelaydın, görevlerinden ayrıldı 
</HEADLINE>
<TEXT>

     Futbol Federasyonu Yönetim Kurulu Üyesi Serdar Güzelaydın, tüm kurul görevlerinden istifa ettiğini açıkladı. 
     Dr.Levent Bıçakcı başkanlığındaki yönetim kurulunun oluşturulmasında büyük rol sahibi olan Serdar Güzelaydın, yaptığı açıklamada, bundan böyle Futbol Federasyonu'nun sade bir yönetim kurulu üyesi olarak kalacağını ifade ederek, başta milli takım olmak üzere kurul görevlerinden ayrılma gerekçesini, ''Futbol Federasyonu bünyesinde yürütmekte olduğum tüm kurul görevlerimden 'Katkıda bulunma' olanağımın kalmaması nedeniyle ayrılıyorum'' diyerek açıkladı. 
     Yaşam felsefesini ''Birşey olmak yerine, birşey yapmak'' olarak kurguladığını kaydeden Güzelaydın, ''Belki de birileri için lütuf olarak görülebilecek görevleri katkı sağlamadan sürdürmem anlamsız olacaktı. Bir oyun olduğu kadar endüstriyel bir ürün olan futbola yönetim kurulu üyesi sıfatımla nitelikli katkıda bulunmaya çalışacağım. Dün olduğu gibi bugün ve yarın da bu görevi sürdürürken, futbolun kaynaklarının artırılması ve rasyonel kullanımı, futbol hukukuna riayet felsefesinden ayrılmayacağım'' dedi. 
     Kararının milli takımın 2006 Dünya Kupası'na katılımıyla ilgili düşüncelerini kesinlikle değiştirmeyeceğini ifade eden Güzelaydın, ''Şubat ayından 5 maçta 6 puanımızın olduğu dönem bugüne kadar konuyla ilgili olarak kamuoyuna yansıyan görüşlerimin paralelinde çok zorlu fikstüre ve 2 deplasmana rağmen 9 puan almamız ne benim için ne de futbol otoriteleri için süpriz değildir. Bu inancımı pekiştirecek ve zoru başaracak teknik kadro ve futbolculara sahibiz'' diye konuştu. 
     Futbol Federasyonu yönetiminde uyum sorunu yaşandığını belirten Güzelaydın, bu kararı almasında artık yaşanan sıkıntıların kamp havasına bile zarar verecek duruma gelmesinin rol oynadığını dile getirerek, şunları kaydetti 
     ''Şüphesiz uzun süredir devam eden rahatsızlıklara rağmen bu kararı bugün almamda, sıkıntıların artık kamp havasına bile zarar verecek hale gelmesi kadar, yönetim kurulu üyelerinin tamamının ve kamuoyunun büyük bölümünün desteğini almış sayın Fatih Terim'in milli takımlarımızın başında olmasının getirdiği rahatlık da vardır. 
     Bir ekibin üyesi olarak sürdürdüğüm bu görevimde beraber çalışmaktan keyif ve destek aldığım A Milli Takım ve altyapı sorumluları Davut Dişli ve Asım Atmaz arkadaşlarımla tüm profesyonel kadroya teşekkür ediyorum. 
     Bir milletin ortak değerlerinden ve asgari müştereklerinden olan milli takımımızın hedefleri konusunda ülkü paydaşlığı sağlayan spor kamuoyunun değerli yönetici ve çalısanlarına da şükranlarımı sunuyorum.'' 
     
</TEXT>
</DOC>
