<DOC>
<DOCNO> 387885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun07.html </URL>
<DATE> 2005/10/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Barroso Türkiye'ye adil bir şans vereceğiz 
</HEADLINE>
<TEXT>

     AB Komisyonu Başkanı Jose Manuel Barroso, ''Türkiye'ye adil bir şans vereceğiz ve ben Türkiye'nin günün birinde AB'ye tam üye olacağını umuyorum'' dedi. 
     AB Komisyonu Başkanı Jose Manuel Barroso, Washington'da Johns Hopkins Üniversitesi Paul Nitze Uluslararası İlişkiler Okulu'nda düzenlenen AB konulu bir toplantıda konuştu. 
     Konuşmasında dili sürçerek ''Romanya ile Türkiye çok yakında AB'ye üye olacak'' diyen Barroso, bir Türk katılımcının bu konudaki sorusu üzerine, ''Romanya ve Bulgaristan'' demek istediğini, yanlışlıkla Türkiye'nin adını kullandığını belirtti. 
     Türkiye ile üyelik müzakerelerine 3 Ekim'de başlama konusunun oybirliğiyle kabul edilmesinden büyük memnuniyet duyduklarını belirten Barroso, AB içinde bu konuda 25 üye devletin de aynı fikirleri paylaşmamasının bir sır olmadığını ve AB'de bugün bazılarının ''genişleme yorgunu'' olduğunu söyledi. 
     AB'nin hedefinin Türkiye'ye ''tam üyelik'' verilmesi olduğunu belirten Barroso, ancak üyeliğin garanti olmadığını ve başta insan hakları olmak üzere, Türkiye'nin bazı kriterleri karşılaması gerektiğini ifade etti. 
     Barroso, ''Türkiye ile müzakereler ne kadar zaman alacak bilemem'' dedi. AB olarak, Türkiye'nin geçirdiği reform sürecini desteklemenin önemine işaret eden Barroso, ''Biz Türkiye'nin geçirdiği evrimi, demokratik süreci destekliyoruz. İşte bu yüzden de müzakereleri başlattık. Türkiye'yi tam üyeliğe kabul etmek bizim çıkarımıza ve hedefimiz de bu'' ifadesini kullandı. 
     Barroso, AB'nin sınırlarının nerede başlayıp nerede bittiği ve genişlemenin nerede sınırlanacağı yönündeki bir soruya karşılık, ''Önemli olan istikrar ihraç edebilmek. İşte bu yüzden Türkiye'ye ihtiyacımız var. Yoksa Avrupa'nın sınırları çok katı çizilmiş değil'' diye konuştu. 
     Jose Manuel Barroso, ABD Başkanı George Bush ile ABD-AB ilişkilerini ele almak üzere Washington'da bulunuyor. 
     
</TEXT>
</DOC>
