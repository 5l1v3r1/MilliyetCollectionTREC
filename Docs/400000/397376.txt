<DOC>
<DOCNO> 397376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo08.html </URL>
<DATE> 2005/11/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rasim Kara Blöf yapmıyorum, Beşiktaş Başkanlığı'na aday olacağım 
</HEADLINE>
<TEXT>

     Beşiktaş'ta uzun yıllar kalecilik yapan ve 1996-97 sezonunda teknik direktör olarak görev alan ve önümüzdeki birkaç yıl içinde kulüp başkanlığına aday olacağını açıklayan Rasim Kara, blöf yapmadığını ve Beşiktaş Kulübü Başkanlığı'na aday olacağını söyledi. 
     Siyah-beyazlı ekibin içine düştüğü durumun zoruna gittiğini anlatan Kara, ''Blöf yapmıyorum, Beşiktaş'ta başkan adaylığımı koyacağım. Şartlar oluşursa 2007 yılında adaylığımı koyacağım'' dedi. 
     Rasim Kara, başkan Yıldırım Demirören'in istifa edeceğini açıklaması, sonra da kararından vazgeçmesini doğru bulmadığını kaydederek, ''Bu iş ciddiyet ister. 3 gün önce 'İstifa edeceğim, sonra da devam edeceğim' derseniz, o zaman böyle neticeler kaçınılmaz oluyor'' diye konuştu. 
     Zamanı gelince başkan adaylığını düzenleyeceği basın toplantısıyla kamuoyuna açıklayacağını belirten Kara, gidişatı iyi görmediği için Beşiktaş'a başkan olma düşüncesinin oluştuğunu kaydederek, 'Benim amacım uzun süre futbol oynadığım, teknik adamlığını yaptığım Beşiktaş'ın başarılı olmasıdır. Beşiktaş'ta yanlış işler yapılıyor. Beşiktaş iyi olsun, daha fazla ızdırap çekmesine gönlüm razı olmuyor'' ifadesini kullandı. 
     Kara, Beşiktaş tarihinin son 30-40 yılı içindeki en başarılı teknik adamlarından biri olduğunu dile getirerek, ''Yapılan yanlışları da görüyorum. Bunların yapılmaması için aday olacağım. 20 sene futbol oynadım, teknik direktörlüğümde Beşiktaş rekor bir averaj yakaladı. Çevremde güvenilir biri olduğumu herkes biliyor. İleride başkanlık gibi onurlu bir görevi de hedef olarak kendime belirledim'' diye konuştu. 
     
     ''BOŞTA BULDUKLARI İÇİN TIGANA'YI GETİRDİLER'' 
     Yönetimin boşta bulduğu için Tigana'yı getirdiğini kaydeden Rasim Kara, ''Platini, ''Her şeyiyle kefilim, ancak söylediklerini yapın' demiş. Demekki Rıza hocanın da söylediklerini yapmak lazımmış'' ifadesini kullandı. 
     ''Çözüm Tigana mı '' diyen Rasim Kara, ''Boşta buldukları için getirdiler. Yanlış işler yapılıyor, transferler yanlış. Son 10 sezonda bir çok teknik adam değişti, Feldkamp, Scala kötü teknik adamlar mı Demekki sorun başka yerde. Seyircilerin ısdırap çektiğini biliyorum. Adaylığım biraz da bu yüzden'' diye konuştu. 
     
     ''TAKIMIN YARISINI DEĞİŞTİRMEK LAZIM'' 
     Kara, takımın şu anda yarısını değişmek gerektiğini ifade ederken, bazı oyuncuların neden milli takımdaki performanslarını, takımlarında gösteremediklerinin de araştırılması gerektiğini söyledi. 
     Tümer'in Milli Takım'da olağanüstü oynadığını anlatan Rasim Kara, ''Ancak Beşiktaş'ta aynı verimi gösteremiyor. İbrahim Toraman da aynı durumda. Bunun sebeplerini araştırmak lazım. Ayrıca savunmaya da oyuncu transferi lazım'' şeklinde konuştu. 
     Teknik direktör Kara, yapılan transferlerin plansız ve programsız yapıldığını dile getirerek, ''Genç Carew'i sattılar. Herhalde, Rıza hoca ille de Ailton alınsın dememiştir. Kendi bildiklerine göre iş yapıyorlar. Bu transferlerin nasıl yapıldığını kimse çıkıp anlatmıyor. Anlatsınlar nedir bu transferler '' diyerek sözlerine tamamladı. 
     
</TEXT>
</DOC>
