<DOC>
<DOCNO> 355132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy03.html </URL>
<DATE> 2005/06/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erbakan Refahyol kabinesini Çırağan'da yemeğe davet etti 
</HEADLINE>
<TEXT>

     Necmettin Erbakan, kurulmasına öncülük ettiği D-8 oluşumunun 8’inci yıldönümü nedeniyle Başbakanı olduğu REFAHYOL hükümetinin bakanlarını, Dışişleri Bakanı ve Başbakan Yardımcısı Tansu Çiller ve Devlet Bakanı Abdullah Gül başta olmak üzere Çırağan’da yemeğe davet etti. 
     Erbakan, REFAHYOL’un en önemli projesi olarak gördüğü D-8 oluşumunu, 8’inci yıldönümünde ilginç bir törenle kutlamaya hazırlanıyor. Erbakan, özellikle ABD’ye yönelik tepkilere ilişkin tartışmalar nedeniyle D-8’e üye ülkelerin 1987 yılındaki kuruluş anlaşmasına imza atan yöneticilerini 
     Türkiye’ye davet etti. Erbakan, Çırağan Sarayı’nda yarın düzenlenecek yemekli tören için, kuruluşta İran, Pakistan, Bangladeş, Malezya, Endonezya, Mısır ve Nijerya’nın birlikte imza attıkları devlet ve hükümet başkanlarının tümüne davetiye gönderdi. 
     Erbakan, Çırağan’daki tören ve yemeğe REFAHYOL kabinesini de eksiksiz olarak davet etti. Başta dönemin Dışişleri Bakanı ve Başbakan Yardımcısı Tansu Çiller ile yine dönemin D-8’den sorumlu Devlet Bakanı Abdullah Gül olmak üzere bakanların tümüne davetiyeleri gönderildi. 
     Kapatılan RP’li bakanların çoğunluğunun Çırağan’da tam kadro hazır bulunmaları beklenirken Çiller, Gül ve DYP’li bakanların da katılması halinde Çırağan buluşmasının "REFAHYOL Bakanlar Kurulu toplantısına" dönüşeceği belirtiliyor. 
     Erbakan ayrıca dönemin Cumhurbaşkanı Süleyman Demirel’i de Çırağan’a davet etti. 
     
     GÜL’E SİTEM 
     Erbakan’ın geçtiğimiz günlerde D-8’in kuruluş yıldönümü nedeniyle üye ülkelerin büyükelçilerine Dışişleri Bakanlığı’nca verilen davete katılmayan Abdullah Gül’e yönelik, "Zamanında D-8’i yere göğe sığdıramıyordu. Biz dünyadaki barış için çok büyük işlevi olacak bu projeyi ona emanet etmiştik. Şimdi Dışişleri Bakanı olmasına rağmen D- 8’i adeta rafa kaldırdı. D-8 projemizi bakanlıkta bir daire 
     düzeyine indirdi" diye sitemlerde bulunduğu öğrenildi. 
     Erbakan’ın ayrıca Çırağan’daki törenler süresince "ABD öncülüğünde Irak başta olmak üzere Müslümünlara zulüm yapıldığı" görüşlerini ifade ederek, "Buna karşı Müslümanların D-8 ve benzeri örgütlenmeler içine girmeleri" çağrısında bulunması bekleniyor. 
     
</TEXT>
</DOC>
