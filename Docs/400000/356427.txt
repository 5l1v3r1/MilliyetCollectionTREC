<DOC>
<DOCNO> 356427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas23.html </URL>
<DATE> 2005/06/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kısır kadına yumurtalık dokusu nakli hamilelikle sonuçlandı 
</HEADLINE>
<TEXT>

     İsrail'de kanser tedavisinden sonra kısırlaşan bir kadın, yumurtalık dokusu naklinden sonra sağlıklı bir bebek doğurdu. 
     İsrail'deki Şeba Tıp Merkezi Başkanı Dr. Joshua Dor, kanser tedavisi çerçevesinde uygulanan kemoterapi nedeniyle yumurtalıkları tamamen hasar gören 20'li yaşlarının sonundaki kadının, yumurtalık dokusu naklinden sonra dün sağlıklı bir kız çocuk dünyaya getirdiğini söyledi. 
     Şeba Tıp Merkezi'ndeki doktorlar, İsrailli kadının yumurtalıklarından, birkaç yıl önce kemoretapiye başlamadan dokular aldıklarını ve dondurduklarını, kadın kanserden kurtulduktan sonra tekrar yumurtalıklarına yerleştirilen dokuların tüpte dölleme yoluyla bir yumurta ürettiğini belirttiler. 
     Dr. Dor, dünyada ilk kez kemoterapi nedeniyle tamamen kısırlaşmış bir kadının yumurtalık nakli yoluyla hamile kaldığını söyledi. 
     Olayla ilgili bilgiler, The New England Journal of Medicine dergisinin internet sitesinde yayınlandı. 
     Dor'un ekibi, şimdi de 8 yıl önce 18 yaşındayken kemoterapiye başlamadan yumurtalık dokuları alınan bir kadının, dokularını tekrar yerlerine nakledecekler. 
     Bu teknik ilerde, geç yaşlarında çocuk sahibi olmak isteyen yaşlı kadınların hamile kalmasında kullanılabilecek. 
     Ancak bu tekniğin bir riski var. Teorik olarak, hasta hücreler nakledilen yumurtalık dokularıyla çocuğa geçebilir. 
     
</TEXT>
</DOC>
