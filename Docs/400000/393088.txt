<DOC>
<DOCNO> 393088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko39.html </URL>
<DATE> 2005/11/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Avrupa Merkez Bankası kaygı duymuyor... 
</HEADLINE>
<TEXT>

     Avrupa ortak para birimi Avronun, ABD Doları karşısındaki son gerileyişinin Avrupa Merkez Bankası'nı AMB kaygılandırmadığı bildirildi. 
     AMB'nin önündeki acil sorunu, avronun değeri değil faiz oranlarının geleceği oluşturuyor. 
     AMB Yönetim Kurulu Üyesi ve Yunanistan Merkez Bankası Başkanı Nikolas Garganas, avro dolar paritesinin değişken ve dalgalı seyrettiğini belirterek, avronun dolar karşısındaki son aldığı düşük değerin uzun dönem ortalamasına bakıldığında ortalamanın dışına düşmediğini söyledi. 
     Garganas, avronun dolar karşısındaki gerileyişinin Avrupa Birliği'nin ihracatını artırarak olumlu bir etkisinin bile olacağını ifade ederek, avronun gerilemesinin kendilerini kaygılandırmadığını belirtti. 
     
     AMB'YE ''FAİZ ARTIRMA '' BASKISI 

     Öte yandan, enflasyon kaygılarına rağmen Avrupa ekonomisinin son dönemdeki sınırlı canlanışından memnun olan işçi ve işveren çevreleri, faiz oranlarının değişmemesi talebi çevresinde birleşiyor. 
     Avrupa Merkez Bankası AMB Başkanı Jean-Claude Trichet'nin faiz oranlarını her an artırmaya hazır olduğunu açıklamasının ardından, Avrupalı işçi ve işveren örgütleriyle siyasi çevreler faiz oranlarının artırılmaması yönünde baskılarını şiddetlendirdi. 
     Avrupa Birliği üyesi işveren gruplarını temsil eden lobi grubu UNICE'in başkanı Ernest-Antoine Seilliere, Avrupa Kuşağı'nda ekonominin canlandığı bir sırada faizlerin artırılmasının olumsuz etkisi olacağını savundu. 
     AB çapında işçi sendikalarının çatı örgütü Avrupa Sendikalar Konfederasyonu da işverenlerle aynı paralelde, faiz artırımına gidilmemesi yönünde talepte bulundu. 
     İşçi ve işveren örgütlerinin talebi, siyasal çevrelerde de destek buldu. 
     Lüksemburg Başbakanı ve Maliye Bakanı Jean-Claude Juncker, AB Maliye Bakanlarının ''AMB'nin acele bir karar almamasından yana'' olduklarını bildirdi. 
     
     ZOR KARAR 

     Faiz oranlarını 2003 Haziran ayından bu yana yüzde 2 olarak sabit tutan AMB, artırma yanlılarıyla bir süre daha faizlerin sabit tutulmasını isteyenlerden gelen baskılar karşısında iki arada bir derede kalmış bulunuyor. 
     Kimi gözlemciler, AMB Başkanı Trichet'nin dün yaptığı ''faizleri her an artırmaya hazır olmalıyız'' açıklamasını, hemen gelecek ayki yönetim kurulu toplantısında bir artırım kararı çıkacağınının işareti olarak değerlendirmişti. 
     Yüksek petrol fiyatlarından kaynaklanan maliyek baskılarının, para arzındaki artışın ve AB üyesi ülkelerde hükümetlerin bütçe açıklarını kısmak için dolaylı vergilere yükselmesinin, enflasyon riskini artırdığını belirten kimi uzmanlar ise faiz artışının gerekli hale geldiğini savunuyorlar. 
     ABD Merkez Bankası'nın geçen yılın sonlarından bu yana düzenli olarak faiz oranlarını artırdığını, yıllardır sıfır faiz politikası uygulayan Japon Merkez Bankası'nın da gelecek yıldan itibaren faiz artırımına gideceği işaretlerini verdiğini hatırlatan bu uzmanlar, dünya konjonktürünün bir yüksek faiz dönemine girildiğini gösterdiğini iddia ediyorlar. 
     İşçi ve işveren kuruluşları ise enflasyonu önlemek için alınacak önlemlerin Avrupa ekonomisinde son dönemlerde yaşanan kısmi canlanma ve toparlanmaya son vermesinden, ekonomiyi küçültmesinden korkuyorlar. 
     İstatistikler ise her iki tarafın da tezlerini destekleyen karmaşık bir ekonomik manzaraya işaret ediyor. 
     Son veriler AB ekonomisinin bu yıl yüzde 1.2 ile yüzde 1.3 arasında mütevazı ve kırılgan bir büyüme oranı tutturacağını gösteriyor. 
     Eylül ayında yüzde 2.6 olarak hesaplanan yıllık enflasyon oranının ise Ekim ayına yıllık yüzde 2.5'a gerilese de yıl sonu itibariyle AB'nin yüzde 2 olan resmi hedefinin üzerinde kalması bekleniyor. 

     
</TEXT>
</DOC>
