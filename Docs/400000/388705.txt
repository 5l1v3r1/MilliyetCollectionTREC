<DOC>
<DOCNO> 388705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/gun08.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkla yapılan mabet 
</HEADLINE>
<TEXT>


Sultanahmet Camii, Sultan I. Ahmet'in Ayasofya'yı aşacak bir cami istemesiyle yapıldı, 1 milyon 510 bin altına mal oldu 

Mehmet Gündem 

Sultanahmet'teki ramazan etkinliklerine dair yazdığım izlenimlerde niyetim elbette kimseyi "aşağılamak" değildi. Geleneksel ramazan ve o kültür adına ortaya konan şeylerin eksikliğini gösterme çabasıydı. Etkinliklere sadece duvarıyla ve adını taşıyan meydanıyla katılan Sultanahmet Camii'ne dikkatleri çekmek istiyordum. 

Ayasofya'yı geçsin 
Sultanahmet öyle bir mabet ki, onun büyüsüne kapılınca insan onda büyüyor ve ışıklanıyor. Onu anlamak için temeli atıldığı tarihten bugüne doğru seyahat etmek lazım. 
Ayasofya'yı yaptıran Justinianus, Hz. Süleyman'ın Kudüs'te yaptırdığı mabedi aşmak ister. Süleymaniye'yi yaptıran Sultan II. Selim de bu eserle Ayasofya'yı aşmak ister. Sultan I. Ahmet ise onları aşacak bir cami yaptırmak ister. Atalarına saygısızlık etmemek için sadece Ayasofya'yı aşacak bir cami yaptırmak istediği söylenir. 

Yer için halis altın 
Padişahın kararının ardından uygun bir yer aranır. Ancak padişahın beğendiği yerde Sokullu Mehmet Paşa Sarayı vardır. Padişah, Ayşe Sultan'a, "Otuz yük dinar halis ayar altın" göndererek sarayı satın alır. 
Görev Mimarbaşı Mehmet Ağa'ya verilir. Mimarbaşını derin bir düşünce sarar. Bilir ki, bir eserin büyük olması için boyutlarının büyük olması yetmez, güzel olması için de yalnız dışından veya içinden güzel olması da yetmez. 
Estetiği rahatsız etmeyen bir büyüklük ve çok yönlü bir güzellik bu esere yansımalıdır. Plan yapılır, padişah dualarla onaylar... 
Aynı yüzyılda yaşayan Evliya Çelebi, temel atma merasimini şöyle anlatır "Üstad mimar ve mühendisler toplanıp, Üsküdarlı Mahmut Efendi'nin ve üstadımız Evliya Efendi'nin duaları ile esasinin kazılmasına başladı. Evvela Sultan Ahmed Han, eteğine toprak doldurup, 'Ya Rab Ahmed kulunun hizmetidir, kabul eyle' deyüp, amelelerle birlikte temelden toprak taşıdı..." 
Sonra Şeyhülislam Mevlana Mehmed Efendi, Şeyh Mahmud Efendi, Veziriazam Murad Paşa ve diğer vezirler, ulema ellerine kürekler alarak toprak taşır, harç koyarlar. Bu sırada kurbanlar da kesilir. 
İnşaat çalışmalarına sembolik olarak ordu da katılır. Bir gün sipahiler, bir gün yeniçeriler olmak üzere toprak taşırlar. Halktan birçok gönüllü de çalışmalara katılır. 

7 yılda tamamlandı 
Çok yönlü bir sanatçı olan mimar Sedefk r Ağa, aynı zamanda müzisyen, şair, ressamdır. O bütün bu özelliklerini bir başyapıt olarak 7 yılda 6 minareli Sultanahmet'e nakşeder. 
Nihayet 1616 yılı 2 Haziran Cuma günü, başta padişah olmak üzere, devlet erk nı açılış merasimi için hazırdır. Sultan I. Ahmet meydana gelen şaheserden memnundur. Cami kapladığı alan bakımında Ayasofya ve Süleymaniye'yi geçer. İstanbul'da çağları aşan bir eser ortaya çıkar. 
Önceleri buraya halk "Yeni Camii" der. Sultanahmet ismi sonradan konulur. 

Mekke'ye 7. minare 
Sultanahmet Camii'nin yapılmasını Müslüman dünyası coşkuyla karşılar. Fakat imparatorluğun bazı eyaletlerinden itirazlar da gelir "Altı minare yapılması K be'ye saygısızlıktır" diye... Çünkü o tarihte altı minaresi olan tek mabet Mekke'dedir. İtirazları haklı bulan padişah Mekke'ye yedinci minareyi yaptırarak işi tatlıya bağlar. Sultanahmet minarelerinin dördü üçer, ikisi de ikişer şerefelidir. 

Işık süzülmesini kolaylaştıran stil 

Cami, mimari tarzı itibariyle öteki camilerden ayrılır. Kubbesi, kubbeyi tutan yuvarlak ve iri sütunlar halindeki filayakları, orta ve yarım kubbeleriyle, ışık süzülmesini kolaylaştıran pencere ve kemerleriyle farklı bir stil arz eder. Sultanahmet'te ışık adeta sürekli bir raks halindedir. İç duvarları süsleyen renkli çinilere ışığın çok boyutlu yansıması, özel olarak düşünülmüş ve ustalıkla başarılmıştır. Pencere camları da bunu gösteren renklerle desteklenmiştir. Burada ışığı aşk derecesinde seven çiniler de ayrı bir sanat değeri taşır. Öyle ki, zaman içinde eskiyen çiniler değiştirilirken, o aynı renk ve tonların tutturulamadığı görülür. Bu zaman içinde bir özre dönüşse de h l bu iç aydınlıkta bir cami yoktur. 

Her biri 18 akçe 21 bin 43 çini 

Sebilleri, mektebi, Hümayun Kasrı, dükk nları, dükk nların üzerindeki odaları ve padişahın türbesi de dahil Sultanahmet Camii'nin maliyeti 1811 yük 2 bin 944 akçe olarak kayıtlara geçmiştir. Bu eserin bugünkü karşılığıyla 1 milyon 510 bin altına mal olduğunu söyleyebiliriz. Camide toplam 21 bin 43 çini kullanılmış, her biri için 18 akçe ödendiği belirtilmiştir. Evliya Çelebi, Sultanahmet'teki avizeleri şöyle anlatır "Bu camideki avizeler, yüz Mısır hazinesi değerindedir. Sultan Ahmed Han, ecdadından beri toplanan kıymetli cevahirleri buraya koymuştur. Mesela Habeş Veziri Cafer Paşa camiye 6 zümrüt kandil göndermiştir ki, her biri altışar okka ağırlıktaydı. Altısı da mücevherli altın zincirlerle asılmıştır." 


</TEXT>
</DOC>
