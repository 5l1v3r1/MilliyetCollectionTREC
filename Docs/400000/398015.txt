<DOC>
<DOCNO> 398015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur12.html </URL>
<DATE> 2005/11/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trafik cezaları zamlanıyor 
</HEADLINE>
<TEXT>

     Nurettin Şimşek 

Trafik cezaları yıl başından itibaren artıyor. Yeni yılda en düşük trafik cezası 49, en yüksek trafik cezası ise 10 bin 980 YTL olacak. 
     Maliye Bakanlığı'nın yeniden değerlendirme oranını 2005 yılı için 9.8 olarak tebliğ etmesinin ardından, trafik kurallarına uymayanlar da cezalarını yeni yılla birlikte bu oranda fazla ödeyecekler. 
     Bun göre, kırmızı ışıkta geçenler 92 YTL yerine 101 YTL para cezasına çarptırılacak. Alkollü olarak 0.50 promil üzeri araç kullananlar, ilk defa yakalanmaları durumunda 379 YTL yerine bundan sonda 416 YTL para cezası ödeyecek. Alkollü olarak 2. defa araç kullananlar ise 475 YTL yerine 521 YTL para cezasına çarptırılacak. Aracı 3. defa alkollü olarak kullandığı tespit edilenlerin ise 760 YTL olan cezaları yeni yıldan itibaren 834 YTL'ye çıkacak. 
     Trafik kurallarına uymayanlara, 1 Ocak 2006'dan itibaren bazı kural ihlallerinde uygulanacak trafik cezaları şöyle olacak 
     -Araçlarını 1 ay içerisinde tescil ettirmeyen kişilere uygulanan 92 YTL'lik ceza 101 YTL'ye çıkacak. 
     -Araç tescil belgelerini üzerinde bulundurmayanlar, araçlarının ışık ve servis freni bozuk olanlar ile araç muayene süresini geçirenler 45 YTL yerine 49 YTL para cezasına çarptırılacak. 
     -Sürücü belgesiz araç kullananlar 188 YTL yerine 206 YTL para cezası ödeyecekler. 
     -Sürücü belgesini üzerinde bulundurmayan ya da göstermeyenlere 92 YTL yerine 101 YTL para cezası uygulanacak. 
     -Karayollarındaki belirlenen hız sınırını yüzde 10-30 arası aşanlara 92 YTL yerine 101 YTL, hız sınırını yüzde 30'dan fazla aşanlara 188 YTL yerine 216 YTL para cezası verilecek. 
     -Park yasağına uymayan, mali sorumluluk sigortasını yaptırmayan kişiler ile ses, müzik, görüntülü cihazlarını huzur bozacak şekilde kullananlara 45 YTL yerine 49 YTL para cezası uygulanacak. 
     Yeni yılla birlikte en düşük trafik cezası 49 YTL olacak. Trafik cezalarında en yüksek tarife ise muayene istasyonlarını yönetmelikte belirtilen şartlara uygun çalıştırmayan özel işletmecilere 3. ikazla birlikte 10 bin 980 YTL olarak uygulanacak. 
     
     PASAPORT HARÇLARI 
     Yeni yılla birlikte pasaport almak isteyen vatandaşlara uygulanacak harç parasında da artış olacak. Buna göre, 6 ay süreyle pasaport alanlar 80.80 YTL yerine 88.70 YTL, 1 yıl süreyle pasaport alanlar 115.40 YTL yerine 126.70 YTL, 2 yıl süreyle pasaport alanlar ise 194.70 YTL yerine 214 YTL ödeyecek. 
     Pasaportlarına 3 yıl süre ile alanlar 278.30 YTL yerine 305.60 YTL öderken, 4-5 yıl süreyle pasaport alacak vatandaşlar da harç parası olarak 394.30 YTL yerine 433.10 YTL harç bedeli ödemek durumunda kalacaklar. 
     Maliye Bakanlığı'nın yeniden değerlendirme oranına göre, silah ruhsat harçları da yeni yılla birlikte artacak. Bun göre, can güvenliğinden 5 yıl süreyle silah ruhsatı alanlar bin 390 YTL yerine bin 516 YTL ödeyecekler. Bulundurma ruhsatlı silahların 448 YTL olan harçları ise 491 YTL'ye çıkacak. 
     
</TEXT>
</DOC>
