<DOC>
<DOCNO> 360444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy17.html </URL>
<DATE> 2005/07/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hükümetten açıklama Yabancı sermayenin girişinden yanayız 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Başbakan Yardımcısı Abdullatif Şener’in basında yer alan yabancı sermayenin belli koşullarda zararlı olacağına ilişkin değerlendirmeleriyle ilgili, "Biz Sayın Şener dahil olmak üzere, Türkiye’ye yabancı sermayenin olabildiğince gelmesinden yanayız" dedi. Çiçek, Sosyal Güvenlik Yasa Tasarısı’nın yeni döneme kaldığını kaydetti. 
     Cemil Çiçek, Bakanlar Kurulu toplantısının ardından bilgi vererek, soruları yanıtladı. Abdullatif Şener’in yabancı sermaye ilgili basında çıkan sözlerinin Bakanlar Kurulu’nda kendisine sorulup sorulmadığına ilişkin bir soruya Çiçek, "Konuyla ilgili olarak kendisi bir gazetemizdeki beyanatından sonra zaten o açıklamaların ne anlama geldiğine ilişkin ikinci bir açıklamayı yaptı" dedi. 
     Çiçek, "Neticede bizim hükümet olarak düşüncemiz şudur. Biz Türkiye’ye yabancı sermayenin olabildiğince gelmesinden yanayız, Türkiye’nin kalkınma çabalarında yabancı sermayeden azami ölçüde istifade etmemiz gerekir, bugüne kadar bu istifadeyi Türkiye yeteri kadar sağlayamamıştır" diyerek sözlerini şöyle sürdürdü 
     "Onun için biz konuya olumlu bakıyoruz, o türlü değerlendirmelerin bir kısmı belki 1994 şartlarındaki Anayasa’yla bağlantılı olarak yapılan değerlendirmelerdir. O ayrıntılara iyi bakıldığında görülebilecektir. 94’te milletvekili olup da bugün de milletvekiliği yapan bazı arkadaşlarımızın özellikle özelleştirmeyle ilgili beyanları ogünkü Anayasadaki hükümler çerçevesindedir. Bilindiği gibi 1999 yılında anayasaya özelleştirme girmiştir, tabiatıyla 
     bir anayasa hükmü haline geldikten sonra ondan evvelki hukuki değerlendirmelerle bugünküler arasında farklılıklar olabilecektir. Ama biz Sayın Şener de dahil olmak üzere Türkiye’de yabancı sermayenin önemli bir kaynak, önemli bir imkan olabileceğini düşünüyoruz. Özelleştirme safhasında da olabildiğince yabancı şirketlerin Türkiye’deki bu ihalelere katılmasını arzu ediyoruz." 
     
     "KRİZ OLMASINI GEREKTİRECEK BİR GELİŞME YOK" 
     "Açıklamalar yabancı sermayenin gelmesi açısından kriz unsuru olabilir mi " şeklindeki soruya ise Çiçek, "Şimdi tabiatıyla bu kriz lafları konuşulmaya başladığı anda Türkiye’nin bazı eski rahatsızlıkları gündeme geliyor. 
     Türkiye’de kriz olmasını gerektirecek hiçbir gelişme yok" karşılğını verdi. Çiçek, ekonomideki genel dengelere bakıldığında taşların yerli yerine oturduğunun görülebileceğini belirterek, "İhracatta artış var, enflasyonda düşüş var, faizlerde düşüşler var, Türkiye’nin bir döviz sıkıntısı yok. Yani neye bakarak böyle bir değerlendirme yapacağız, bu doğrusu bence çok kolay izah edilemez" dedi. 
     
     SOSYAL GÜVENLİK YENİ DÖNEMDE ELE ALINACAK 
     Çiçek, bir başka soru üzerine Meclis’in yarın sadece RTÜK Yasası ile ilgili olarak toplanacağını ve daha sonra çalışmalarına ara vereceğini söyledi. Cemil Çiçek, "Sosyal Güvenlik Reformu halen Komisyon safhasındadır, Meclis tatilde olduğu zaman da iç tüzük gereği bu komisyonların çalışma imkanları yoktur" diyerek Yasa’nın yeni döneme kaldığını söyledi. 
     
     TERÖR KONUSUNDA ULUSLARARASI SAMİMİYET LAZIM 
     Son zamanlarda artan terör olaylarının hatırlatılması üzerine Çiçek, Hükümetin terör konusunu zaman ele alan toplantılar yaptığını ancak önümüzdeki dönemde bununla ilgili olarak bu toplantıları daha geniş katılımlı yapacaklarını ifade etti. "Onun dışında bu değerlendirmeleri kurumlar kendi içlerinde de yapıyorlar. Tabiatıyla hem Türkiye’de yaşanan olaylar hem İngiltere de yaşanan olaylar terör konusunda uluslar arası camianın samimi bir işbirliğini ihtiyaç olduğunu çok açık bir biçimde gösteriyor" diyen Çiçek, Türkiye’nin terörün her çeşidiyle karşılaştığını ifade ederek, bu konudaki tecrübesini herkesle paylaşmak istediğini kaydetti. Çiçek, "Yakın bir işbirliği, kararlı bir işbirliği olmadığı zaman terör ve terör örgütleri bu boşluklardan istifade ediyor. 
     Demokrasinin ve hukukun boşluklarından istifade etmek suretiyle de masum insanların canını almaya devam ediyor" dedi. Çiçek, uluslar arası camiada işbirliği alanındaki somut adımların ortaya konulması gerektiğini belirterek, "Biz şunu defaatle gördük ki Türkiye’de suç işleyen bazı insanlar, pekala bazı ülkelerde özgürlük savaşçısı olarak görülebilmektedir" dedi. Çiçek, uluslar arası düzeyde suçluların iadesi konusunun yeterince işlemediğini de sözlerine ekleyerek, bu durumun hukukun ve cezaların caydırıcılığı açısından en önemli problemi oluşturduğunu belirtti. 
     
     YARGIYA GEÇİCİ KADRO ALINMASI KURUL’DA ELE ALINMADI 
     Çiçek, Danıştay ve Yargıtay’ın geçici personel taleplerinin Bakanlar Kurulu’nda ele alınıp alınmadığı ile ilgili bir soruya ise Kurul’da bu konunun ele alınmadığını söyledi. 
     Bakan Çiçek, Tunceli’nin Pülümür ilçesinde teröristlerce kaçırılan askerle ilgili bir soruya karşılık, İçişleri Bakanlığı’nın konunun üzerinde durduğunu bildirdi. 
     
</TEXT>
</DOC>
