<DOC>
<DOCNO> 353101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas15.html </URL>
<DATE> 2005/06/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dünyanın en eski cam fabrikalarından birinin izi bulundu 
</HEADLINE>
<TEXT>

     Mısır'da, dünyanın en eski cam fabrikalarından birinin izlerinin bulunduğu bildirildi. 
     ABD'de yayımlanan Science dergisinin bugünkü sayısındaki bir makalede, İsa'nın doğumundan yaklaşık 1250 yıl önce cam üreten bir fabrikaya ait olduğu belirtilen izlerin, biri İngiliz, biri Alman iki arkeolog tarafından bulunduğu ifade edildi. 
     Dergideki makalede, Londra'dan Thilo Rehren ve Hildesheim'dan Edgar Pusch'un, Nil deltasının doğusundaki Kantir-Pirames bölgesinde yaptıkları araştırmalar ve çalışmalar sonucu buldukları karbonatla karışmış kuartz tozlarının, bir cam fabrikasına işaret ettiği belirtildi. 
     Arkeologların, bu fabrikada üretilen camın dekorasyon amaçlı, özellikle parfüm şişeleri imalatında kullanılmış olabileceğini söylediği kaydedilen makalede, Sheffield üniversitesinden İngiliz arkeolog Caroline Jackson'ın bu keşfi ''çok önemli'' olarak nitelediğine de dikkat çekildi. 
     Bu keşfin, camın eski Mısır'da çok önemli ve değerli bir ihraç maddesi olduğunu doğrulaması açısından büyük önem taşıdığı ifade edildi. 
     Tarihçiler, üretimi ve taşınması zor olan camın ve cam eşyanın, bronz çağında Ortadoğu'daki siyasi değişimlerde önemli rol oynadığı kanısında. 
     Bugüne kadar bulunmuş en eski cam eşya, İsa'nın doğumundan 1500 yıl kadar önceye ait. 
     
</TEXT>
</DOC>
