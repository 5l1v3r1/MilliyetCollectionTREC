<DOC>
<DOCNO> 351334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur24.html </URL>
<DATE> 2005/06/12/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
OKS'de hatalı soru iddiası... 
</HEADLINE>
<TEXT>

     İzmir Özel Fatih Dershanesi Müdürü Metin Biniş, Orta Öğretim Kurumları Seçme Sınavı'nda OKS 3 soruda hata bulunduğunu ileri sürerek, bu soruların iptalini istedi. 
     Biniş, AA muhabirine yaptığı açıklamada, sınavın ardından bölüm başkanlarının Milli Eğitim Bakanlığı'nca verilen A kitapçığını incelediklerini ve fen bilimleri 7. soru ile sosyal bilgiler 14. ve 18. sorularda hata tespit ettiklerini söyledi. Biniş, şu bilgileri verdi 
     ''Fen bilgisi testi 7. soru 'Hava ve suyun uyguladıkları basınç ile ilgili olarak aşağıdakilerden hangisi söylenemez ' şeklindedir. Sorunun doğru yanıtı da 'Yükseklere çıkıldıkça ve derinlere inildikçe artacağı' şeklindeki B seçeneği gösterilmiştir. Oysa 'Cisimlerin şekline bağlı olduğu' şeklindeki D seçeneği de doğru yanıt sayılabilir. D seçeneğinin yanıt olmaktan çıkması için 'Cisimlerin şekline bağlı olmadığı' şeklinde ifade edilmeliydi. D seçeneğinin de doğru yanıt olmadığını açıklamak için, çok aşırı ve bu konudaki bilgileri saptırıcı yorumlara girmek gerekir. Basınç konusunda verilen bilgilerin ve formüllerin inkarı gibi bir durum söz konusu olacağından, bu şekilde zorlayıcı yorumlar bizce yanlıştır.'' Biniş, sosyal bilgiler A kitapçığı 14. soruda, seçenekler arasında doğru yanıt bulunmadığını savundu. 
     18. soruda ise 2 doğru cevap seçeneği yer aldığını iddia eden Biniş, şöyle devam etti 
     ''18. soruda Türkiye'nin yağış haritası verilerek, 'Bu haritaya göre aşağıdakilerden hangisi söylenemez ' sorusu yöneltilmiştir. Doğru yanıt A seçeneği olarak verilmiştir. C seçeneğinde 'Kuzey ve güney kıyıları, en fazla yağış alan yerlerdir' denilmiştir. Haritaya göre, kuzey ve güney kıyılarının dışında Doğu Anadolu, Güneydoğu Anadolu ve Ege bölgelerinin bazı kesimleri de en fazla yağış alan yerler arasındadır. Bu yüzden A seçeneğinin dışında C seçeneği de söylenemez. Sorunun iki doğru cevabı olduğundan iptali gerekir.'' 
     
</TEXT>
</DOC>
