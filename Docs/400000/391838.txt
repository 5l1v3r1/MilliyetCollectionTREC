<DOC>
<DOCNO> 391838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/ekonomi/eko02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın sokağının metrekaresi 291 YTL 
</HEADLINE>
<TEXT>


Belirlenen yüzde 7.2'lik yeniden değerleme oranı onaylanırsa Emlak Vergisi yüzde 3.6 artacak. Başbakan Erdoğan'ın evinin sokağındaki metrekare brim değeri 291 YTL olacak 

GÜLÇİN ÜSTÜN Ankara 

Maliye Bakanlığı'nın 2005 yeniden değerleme oranını yüzde 5 enflasyon hedefinin üzerinde tutarak yüzde 7.2 olarak belirlemesi, Emlak Vergisi'nde emsal olan metrekare brim fiyatlarını, dolayısıyla ödenecek vergi miktarını da etkileyecek. 
Emsal değerler yasal olarak yeniden değerleme oranının yarısı kadar artırılıyor. Belirlenen yeniden değerleme oranı Bakanlar Kurulu'nca onaylanırsa 2006'da Başbakan Recep Tayyip Erdoğan'ın İstanbul Üsküdar'daki evinin bulunduğu sokakta Emlak Vergisi'ne tabi metrekare değeri yüzde 3.6'lık artışla 281 YTL'den 291 YTL'ye yükselecek. Gelirler Genel Müdürlüğü 2006 vergi artışında yeniden değerleme oranlarına bağlı kalmayı planlıyor. 

Çevre Vergisi 10 YTL 
Ancak Bakanlar Kurulu'nun yeniden değerleme oranının yüzde 50'sinden çok, yüzde 50'sinden az olmamak kaydıyla yeni oran belirleme yetkisi bulunuyor. Bu çerçevede Emlak Vergisi'ne tabi değerler ile halk arasında çöp vergisi olarak nitelenen Çevre Temizlik Vergisi tutarları ilgili mevzuat gereği 2006 yılında yeniden değerlemenin yarısı kadar artış görecek. 
Yüzde 3.6 oranındaki artışla çevre temizlik vergisindeki en düşük tutar 10 YTL 94 Yeni Kuruş, en yüksek tutar da bin 367 YTL olacak. 

Sokağa göre vergi 
Buna göre İstanbul İstiklal Caddesi üzerinde bulunan gayrimenkullerin Emlak Vergisi'nde emsal alınacak metrekare brim fiyatları 5 bin 202 YTL'den 5 bin 389 YTL'ye, Bağdat Caddesi'nde ise bin 406 YTL'den bin 456 YTL'ye, Bankalar Caddesi üzerinde 3 bin 327 YTL'den 3 bin 447 YTL'ye ulaşacak. 
Ankara'nın en işlek yeri konumundaki Atatürk Bulvarı'nda Emlak Vergisi'ne tabi değerler metrekare başına 2 bin 481 milyon YTL 'den 2 bin 570 YTL'ye yükselirken Ziya Gökalp Caddesi'nde de bin 682 milyon YTL'den bin 743 YTL'ye çıkacak. İzmir Mustafa Kemal Bulvarı için de 2 bin 656 YTL olan değer 2 bin 751 YTL olarak uygulanacak. 

Liderlerin Emlak Vergisi değerleri Emlak vergisine tabi değerlerdeki artış sonrasında Başbakan Recep Tayyip Erdoğan'ın İstanbul Üsküdar'daki evinin bulunduğu sokakta metrekare birim değeri 281 milyon YTL'den 291 YTL'ye çıkacak. CHP lideri Deniz Baykal'ın Oran'daki eski evinin bulunduğu sokakta ise 369 YTL'den 390 YTL'ye yükselecek. Baykal'ın Angora Evleri'ndeki evi için de birim değer 357 YTL olacak. 9. Cumhurbaşkanı Süleyman Demirel'in Güniz Sokak'taki evi için metrekare değeri 134 YTL eski Başbakan Tansu Çiller'in Yeniköydeki yalısı için metrekare değeri 322 YTL olacak. 


</TEXT>
</DOC>
