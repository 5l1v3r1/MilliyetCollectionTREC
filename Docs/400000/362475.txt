<DOC>
<DOCNO> 362475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo20.html </URL>
<DATE> 2005/07/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rüştü'ye talip çıktı Celtic 
</HEADLINE>
<TEXT>

     Şenhan Bolelli bildiriyor 

İspanyol spor gazetesi El Mundo Deportivo, İskoçya 1. Lig takımı Celtic Glasgow'un son dakikada Barcelona'nın kapısını kaleci Rüştü Reçber için çaldığını ileri sürdü. 
     Celtic Glasgow'un Rüştü için Barcelona'ya teklif getirdiğini yazan gazetede, ''Celtic, Rüştü karakterinde bir kaleci arıyor. Rüştü'nün artık yabancı statüsünde oyuncu olmaması İskoç kulübü için daha iyi'' denildi. 
     Türk kalecinin Fenerbahçe'de devam etmek istediğini belirten El Mundo Deportivo, her koşulda Barcelona'nın Rüştü ile olan sözleşmesini feshetmeye çok yaklaştığını belirtti. 
     Öte yandan, İnter ve Liverpool'un transfer listesinde olan Luis Figo'nun Real Madrid'den ayrılmak için en azından yıllık 4 milyon avro olan maaşının ödenmesini istediği ileri sürülüyor. Portekizli tecrübeli oyuncunun Real Madrid'den bonservisini istemesinin yanında 2 milyon Avro da para talep ettiği iddia edildi. 
     
     RÜŞTÜ'NÜN DURUMU PAZARTESİ GÜNÜ BELLİ OLACAK 

     Bonservisi İspanya'nın Barcelona Kulübü'nde bulunan ve geçen sezon Fenerbahçe'de kiralık olarak forma giyen kaleci Rüştü Reçber'in sarı-lacivertli takımda kalıp kalmayacağının, önümüzdeki pazartesi günü belli olacağı bildirildi. 
     Fenerbahçe'nin resmi internet sitesinden yapılan açıklamada, yöneticiler İlhan Ekşioğlu ve Ali Yıldırım'ın, milli kaleciyle görüştükleri ve 2 yıllık sözleşme önerdikleri, Rüştü'nün de Fenerbahçe'de kalmak istediğini ilettiği kaydedildi. 
     Menajerinin, Barcelona Kulübü ile görüşmek üzere İspanya'ya gittiği, Rüştü'nün de hafta sonunda giderek Fenerbahçe'de kalmak ve kariyerini burada noktalamak istediğini İspanyol kulübünün yöneticilerine ileteceği vurgulandı. 
     Açıklamada, Rüştü'nün Barcelona ile yapacağı görüşmelerin ardından durumunun belli olacağı ve resmi açıklamanın önümüzdeki pazartesi günü yapılacağı da ifade edildi. 

     
</TEXT>
</DOC>
