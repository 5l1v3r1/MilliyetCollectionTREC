<DOC>
<DOCNO> 355341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo30.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zirveyi kaptık 

Voleybol Erkeklerde Avrupa Ligi B Grubu'nda yer alan Türkiye, 7. sınavında Slovakya'yı 3-1 yenip, maç fazlasıyla liderliğe yükseldi. Kösice'deki maçın ilk setini millilerimiz 25-22 önde kapadı. İkinci seti 25-20 kazanan Slovakya eşitliği getirdi. Ancak daha sonra üstünlüğü tekrar elen alan Ay- Yıldızlı ekibimiz üçüncü seti 25-21, dördüncü seti ise 25-14 kazandı. Türkiye, 8. maçını bugün TSİ 18.30'da yine Slovakya ile yapacak. 

Gözler Katar'da 

Uluslararası Halter Federasyonu IWF , Dünya ve Olimpiyat Şampiyonu haltercimiz Halil Mutlu'nun, doping olayıyla ilgili olarak talep ettiği duruşmasının kasım ayında Katar'ın başkenti Doha'da düzenlenecek Dünya Büyükler Şampiyonası sırasında gerçekleştirilmesini önerdi. Türkiye'nin Halil Mutlu'nun da aralarında bulunduğu 3 veya 4 kişilik bir ekiple duruşmada savunma yapacağı öğrenildi. 

Avrupa'ya 13 bilet 

Avrupa'nın en büyük basketbol organizasyonu olarak kabul edilen Euroleague'de yeni sezonda Efes Pilsen ve Ülkerspor, ULEB Cup'ta ise tek takımız mücadele edecek. Yeni adlarıyla Eurocup 2006'da iki, Eurocup Challange 2006'ya ise Türkiye'den üç takım katılacak. Euroleague Women 2006'da bir, Eurocup Women 2006'da ise dört Türk takımı yer alacak. 

Powerade'de heyecan sürüyor 

Aldo Perahya anısına düzenlenen Powerade Uluslararası Erkekler Future Tenis Turnuvası'nda yarı finale yükselen raketler belli oldu. İstanbul TED Kulübü Kortları'nda yapılan turnuvada Çek Zitko, Makedon Magdincev'i 2-0, Makedon Rusevski, Ukraynalı Tereshuk'u 2-1, İsrailli Hadad, Kazak Kedriouk'u 2-0, Bulgar Lukaev de Özbek Khamdamov'u 2-0 yenerek yarı finale yükseldi. Çiftlerde ise Esat Tanık-Bora Gerçeker ikilisi, Kedriouk Kazakistan -Tereshchuk Ukrayna çiftine 2-0 yenilerek elendi. 

Doping ve ceza 

Doping yaptıkları belirlenen 5 vücut geliştirmeciye 2'şer yıl men cezası verildi. Gençlik ve Spor Genel Müdürlüğü Ceza Kurulu, Türkiye Şampiyonası ve milli takım seçmelerinde dopingli yakalanan Gökhan Özbayrak, Taylan Ersoy, Lokman İçen, Bengi Ece Etiz ve Zeki Akbay'a 2'şer yıl ceza verdi. 


</TEXT>
</DOC>
