<DOC>
<DOCNO> 360409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko19.html </URL>
<DATE> 2005/07/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Petrol devi Royal Dutch Shell, çalışanlarına tazminat ödeyecek... 
</HEADLINE>
<TEXT>

     Dünyanın üçüncü büyük petrol şirketi Royal Dutch Shell, kanıtlanmış petrol ve doğalgaz rezervlerini şişirme skandalıyla ilgili ABD mahkemelerinde açılan davalarda 90 milyon dolar tazminat ödeyeceğini açıkladı. 
     Shell'den yapılan açıklamaya göre ABD'de bazı emeklilik programlarına katılan çalışanlara ödenecek 90 milyon doların 25 milyon dolarlık kısmı, sigorta kapsamında bulunduğu için şirketi etkilemeyecek. 
     Shell'in tazminat teklifi New Jersey Federal Mahkemesi tarafından kabul edilirse, şirketin kanıtlanmış petrol ve doğalgaz rezervlerini şişirme skandalıyla ilgili ödeyeceği tazminat toplamı 240 milyon doları aşacak. Söz konusu skandalla ilgili Shell, daha önce de İngiltere ve ABD'deki sermaye piyasasını düzenleyici kuruluşlara yaklaşık 150 milyon dolar ödemişti. 
     Yaklaşık 100 yıldır İngiltere ve Hollanda ortaklığında faaliyetlerini sürdüren Royal Dutch Shell'de, petrol ve doğalgaz rezervleriyle ilgili skandal 2004 yılı başında ortaya çıkmıştı. 
     Skandalın ardından kanıtlanmış rezervlerini yaklaşık 4.5 milyar varil yüzde 23 düşürmek zorunda kalan Royal Dutch Shell'e karşı açılan bazı davaların bir kısmı hala sonuçlanmayı bekliyor. 
     
</TEXT>
</DOC>
