<DOC>
<DOCNO> 389628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur38.html </URL>
<DATE> 2005/10/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gazi Üniversitesi'nde öğrenci kavgası 7 yaralı 
</HEADLINE>
<TEXT>

     Gazi Üniversitesi kampusünde iki öğrenci grubu arasında "liderlik meselesi" yüzünden çıktığı belirlenen kavgada 7 öğrenci yaralandı, 1 öğrenci gözaltına alındı. 
     Alınan bilgiye göre, Gazi Üniversitesi’ndeki olayda, Teknik Eğitim Fakültesi öğrencileri oldukları belirlenen bir grup, Fen Edebiyat Fakültesi önüne gelerek buradaki öğrencilerle tartışmaya başladı. 
     Tartışmanın büyümesi ile öğrencilerin taş ve sopa kullanarak birbirlerine saldırdıkları kavga polisin müdahalesi ile sona erdi. 
     Kavganın iki fakültedeki öğrenci gurupları arasındaki liderlik meselesi yüzünden çıktığı belirtildi. 
     Olayda Teknik Eğitim Fakültesi öğrencilerinden Kaan Y., Mükremin K. ve Utku Y. ile Fen Edebiyat Fakültesi öğrencilerinden Muhammet O., Yılmaz E., Bahri K. ve Çağdaş G. yaralandı. 
     Yaralı öğrenciler Gazi Hastanesi’ne kaldırılırken, olayla ilgili İsmail G. adındaki bir öğrenci gözaltına alındı. 
     
</TEXT>
</DOC>
