<DOC>
<DOCNO> 384627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/eko02.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant'ta 'strateji' toplantısı 
</HEADLINE>
<TEXT>


Türkiye'nin en büyük iş örgütleri bu haftasonu Abant'ta toplanıyor. Başlıca konu, iş örgütlerinin müzakere sürecinde 'nasıl bir rol' oynayacağını saptamak. Görüşler hükümete de yansıtılacak 

EYLEM TÜRK 

Türkiye'nin en büyük iş örgütleri, 'sivil toplumun' müzakere stratejisini belirlemek üzere Abant'ta toplanıyor. 
İktisadi Kalkınma Vakfı İKV tarafından haftasonu düzenlenecek konferansa, aralarında Türkiye Odalar ve Borsalar Birliği TOBB , İstanbul Ticaret Odası İTO İstanbul Sanayi Odası İSO , Türkiye İşveren Sendikaları Konfederasyonu TİSK , Türkiye Turizm Acentaları Birliği TURSAB ve Türk Sanayicileri ve İşadamları Derneği'nin de TÜSİAD bulunduğu iş örgütleri katılıyor. 
Toplantıda 'iş dünyasının müzakere sürecine katılımı ve beklentileri' konusunda 'ortak tutum' geliştirilecek. 
İki gün sürecek toplantı 'AB ile müzakere' konulu arama konferansıyla başlayacak. 

'26 başlık bizim' 
İKV Başkanı Davut Ökütçü, "AB müktesebatının 35 başlığından 26'sı iş dünyasını ilgilendiriyor. Konferansta, müzakere sürecinden bu denli etkilenecek olan iş dünyasının nasıl hazırlanması gerektiği ve ne şekilde sürece dahil olması gerektiği konularını beyin fırtınası yaparak tartışacağız" dedi. 
İş dünyasının içinde bir tartışmayı kamçılamak istediklerini anlatan Ökütçü'nün verdiği bilgiye göre toplantıya akademisyenler, AB Genel Sekreterliği, Devlet Planlama Teşkilatı'ndan da katılım olacak. 

Ökütçü Al-ver görüşmesi değil Müzakerelerin 'al-ver görüşmesi' olmadığını söyleyen İKV Başkanı Davut Ökütçü, şöyle devam etti 
"Konferansta müzakere başlıklarını tartışmak yerine iş dünyasına etkilerini araştıracağız. Örneğin çevre politikası, ulaşım ve enerji gibi konuların hepsi iş dünyasını dolaylı veya dolaysız etkileyecek. 
Önemli olan, Türkiye müzakere yaparken temelinin ne olduğu. Müktesebatın tümünü bütün aday ülkeler üstlenmekle yükümlüdür. Ülkeler, bunun takviminin ve maliyetinin ne olacağını da hesaplayarak, her konu başlığı altında bir pozisyon belgesi hazırlar. Kendi pozisyonunu belirler. Biz bu sürece nasıl bir katkıda bulunacağız, bunun için neler yapmamız lazım, Abant'ta bunu tartışacağız." 


</TEXT>
</DOC>
