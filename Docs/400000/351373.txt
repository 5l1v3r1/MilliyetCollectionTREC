<DOC>
<DOCNO> 351373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/siyaset/axsiy02.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın uçağında CHP'liler de içmedi 
</HEADLINE>
<TEXT>



Başbakan Recep Tayyip Erdoğan'ın ABD gezisi sırasında uçağında içki içilip içilmediği konusunda basında patlak veren tartışma, alkollü içki ikramının yapıldığı, ancak gazeteciler ve siyasilerin ikrama itibar etmediklerinin anlaşılmasıyla sonuçlandı. 
Başbakan'ın sözcüsü Akif Beki, dün Milliyet'e şu açıklamayı yaptı 
"Sayın Başbakan'ın bundan önceki bütün yurtdışı gezilerinde olduğu gibi, son ABD gezisinde de uçakta standart içki servisi yapılmıştır. İsteyen herkes alabilirdi. Ancak gazeteci arkadaşlarımızdan alan olmadı. Uçuş sırasında bu konunun çok esprisi oldu, hatta bir gazeteci arkadaşımız uçakta içki bulunup bulunmadığını kontrol etti." 

Siyasiler de içmedi 
Erdoğan'ın uçağında yer alan CHP milletvekilleri Cevdet Selvi ve Birgen Keleş de, içki içmediklerini dile getirdiler. Keleş, ön sırada oturduğu için arka sıralarda içki içen olup olmadığını görmediğini de belirtti. CHP Genel Başkan Yardımcısı Selvi ise yolculuk sırasında meyve suyu içtiğini, uçakta sürekli meyve suyu ikramı yapıldığını ifade etti. Sadece özel günlerde içki tercih ettiğini kaydeden Selvi, ABD gezisinin çalışma toplantısı olması nedeniyle içki içilmemiş olabileceğini de söyledi. 


</TEXT>
</DOC>
