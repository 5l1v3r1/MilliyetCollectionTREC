<DOC>
<DOCNO> 391533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur40.html </URL>
<DATE> 2005/11/01/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Malatya Valisi Kadıoğlu "Yavruları güldürmek boynumuzun borcudur" 
</HEADLINE>
<TEXT>

     Malatya Valisi Osman Derya Kadıoğlu, Ramazan Bayramı'nda üzüldükleri tek konunun, Malatya Çocuk Yuvası'nda kalan 0-6 yaş grubu çocuklara yapılan kötü muamele olduğunu bildirdi. 
     Kadıoğlu, Ramazan Bayramı dolayısıyla yaptığı yazılı açıklamada, dini bayramların vatandaşlar arasındaki her türlü dargınlıkların, küskünlüklerin ortadan kaldırılması, hoşgörü ortamı yaratılarak milli birlik ve bütünlüğün sağlanması yönünden büyük anlam taşıdığını belirtti. 
     Her türlü fenalıkların ana sebebinin fukaralık olduğunun unutulmaması gerektiğini vurgulayan Kadıoğlu, ''Komşusu açken tok olan bizden değildir'' fikrini benimseyen bir inancın mensubu olduğunu kaydetti. 
     
     ''YAVRULARIMIZIN YÜZERİNİ GÜLDÜRMEK BOYNUMUZUN BORCUDUR'' 
     İslam dininin temel özelliklerinden biri olan sosyal adaletin en güzel şekilde gerçekleştiği zaman diliminin Ramazan ayı olduğuna işaret eden Kadıoğlu, kentte bu ayda yardımlaşma ve dayanışmanın en güzel örneklerinin sergilendiğini görmenin mutluluğunu yaşadıklarını ifade etti. 
     Kadıoğlu, açıklamasında şöyle dedi 
     ''Üzüldüğümüz tek konu, çocuk yuvasında kalan çocuklara yapılan kötü muameledir. Yuvadaki yavrularımızın yüzlerinin hep gülmesini sağlamak bizlerin boyun borcudur. Yavrularımız, İstanbul'da kısa süreli bir hava değişimine tabi tutulurken, mevcut bina tekrar gözden geçirilmektedir. Çocuklarımızın en iyi şekilde bakımlarının yapılması ve bundan sonraki yaşamlarında hep güzel anılarla büyümeleri için elimizden gelen bütün imkanları seferber edeceğiz.'' 
     
</TEXT>
</DOC>
