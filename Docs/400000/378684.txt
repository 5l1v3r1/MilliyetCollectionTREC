<DOC>
<DOCNO> 378684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy07.html </URL>
<DATE> 2005/09/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Üniversiteler masaya yatırılacak 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, kasım ayında, sınav sisteminden üniversitelerde eğitim-öğretime kadar her konunun inceleneceği uluslararası bir toplantı yapacaklarını ve bu toplantıda "üniversitelerin fotoğrafını çekeceklerini" belirtti. 
     Teziç, "Bu fotoğraf duvara asmak için değil. Ondan sonra nasıl adım atılacağının, Türk yükseköğretiminin yasal düzenlemesinin çerçevesini oluşturur" dedi. 
     Prof. Dr. Erdoğan Teziç, gazetecilere yaptığı açıklamada yükseköğretimin gündeminde iki önemli toplantı olduğunu kaydederek, bunlardan birinin 2005 Kasım ayında, diğerinin de 2006 şubat ayında gerçekleştirilmesinin planlandığını bildirdi. 
     Kasım ayında gerçekleştirilecek toplantının uluslararası olacağını ifaden eden Teziç, toplantıya ABD ve Avrupa’daki üniversitelerden 12 akademisyenin katılacağını söyledi. 
     Toplantıda, "üniversitelerin dününün, bugününün ve geleceğinin" ele alınacağını vurgulayan Teziç, ayrıca üniversitelerin dünya üniversiteleriyle de karşılaştırılacağını ifade etti. 
     
     "KENDİMİZE ÖZGÜ YÜKSEKÖĞRETİM MODELİMİZ OLMALI" 
     Teziç, şunları kaydetti 
     "Türk üniversiteleri yabancılar tarafından nasıl değerlendiriliyor, onlar Türk yükseköğretimini nasıl görüyor Türk yükseköğretimi nasıl olmalı, bizim kendimize özgü yükseköğretim modelimiz nasıl olmalı Toplantıda, mevcut sistemimizi masaya yatırarak sorgulayacağız. Çünkü, hiçbir modeli kopya etmeden bir model ortaya koymak gerekiyor. 
     Toplantıda, sınav sisteminden başlayarak doktora düzeyine kadar hepsi her yönüyle incelenecek. Ortaya ne çıkacak onu göreceğiz. 
     Fotoğraf bir çıksın... Fotoğraf sadece duvara asmak için değil. Ondan sonra nasıl adım atılacağının, Türk yükseköğretiminin yasal düzenlemesinin çerçevesini oluşturur." YÖK Başkanı Teziç, Şubat 2006’da da "Türkiye’nin bilim politikasını belirlemek" üzere Cumhurbaşkanı Ahmet Necdet Sezer’in başkanlığında, rektörlerin katılımıyla Çankaya Köşkü’nde bir toplantı düzenleneceğini bildirdi. 
     Teziç, şunları söyledi 
     "Türkiye’nin bilim politikası ne olmalı, stratejik gelişmesi ne olmalı Bu çok daha önemli bir toplantı. Türkiye yapılmış olan bir şeyi mi satın alacak, kendisi mi üretip satacak Bu, neye göre ve nasıl olacak Bütün bunlar da Sayın Cumhurbaşkanı’nın Çankaya Köşkü’nde, başkanlığını yapacağı toplantıda konuşulacak. Bu toplantıdan çıkacak sonuçlar devletin bilim politikası olacak. Bize yol gösterecek, hükümete yol gösterecek." 
     
</TEXT>
</DOC>
