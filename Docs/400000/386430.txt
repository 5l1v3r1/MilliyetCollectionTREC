<DOC>
<DOCNO> 386430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo22.html </URL>
<DATE> 2005/10/13/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Erkekler 21. Cumhurbaşkanlığı Kupası Ülker'in 
</HEADLINE>
<TEXT>

     Erkekler basketbolda, 21. Cumhurbaşkanlığı Kupası'nı, Efes Pilsen'i 83-72 yenen Ülkerspor kazandı. 
     Maçın başlarında Mirsad ile 7 sayı üreten Ülkerspor'a karşılık Efes Pilsen, tüm oyuncularıyla sayı üreterek 4. dakikada 11-7 üstünlük yakaladı. Trepagnier'i de devreye sokan Ülkerspor oyuna ortak oldu ve Mirsad'ın basketiyle periyodun son dakikası içinde 20-20 beraberliği sağladı. Efes Pilsen, Kerem'in faul atışlarından bulduğu sayılarla ilk periyodu 22-20 önde geçti. 
     İkinci periyotta yaptığı adam adama savunmada etkili olan Ülkerspor, rakibine kolay sayı şansı vermezken, Pasalic ile pota altında, Cüneyt ile de dışarıdan sayılar üretip 18. dakikada 14 sayılık 41-27 üstünlük sağladı. Oyundan kopmayan Efes Pilsen, Domercant'ın son saniyedeki 3 sayılık basketiyle farkı kapadı. Ülkerspor ilk yarıyı 47-40 önde tamamladı. 
     Maçın ikinci yarısına iyi savunma yaparak başlayan Ülkerspor, ilk 5 dakikada potasında sadece 4 sayı görürken, Ömer'in 3 sayılık basketiyle 25. dakikada farkı tekrar 14 sayıya 58-44 çıkardı. Turuncu-yeşilli ekip 3. periyodu da 65-56 önde kapadı. 
     Efes Pilsen son periyotta Prkacin'in basketleriyle 37. dakikada farkı 8 sayıya 73-65 indirmesine rağmen, Ülkerspor iyi oyununu sürdürerek karşılaşmayı 83-72 kazanıp, Cumhurbaşkanlığı Kupası'nın sahibi oldu. 
     Ülkerspor'un kupasını, Cumhurbaşkanlığı Genel Sekreteri Kemal Nehrozoğlu, takım kaptanı Mirsad Türkcan'a verdi. 
     Ülkerspor böylece üst üste 5. kez bu kupanın sahibi oldu. 
     Turuncu-yeşilli ekipte özellikle Mirsad, attığı 18 sayının yanı sıra 15 ribaund alarak maçın yıldızı oldu. 
     

EFES PİLSEN 72 - ÜLKERSPOR 83 Salon Abdi İpekçi Hakemler Recep Ankaralı xxx, Zafer Yılmaz xxx, Serdar Ünal xxx Efes Pilsen Popovic xx 3, Mustafa x 3, Granger xx 6, Prkacin xx 12, Kaya xxx 18, Ender x 2, Kerem xx 9, Domercant xxx 19, Cenk x, Mutlu x Ülkerspor Stefanov xx 7, Ömer xxx 15, Trepagnier xxx 13, Mirsad xxxx 18, Oğuz xx 7, Cüneyt xxx 12, Pasalic xx 11, Bekir x 1. periyot 22-20 Devre 40-47 Ülkerspor lehine 3. periyot 56-65 5 faulle çıkanlar Dk. 29. Pasalic, Dk. 39.35 Mirsad Ülkerspor , Prkacin Efes Pilsen      
</TEXT>
</DOC>
