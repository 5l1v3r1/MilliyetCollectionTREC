<DOC>
<DOCNO> 358051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko36.html </URL>
<DATE> 2005/07/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Telsim yüzde 70 büyüdü... 
</HEADLINE>
<TEXT>

     Telsim'in, son 15 ayda aktif abone sayısı itibarıyla, yüzde 70 oranında büyüdüğü bildirildi. 
     Telsim'den yapılan yazılı açıklamada, abone sayısını, yüzde 70 oranında artıran kuruluşun, Türkiye ve Avrupa'daki hızlı yükseliş trendini sürdürdüğü belirtildi. 
     Telsim'in, Avrupa'da abone sayısı 5 milyonun üzerinde olan operatörler arasında yüzde 70 büyüme oranı ile dördüncü sırada yer aldığı, Megafon Rusya, MTS Rusya, KB Impuls Rusya ve Telsim'den oluşan ilk 4 sıralamasını, 2005 yılının ilk çeyreğine ilişkin Global Mobile Dergisi'nde yayımlanan verilerin de desteklediği aktarılan açıklamada, Türkiye'nin ikinci büyük GSM operatörü Telsim'in, İnterpro firması tarafından düzenlenen 'Türkiye'nin 500 Bilişim Şirketi' araştırmasında da, 2004 yılı satış geliri itibarıyla 500 firma arasında en başarılı üçüncü şirket olduğu anımsatıldı. 
     Açıklamada, şunlar kaydedildi 
     ''Telsim, son 15 ayda aktif abone sayısı itibarıyla, yüzde 70 oranında büyüdü. 2004 yılının ilk çeyreğinde yaklaşık 5 milyon aboneye sahip olan Telsim, son dönemde bireysel ve kurumsal pazara sunduğu örnek tarifeleri ve öncü teknolojisi ile büyük atılımlar gerçekleştirdi ve aktif abone sayısını, bugün itibarıyla 8 milyon 250 bine ulaştırdı. Şirket, bu dönem içinde gelirlerinde de önemli ölçüde artış sağladı. Önümüzdeki günlerde, yeni projeleri kullanıcılarla buluşturmaya hazırlanan Telsim, 2005 yılı sonunda 10 milyon aktif aboneye ulaşmayı hedefliyor.'' 
     
</TEXT>
</DOC>
