<DOC>
<DOCNO> 396868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/aeko.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Seçim ekonomisine karşı stand-by çapası attık 
</HEADLINE>
<TEXT>


IMF'nin Türkiye raporunda, 10 milyar dolar kredili yeni anlaşmanın, 2007'deki genel seçimler öncesinde, istikrarın bozulmasına karşı önlem olarak düşünüldüğü belirtildi 

ANKARA Anka 

Uluslararası Para Fonu IMF , geçtiğimiz mayıs ayında imzalanan yeni stand - by'ın, 2007 seçimleri öncesinde, seçim ekonomisi uygulanması ve mali istikrarın bozulmasına karşı önlem almak için imzaladığını açıkladı. 
Kuruluş, yeni anlaşmanın gerekçelerini de açıklayan ilk ülke raporunda, Türkiye'ye 10 milyar dolar kredi verilmesini de içeren anlaşma için şu ifadeleri kullandı 
"Fona geri ödemelerin pürüzsüz hale gelmesine yardımcı olunması, reformların kolaylaştırılması ve 2007'de yapılacak genel seçimler öncesinde çapa sağlanması." 

Tedbir almış 
Bilindiği gibi Türkiye'de geçmiş birçok iktidar, seçimler öncesinde 'oy almak için popülist harcamalar yapmak' ve bunun sonucu olarak 'mali istikrarı bozmak'la eleştirilmişti. Son zamanlarda AKP'nin bazı uygulamalarının da 'seçim yatırımı' olduğu savunulmuştu. 
IMF'nin açıklaması, kuruluşun, AKP'nin de 2007 seçimleri öncesinde seçim yatırımları ile mali istikrarın bozulmasından endişe ettiği için yeni bir anlaşmayı yaptığı ve anlaşmayı seçim ekonomisine karşı çapa olarak düşünüldüğünü gösterdi. 

Kotanın yüzde 691'i 
IMF'nin "staff report" olarak geçen ülke raporunda, "Stand - by anlaşması istemiyle olağanüstü erişim üzerine" değerlendirmeler içeren ayrı bir rapor yayımlandı. 
10 milyar dolarlık kaynak içeren yeni üç yıllık stand - by anlaşmasının Türkiye'nin kotasının yüzde 691'i olduğu, bunun da sermaye akışlarında olası bir krize karşı düşünüldüğü belirtildi. 
Raporda, Türkiye'de eski programla sağlanan başarının sürdürülmesinin yapısal reformlarda daha fazla ilerlemeyi gerektirdiği anlatılırken, önceki programın halefi olarak nitelendirilen Mayıs 2005'te imzalanan stand - by anlaşmasının gerekli reformları kolaylaştırmada da etkili olacağı ifade edildi. 

'Dışsal şoklara da tampon olacak' IMF'nin raporunda stand - by anlaşmasıyla sağlanan kaynağın gerekçeleri açıklanırken, Türkiye'nin sermaye miktarı üzerinde olağanüstü ödemeler dengesi baskısını yaşamakta olduğu ve bu baskının fon finanması için bir gereklilik doğurduğu, ancak bu finansmanın normal limitler içinde sağlanamayacağı belirtildi. 
Türkiye'nin bir sermaye hesabı krizi içinde bulunmadığı, ancak gelecek üç yıl için temel bir ödemeler dengesi ihtiyacına sahip bulunduğu kaydedildi. Türkiye'nin brüt dışsal finansman ihtiyacının, piyasa algılamasındaki değişimler için kırılganlık bir kenara bırakıldığında, sırasına göre yıllık 65 - 70 milyar dolar olduğu belirtildi. 
Üstelik Türkiye'nin öngörülen rezerv pozisyonunun "istikrarsız" olduğu belirtilen raporda, bir fon destekli program olmaksızın kısa dönemli borçlar için rezervlerin dışsal şokları absorbe etmek için tampon olmasının sınırlı olduğu kaydedildi. 


</TEXT>
</DOC>
