<DOC>
<DOCNO> 362771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy18.html </URL>
<DATE> 2005/07/20/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
CHP'li Özyürek Vahdettin'e bakışımız, Atatürk’ün bakışı gibi 
</HEADLINE>
<TEXT>

     CHP Genel Başkan Yardımcısı Mustafa Özyürek, terörle ilgili içerde ve dışarıda her türlü önlemin alınmasından yana olduklarını bildirdi. 
     CHP Merkez Yönetim Kurulu MYK , Genel Başkan Deniz Baykal’ın başkanlığında yaklaşık 3 saat süren bir toplantı yaptı. 
     Son gelişmelerin değerlendirildiği ve kongre çalışmalarının gözden geçirildiği toplantıdan sonra, Genel Başkan Yardımcısı Özyürek, basın toplantısı düzenledi. 
     Özyürek, toplantıda yapılan değerlendirmelere ilişkin bilgi verirken, terörün son zamanlarda tırmanışa geçmesinden büyük üzüntü duyduklarını söyledi. 
     Genel Başkan Baykal’ın, "Terörün yeniden tırmanmasında bu kez Irak’taki gelişmelerin birinci derecede rol oynadığı" değerlendirmesi yaptığını bildiren Özyürek, Kuzey Irak’ta bulunan teröristlerle ilgili hiçbir önlemin alınmadığını ifade etti. 
     CHP’nin TBMM’de kabul edilmeyen 1 Mart tezkeresinin görüşmeleri sırasında, Türk askerinin sınırda konuşlandırılması önerisinde bulunduğunu anımsatan Özyürek, "Sınırda askerimiz olsaydı, sızmaları önlerdik. AK Parti hükümeti olaylara sürekli seyirci kaldı" dedi. 
     CHP’nin, tezkerenin kabul edilmemesini sağlaması nedeniyle bugün terörün arttığı yorumlarının haklılığı bulunmadığını kaydeden Özyürek, ABD’nin Kuzey Irak’ta Türk askerinin bulunmasına o dönemde kesinlikle karşı olduğunu söyledi. Özyürek, bunun, dönemin Başbakanı Abdullah Gül tarafından, TBMM Genel Kurulu’nda yapılan kapalı oturumda da dile getirildiğini belirtti. 
     Terörün tırmanmasında hükümetin Irak politikasının yanlışlığının ve "Eve Dönüş Yasası"nın etkili olduğunu savunan Özyürek, "Terör taktik değiştirdi. Bütün ülke coğrafyasına terörü yaygınlaştırarak, hükümetle pazarlık noktasına gelmek istiyorlar" diye konuştu. 
     
     SICAK TAKİP 

     Özyürek, "sıcak takip" konusunda partisinin görüşlerini açıklarken de, "Yapabilirler mi, yapamazlar mı görmek lazım. Terörle ilgili içerde ve dışarıda her türlü önlemin alınmasından yanayız" dedi. 
     Bu konuya "AK Parti-CHP yarışması" şeklinde bakmadıklarını belirten Özyürek, her türlü desteği verebileceklerini bildirdi. 
     Özyürek, "Terörle mücadele edilirken, PKK ile Kürt kökenli vatandaşlar arasında ayrım yapılması gerektiği" uyarısında bulunarak, "Etnik ayrışma temelinde bir politika izlenmemeli. Bu Türkiye’yi içinden çıkılmaz bir noktaya getirir" dedi. 
     
     VAHDETTİN TARTIŞMASI 

     Özyürek, Osmanlı İmparatorluğu’nun son Padişahı Vahdettin konusunda yaşanan tartışmalara değinirken de bu tartışmanın, Türkiye’ye kazandıracağı hiçbir şey olmadığını söyledi. 
     Bu tartışmaların Atatürk’e, Lozan’a karşı olan ve Sevr’i destekleyen bazı çevrelere mesaj vermeyi amaçlayabileceğini belirten Özyürek, "Tartışmaları anlamsız, yersiz ve zamansız buluyoruz. 
     Cumhuriyet’in temel değerlerine saldırıların yapıldığı bu dönemde, Vahdettin’i tartışmak doğru değil" dedi. 
     Bir gazetecinin, "Sizin Vahdettin’e bakışınız nedir " sorusuna Özyürek, "Vahdettin’e bakışımız, Mustafa Kemal Atatürk’ün bakışı gibi. O ne şekilde değerlendiriyorsa, biz de o şekilde değerlendiriyoruz" yanıtını verdi. 
     
     CHP’YE İHTAR İSTEMİ 

     Özyürek, Yargıtay Cumhuriyet Başsavcılığı’nın "tüzük kurultayını yapmadığı" gerekçesiyle CHP’ye ihtar verilmesi istemiyle ilgili olarak da CHP’nin kurultay sürecinde olduğunu ve 6 ay içinde yapılacak kurultayda tüzük değişikliğinin de ele alınacağını ifade etti. 
     "İhtarı hak etmiyoruz" diyen Özyürek, istemin gereğini yerine getireceklerini söyledi. 
     Özyürek, CHP’de muhalefet yapmak isteyenlerin her fırsatta partiyi yıpratmaya çalıştıklarını söyledi. 
     Basın toplantısında, RTÜK üyelerinin seçimi konusunda CHP’ye yöneltilen eleştirileri de yanıtlayan Özyürek, "AK Parti’nin belirlediği 9 kişinin yerine, CHP’nin önerisiyle seçilen 3 kişinin de bulunduğu bir kurulun oluşmasının daha doğru olduğunu düşündük" diye konuştu. 
     
</TEXT>
</DOC>
