<DOC>
<DOCNO> 386265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/axyas01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın makam koltuğu haczedildi 
</HEADLINE>
<TEXT>


Borçlarını ödeyemeyen Konya'nın Tuzlukçu Belediyesi'nde ne memurların masaları kaldı, ne de başkanın makam koltuğu... 

ATİLLA MEMİŞ Konya DHA 

Konya'nın Tuzlukçu İlçe Belediyesi, 3 yıllık bir borç yüzünden icraya uğradı. 
Tuzlukçu Belediyesi, 2002'de hizmet araçları için aldığı 350 bin YTL'lik akaryakıt için ödeme yapmadı. 
Borç, geçen sürede 1 milyon YTL'ye ulaşırken, alacaklı firma haciz işlemi başlattı. Gelen görevliler Belediye Başkanı AKP'li Suat Şahin'in makam koltuğu da dahil, bilgisayarını, memurların masa ve sandalyelerini haczetti. 

Kamu borcu duruyor 
Belediye Başkanı Suat Şahin, belediyeyi 6 milyon YTL borçla devraldıklarını, yeterli kaynak bulunmadığı için borçların tamamını ödeyemediklerini söyledi. 
Borcun özel sektöre olan 1 milyon YTL'lik bölümünü tasarruf önlemleriyle ödediklerini belirten Şahin, "Kamu kuruluşlarına da 3.5 milyon YTL borcumuz var. Bunları ödeyeceğiz" dedi. 
Makam koltuğu ve makam odasındaki mobilyaları haczedilen Şahin, belediye sekreterinin eski masasında görevini sürdüreceğini kaydetti. 



</TEXT>
</DOC>
