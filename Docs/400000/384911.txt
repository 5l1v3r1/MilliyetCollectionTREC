<DOC>
<DOCNO> 384911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur30.html </URL>
<DATE> 2005/10/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yunan bandıralı gemi Ayvalık'ta başka gemiye çarptı 
</HEADLINE>
<TEXT>

     Yunanistan’ın Midilli Adası’ndan, Balıkesir’in Ayvalık İlçesi’ne yolcu taşımacılığı yapan Yunanistan bandıralı gemi, Ayvalık Gümrüğü’ne yanaşmak için manevra yaparken, pervanesine uskur halat dolanması sonucu kıyıda demirli başka bir gemiye çarptı. 
     Midilli Adası’ndan aldığı yaklaşık 300 yolcuyla Ayvalık’a gelen "Samas Star" adlı gemi, Ayvalık Gümrüğü’ne yanaşmak isterken, başka bir gemiye ait halatın pervanesine dolanması sonucu kontrolünü kaybetti. Geri manevra yapan gemi, kıyı şeridinde demirli olan bir dalış merkezine ait gemiye çarparak hasar verdi. 
     Kazadan sonra hareket kabiliyetini kaybederek limana yanaşamayan Yunan bandıralı gemi, bir başka gemi tarafından açıkta güvenli alana çekildi. 
     Burada aynı gemiye alınan ve Ayvalık Limanı’na götürülen Yunan turistler, limandan Ayvalık Belediyesi’ne ait yolcu otobüsleriyle ilçe merkezine ulaştırıldı. 
     Yetkililer, kazanın çok az hasarla atlatılmasının sevindirici olduğunu kaydettiler. 
     
</TEXT>
</DOC>
