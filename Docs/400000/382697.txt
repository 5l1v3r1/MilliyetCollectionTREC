<DOC>
<DOCNO> 382697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/dun02.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Her zaman karşıydılar 
</HEADLINE>
<TEXT>


Brüksel Milliyet 


Türkiye'ye Avrupa Birliği AB perspektifi verilmesi doğrultusundaki kararlara başından bu yana "mecburiyetten" imza atan Avusturya, hem yönetim kademesiyle hem de sokaktaki adamıyla Ankara'nın önüne set çekmeye çalışıyor. 
Yabancılara her zaman soğuk bakan, hatta bu soğukluğu bazen "ırkçılıkla mücadele raporlarına konu olma aşamasına" kadar getiren Viyana, itiraz nedenlerini saklamayan nadir AB üyelerinden biri. Türkiye'nin yüzde 99'unun Müslüman olması ve üyelik sürecinde Avusturya vatandaşlarına "yük olma" potansiyeli taşıması, Viyana'nın sık sık ve en üst düzeyde kullandığı tezler olarak dikkat çekiyor. 
Tarihten kaynaklanan sıkıntıları da gizlemeyen ve Türkiye'yi sürekli "öteki" olarak gören Avusturya, son günlerde Hırvatistan kartını kullanmasıyla da dikkat çekiyor. Viyana yönetimi, "komşu, Katolik ve tarihteki yakın müttefik" Hırvatistan dururken Türkiye'nin müzakerelere başlamasını içine sindiremiyor. 
İktidar uğruna yabancı düşmanı bir partiyle koalisyona gitmesi nedeniyle bir zamanlar AB'de istenmeyen adam ilan edilen Başbakan Wolfgang Schüssel, Türkiye karşıtlığını yaklaşan yerel seçimler nedeniyle iç politika malzemesi olarak da kullanıyor. Viyana'nın ocakta İngiltere'den devralacağı AB Dönem Başkanlığı sırasında "tarafsızlığın gereklerini" yerine getirebileceği konusunda ise ciddi şüpheler var. 


</TEXT>
</DOC>
