<DOC>
<DOCNO> 398118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo04.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ilacını buldu 3-1 
</HEADLINE>
<TEXT>


Bordo - mavili takım iyileşen Szymkowiak'ın dönmesiyle 75 gün aradan sonra Avni Aker'de kazandı. Polonyalı futbolcu ilk iki golün asistini yaparken, Karadeniz ekibini Yattara, Fatih ve Erdinç'in sayıları galibiyete taşıdı 


Trabzonspor, özlediği galibiyete Szymkowiak'ın sahalara döndüğü ilk maç olan Çaykur Rizespor karşılaşmasında kavuştu 3-1 
75 gündür Avni Aker Stadı'nda üç puan yüzü göremeyen bordo-mavililerde Polonyalı yıldız oynadığı başarılı futbolla maça damgasını vururken yaptığı iki asistle de üç puanın kazanılmasında büyük pay sahibi oldu. 
Karşılaşmaya Trabzonspor hızlı girdi ve üst üste pozisyonlar buldu. 20. dakikada defanstan atılan uzun topu Fatih Tekke kafayla indirdi. Ceza yayı üzerinde topla buluşan Szymkowiak'ın ara pasında Yattara topu kalecinin sağından plaseyle ağlara gönderdi 1-0. 
42. dakikada Yattara ceza yayı üzerindeki Szymkowiak'ı gördü. Szymkowiak'ın ara pasıyla altı pas çizgisinin çaprazında buluşan Fatih, sert bir vuruşla ilk yarının skorunu belirledi 2-0. 
60. dakikada Ufukhan kendi kalesine attığı golle Çaykur Rizespor skoru 2-1'e getirdi. 90 3'te sahneye çıkan Erdinç maçın skorunu belirledi 3-1 

Başkana hediye 

Trabzonspor Teknik Direktörü Halilhodziç, Çaykur Rizespor'u ilk yarıdaki iyi oyunlarıyla mağlup ettiklerini söyledi. Maçı çok büyük baskı altında oynadıklarını belirten Halilhodziç, "Toparlanmak için son şanslarımızdan biriydi. Özellikle ilk yarıda iyi oynayarak rakibimizi mağlup ettik. Bunun için mutluyuz. Bu galibiyeti taraftara hediye ediyorum. Çünkü çok sabırlıydılar. Başkana hediye ediyorum. Çünkü son zamanlarda onlar da zor günler geçirdi" diye konuştu. 
Szymkowiak'ın takıma katılımıyla hücumda bitirici paslar yaptıkları ifade eden Halilhodziç, "Hazır olmamasına rağmen tekniğiyle galibiyete katkı sağladı. İkinci yarı yediğimiz golden sonra bir panik oldu . Ama zor da olsa bu karşılaşmayı kazanmayı bildik" dedi. Bu arada Mehmet Yılmaz'ın taraftarların olumsuz tezahüratı nedeniyle soyunma odasında ağladığı öğrenildi. 

Hasret bitti 

Trabzonspor'un Polonyalı futbolcusu Miroslav Szymkowiak, 75 günlük aradan sonra bordo-mavili taraftarların önüne çıktı. Ligin beşinci haftası olan 11 Eylül'de Avni Aker'deki Gaziantepspor maçında sağ ayak bileği kırıldığı için takımından ayrı kalan yıldız oyuncu dün ilk onbirde forma giydi. Taraftarların yoğun sevgi gösterisinde bulunduğu Szymkowiak başarılı futbolunun yanısıra Trabzonspor'un attığı ilk iki golün asistini yaptı. Polonyalı futbolcu, 65. dakikada yerini Mehmet Yılmaz'a bıraktı. Bu arada Teknik Direktör Halilhodziç hafta içinde antrenmanlara katılmayan kaleci Jefferson'a görev verirken Emrah ilk kez kadroda yer almadı. 


</TEXT>
</DOC>
