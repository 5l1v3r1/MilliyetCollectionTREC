<DOC>
<DOCNO> 356406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas02.html </URL>
<DATE> 2005/06/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Travesti yarışmasını köktendinciler bastı 
</HEADLINE>
<TEXT>

     Endonezya'da, İslami Savunma Cephesi'nden 10 kişi, travesti yarışmasının yapıldığı kulübü bastı. Gerginlik 'yarışmayı erken bitiririz' sözüyle son buldu. 
     Dünyanın en kalabalık Müslüman ülkesi Endonezya'nın başkenti Cakarta'da travestiler bir kulüpte güzellik yarışması düzenleyince ortalık karıştı. 
     Köktendinci İslami Savunma Cephesi mensubu yaklaşık 10 kişi, önceki gece 30 travestinin yarıştığı kulübü basarak 'rezilliğe' son vermelerini istedi. Karşılarında köktendincileri gören travestiler ve izleyicilerse büyük panik yaşadı. 
     Gergin bir ortamda geçen ve yaklaşık 20 dakika süren görüşmelerin ardından organizatörlerin şovu erken bitirme sözü vermesiyle yarışma kaldığı yerden devam etti. Organizatörlerden Megi Megawati "Hepimiz travma geçirdik. Bizim ahlaksız olduğumuzu söylediler ama Tanrı bizi böyle yarattı. Ben de Müslümanım ama diğer insanlara saygı duyuyorum. Niye onlar duymuyor " dedi. 
     
     'Tanrı böyle yarattı' 

     Endonezya halkı genelde travestilere hoşgörülü yaklaşıyor. "Kadın-erkek karışımı" anlamına gelen waria kelimesiyle tanımlanan travestiler televizyonlarda sık sık eğlence programlarına çıkıyor. 2000'de kurulan İslami Savunma Cephesi ise İslam karşıtı olarak gördükleri eğlence yerlerini basarak tahrip ediyor. 
     
</TEXT>
</DOC>
