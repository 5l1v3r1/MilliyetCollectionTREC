<DOC>
<DOCNO> 388195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun14.html </URL>
<DATE> 2005/10/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
KKTC'ye Kırgız 'çıkarması' 
</HEADLINE>
<TEXT>

     OSHAN SABIRLI Lefkoşa DHA 

      KKTC’ye yönelik izolasyonların kaldırılmasına destek vermek amacıyla Kırgızistan’dan bir heyet bugün KKTC’ye geldi. Kıbrıs Türk Hava Yolları’nın KTHY tarifeli seferiyle İstanbul üzerinden Ercan Devlet Havalimanı’na gelen heyette 15’i milletvekili, 3’ü bakan yardımcısı olmak üzere toplam 23 kişi bulunuyor. Kırgız heyetine bu akşam adaya gelmesi beklenen 3 delege daha katılacak. Konuk heyet 22 Ekim Cumartesi sabahı adadan ayrılacak. 
     
     KIRGIZ MECLİSİNİN YARISI KKTC’DE 
     Ercan’da Kırgız heyetini karşılayan KKTC Milletvekili Hatice Faydalı, ilk kez bu kadar kalabalık bir Kırgız heyetinin KKTC’yi ziyaret ettiğine dikkat çekerek, Kıbrıs Türkleri olarak Kırgız heyetini kucakladıkları söyledi. Faydalı, yaklaşık olarak Kırgız parlamentosunun yarısının Kıbrıs’ta bulunduğunu belirtti ve bunun da memnuniyet verici olduğunu vurguladı. 
     Heyet adına basına açıklama yapan Kırgız milletvekili Aslan Maliyev de KKTC’de bulunmaktan dolayı memnuniyetini dile getirdi. Ada’da yapılan referandumlar sonrasında hem Kıbrıs Türklerinin hem de Rumların niyetini açık bir şekilde ortaya çıktığını belirten Maliyev, dünyanın da bunu görmeye başladığını söyledi. 
     
     KARDEŞ KIBRIS TÜRKLERİ 
     Maliyev "Çok değerli kardeşlerimiz, Kırgız milleti olarak kardeş Kıbrıs’a gelmiş bulunuyoruz" şeklinde başladığı konuşmasında Kırgız Türkleri ve Kıbrıs Türkleri’nin dininin, dilinin ve ırkının bir olan iki kardeş toplum olduğuna dikkat çekti. Kıbrıs’taki kardeşlerine destek amacıyla Kıbrıs’ta bulunduklarını belirten heyet başkanı Ada’da 2003 yılında gerçekleştirilen referandumlar sonrasına dünyanın hem Kıbrıs Türkleri’nin hem de Rumlar’ın gerçek niyetinin ne olduğunu anladığını söyledi. Kırgız millitvekili, BM’nin ve Annan’ın Kıbrıs Türklerine uygulanan izolasyonları kaldırması gerektiğini de ifade etti. 
     Heyet’in resmi temasları yarın gerçekleşecek. Kırgızistan heyeti temasları çerçevesinde KKTC Cumhurbaşkanı Mehmet Ali Talat’a , Meclis Başkanı Fatma Ekenoğlu’na, Başbakan Ferdi Sabit Soyer’e, Başbakan Yardımcısı ve Dışişleri Bakanı Serdar Denktaş’a nezaket ziyaretlerinde bulunacak. Ziyaret sırasında Kırgızistan-KKTC Parlamentolararası Dostluk Grubu oluşturulacak. 
     
</TEXT>
</DOC>
