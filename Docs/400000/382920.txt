<DOC>
<DOCNO> 382920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo30.html </URL>
<DATE> 2005/09/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fenerbahçe Konya'ya gitti... Tuncay yok, işte muhtemel 11... 
</HEADLINE>
<TEXT>

     Fenerbahçe, Turkcell Süper Ligi’nde yarın deplasmanda Konyaspor ile yapacağı maç için Konya’ya gitti. 
     Samandıra Tesisleri’nde teknik direktör Christoph Daum yönetiminde basına kapalı taktik ağırlıklı antrenman yapan sarı-lacivertlilerde, tedavisi süren Tuncay idmana katılmazken, Zafer tesislerde çalıştı. 
     Fenerbahçe kafilesi, antrenmanın ardından Sabiha Gökçen Havalimanı’ndan özel bir uçakla Konya’ya hareket etti. 
     
     TUNCAY KONYA’YA GÖTÜRÜLMEDİ 

     Fenerbahçe’de tedavisi süren Tuncay, Konya’ya götürülmedi. 
     Tuncay’ın yanı sıra Serdar, Mahmut Hanefi, Gürhan, Kerim ve Zafer de Konya kafilesinde yer almadı. 
     18 kişilik kadroda şu isimler yer alıyor 
     Rüştü, Volkan, Önder, Luciano, Servet, Ümit Özat, Can, Aurelio, Selçuk, Kemal, Serkan, Mehmet, Alex, Appiah, Olcan, Semih, Anelka, Nobre. 
     
     GALİBİYET SERİSİ 

     Avrupa Şampiyonlar Ligi’nde Hollanda’nın PSV Eindhoven takımın 3-0 gibi farklı bir skorla mağlup ederek, bu ligdeki ilk galibiyetini alan Fenerbahçe, bu moralle Konyaspor’u da yenerek, Turkcell Süper Ligi’ndeki galibiyet serisini sürdürmek istiyor. 
     Fenerbahçe, ligde Gençlerbirliği ve Diyarbakırspor beraberliklerinin ardından Çaykur Rizespor, Samsunspor, Ankaraspor, Beşiktaş ve Kayserispor’u yenerek, üst üste 5 galibiyet aldı. 
     
     MUHTEMEL 11 

     Fenerbahçe Teknik Direktörü Christoph Daum, Konyaspor karşısında PSV Eindhoven maçındaki ilk 11’i sahaya sürmesi bekleniyor. 
     Sarı-lacivertli takımın muhtemel 11’i şöyle 
     Volkan, Serkan, Önder, Luciano, Ümit, Selçuk, Aurelio, Appiah, Alex, Anelka, Nobre. 
     Konya Atatürk Stadı’nda saat 20.00’de başlayacak ve Digitürk Lig TV’den naklen yayınlanacak maçı hakem Özgüç Türkalp yönetecek. 

     
</TEXT>
</DOC>
