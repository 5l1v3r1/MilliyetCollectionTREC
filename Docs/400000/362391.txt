<DOC>
<DOCNO> 362391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko14.html </URL>
<DATE> 2005/07/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Nüfusumuz 72 milyonu aştı... 
</HEADLINE>
<TEXT>

     Hüseyin Tunçay AA 

Türkiye nüfusu Haziran sonu itibariyle 72 milyon 65 bin kişiyi bulurken, 2000-2005 döneminde nüfus 4 milyon 297 bin kişi arttı. 
     A.A muhabirinin Devlet İstatistik Enstitüsü DİE verilerini baz alarak yaptığı hesaplamalara göre, nüfus sayımının yapıldığı yıl olan 2000'den buyana Türkiye'nin nüfus artışı yüzde 6.3 oldu. 2000 yılında Türkiye nüfusu 67 milyon 768 bin kişiydi. 
     
     İSTANBUL'A 5 YILDA GAZİANTEP KADAR NÜFUS KATILDI 

     Türkiye'nin en büyük metropol şehri olan İstanbul'un nüfusu 10 milyon 19 bin kişiden 11 milyon 332 bin kişiye ulaşırken, 5 yılda bu ilin nüfusu 1 milyon 313 bin kişi arttı. 
     Bir başka deyişle İstanbul'un 5 yıllık nüfus artışı, Türkiye'nin büyük şehirlerinden Gaziantep veya Kocaeli'nin nüfusu kadar oldu. 
     Aynı dönemde Ankara'nın nüfusu 4 milyon 8 bin kişiden 4 milyon 319 bine, İzmir'in nüfusu da 3 milyon 371 bin kişiden 3 milyon 649 bine çıktı. 
     
     ANTALYA ARTIŞA DOYMUYOR 

     2000-2005 döneminde oransal olarak nüfusu en fazla artan il ise turizmin başkenti Antalya oldu. Bu dönemde Antalya'nın nüfus artışı yüzde 16.7'yi bulurken, nüfusu da 2 milyonu aştı. 
     Antalya'yı yüzde 14.6'lık nüfus artışı ile Şanlıurfa, yüzde 13.1 ile de İstanbul takip etti. 
     
     EN FAZLA TUNCELİ NÜFUS KAYBETTİ 

     Öte yandan 5 yılda en fazla nüfus azalışı yüzde 15.4 ile Tunceli ilinde gerçekleşti. 2000 yılında 93 bin 584 kişilik nüfusa sahip ilde 2005 yılına gelindiğinde sayı 79 bin 176'ya kadar geriledi. 
     Sinop, Kilis, Kastamonu ve Bartın da en fazla nüfus kaybeden iller olarak Tunceli'nin arkasından sıralandı. 
     Bu arada, 24 ilde Türkiye ortalamasının üzerinde nüfus artışı görülürken, 33 ilin nüfusu ortalamanın altında arttı, 24 ilin nüfusu ise azaldı. 

     
</TEXT>
</DOC>
