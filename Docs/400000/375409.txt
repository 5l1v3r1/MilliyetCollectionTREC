<DOC>
<DOCNO> 375409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur13.html </URL>
<DATE> 2005/09/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Felçli emekli başına taşla vurularak öldürüldü 
</HEADLINE>
<TEXT>

     
     Erdinç KARAKAŞ BURSA DHA 
     
BURSA’da iki ay önce geçirdiği trafik kazasında vücudunun sağ tarafı kısmen felç olan işçi emeklisi yaşındaki Piri Mehmet Korkmaz, ormanlık alanda ölü bulundu. Dün öğle saatlerinden beri kayıp olan Korkmaz'ın başına taşla vurularak öldürüldüğü anlaşıldı. 
     Merkez Yıldırım İlçesi’ne bağlı Kaplıkaya Mahallesi 1007 Konutlar’da oturan Piri Mehmet Korkmaz, iki ay önce trafik kazası geçirdi ve vücudunun sağ tarafı kısmen felç oldu. Korkmaz, dün öğle saatlerinde gezmek için evden ayrıldı. Kısmi felç nedeniyle yürüme güçlüğü çeken Korkmaz’ın eve dönmemesi üzerine yakınları aramaya çıktı. Aramalardan sonuç çıkmayınca polis ve jandarmadan yardım istendi. 
     Korkmaz'ın yakınları ve komşuları bu arada civardaki ormanlık alanlarda araştırma yaptı. Kaplıkaya Deresi mevkiindeki ormanlık alanda patika yolun kenarından Korkmaz'ın cesedini bulan yakınları jandarmaya haber verdi. Olay yerine gelen jandarma, Kormaz'ın başına taşla vurularak öldürüldüğünü belirledi. Civarda yapılan araştırmada çalılıkların içine atılmış kanlı bir taş parçası bulundu. 
     Korkmaz’ın kaza geçirmeden önce arkadaşlarıyla sık sık bu bölgeye gezmeye geldiği, ancak kısmi felç nedeniyle yardım almadan buraya gelmesinin imkansız olduğu belirtildi. 
     Korkmaz'ın tanıdığı kişiler tarafından bölgeye çıkartıldıktan sonra öldürüldüğü iddia edilirken Bursa Cumhuriyet Savcılığı'nın başlattığı soruşturma sürüyor. 
     
</TEXT>
</DOC>
