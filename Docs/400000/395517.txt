<DOC>
<DOCNO> 395517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo12.html </URL>
<DATE> 2005/11/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Almanya için son dönemeç... İşte muhtemel 11'ler... 
</HEADLINE>
<TEXT>

     Bu gece herşey Dünya Kupası için... Başka bir şans, başka bir ihtimal yok. İlk maçı deplasmanda 2-0 kaybettik. Barajı aşmak istiyorsak Kadıköy’de en az 3 farklı kazanmak zorundayız... 

Türk futbolu ve toplumu, bu gece önemli bir sınava çıkıyor. Dünya Kupası 2006 sadece bir maç uzaklığında ya da yakınlığında... Futbol ateşi ya bir müddetliğine sönecek, ya da daha bir gür yanmaya devam edecek. Cumartesi gecesi Bern'de oynanan mücadeleyi 2-0 kaybeden Türkiye, Saracoğlu'ndaki rövanşa bu skorun burukluğunu üzerinde taşıyarak çıkıyor. Ama asıl sınav, saha dışında yaşanan gergin atmosferin bu geceye yansıyıp yansımamasında. İlk maçta Türk Milli Takımı'na saha içinde yapıldığı iddia edilen birtakım çirkinliklerle sonraya uzanan ve en nihayetinde İsviçre Milli Takımı'nın Türkiye'ye gelişiyle tırmanan olaylar, meseleyi başka boyutlara taşıdı. 
     Dolayısıyla bugün herkesin dileği bunun sadece bir oyun olduğunun kabul edilmesi, ilk raundu İsviçre'nin kazandığı, Dünya Kupası 2006 biletini almak için ikinci raundun Türkiye'nin gol yemeden üç farklı galip gelmesi gerektiği... Seyirci olarak Milli Takım'ın desteklenmesi doğal ama işi şiddete taşımanın etkisi, biliyoruz ki bu maçla sınırlanmayacak. İşin ucunda ciddi yaptırımlar da var. En az iki yıl Avrupa kupalarından uzak kalmak gibi. 
     
     Hüseyin yok, Emre var 

     Türkiye, sahaya ilk maçtan farklı bir '11'le çıkacak. Orta sahanın 'demirbaş'larından Hüseyin Çimşir, sarı kart cezası nedeniyle maçta forma giyemeyecek. 
     Öte yandan ilk karşılaşmada oynamayarak cezalarını tamamlayan Emre Belözoğlu ve Hamit Altıntop ise, İsviçre karşısında forma şansı bulacak. 
     Konuk ekipte ise ilk mücadelede cezası nedeniyle oynamayan Raphael Wicky, Jacop Kuhn'un ilk 11'inde yer alacak. Rakip takımın en büyük eksiği olarak da ilk maçın dikkat çekici isimlerinden Ludovic Magnin, cezası nedeniyle forma giyemeyecek. 
     Oyun mantalitelerine gelince ilk maçta tam bir takım oyunu ortaya koyan İsviçre, özellikle sağ kanat bindirmeleriyle Türkiye'yi yıldırmakla kalmadı, ikinci golünü de bu kanadından geliştirdiği atakta buldu. Ayrıca duran top organizasyonlarında da başarılı olduklarını, Magnin-Senderos işbirliğiyle gelen ilk golde gösterdiler. 

TÜRKİYE Volkan, Fatih Akyel, Serkan , Tolga, Alpay, Ergün, Okan, Yıldıray, Selçuk , Emre, Tümer, Hakan Şükür, Fatih Tekke. 
İSVİÇRE Zuberbuehler, Degen, Mueller, Senderos, Spycher, Gygax, Vogel, Barnetta, Cabanas, Frei, Vonlanthen Streller . 
Stat Şükrü Saracoğlu. 
Saat 20.15. 
Hakem Frank De Bleeckere Belçika . 
Yayın KANAL D. 

     Savunmada revizyon 
     Teknik Direktör Fatih Terim, İsviçre karşısında sahaya süreceği 11'i hemen hemen belirledi. 
     Terim'in savunmada değişikliğe giderek, göbekte İbrahim Toraman'ın yerine Tolga Seyhan'a görev vermeyi planladığı öğrenilirken, sol tarafta Ümit Özat'ın yerine Ergün Penbe'ye şans tanımayı düşündüğü, sağ kanatta ise Serkan Balcı ile Fatih Akyel arasında bir tercih yapacağı bildirildi. 
     Cezası biten Hamit Altıntop'u, Emre Belözoğlu ile birlikte orta sahada görevlendirmeye karar veren teknik adamın, orta sahanın sağ tarafında ise Nihat'ın yerine Okan'a forma vereceği kaydedildi. 
     Kadroda yer alma ihtimali olan bir diğer yaratıcı futbolcu ise Yıldıray Baştürk. Yıldıray sakatlıktan kurtulmasına karşın tam olarak formda değil. Maç eksikliği Fatih Terim'i de düşündürüyor ve teknik adam dün Yıldıray'ı oynatıp oynatmayacağına son anda karar vereceğini söyledi. 
     İlk maçın en çok eleştiri alan isimlerinden Hakan Şükür'ün duygusal yapısı nedeniyle, eğer oynarsa sorumluluk alıp almayacağı, yine pivot santrfor rolüne bürünüp ataklarda ikinci rol üstlenme olasılığı da Türkiye adına bir baş handikap. 
     
     İsviçre tek forvet 

     Bu kez roller elbette değişik. Hücum eden taraf Türkiye olacak. Ev sahibi Kırmızı-Beyazlılar, mutlak gol bulmak istedikleri için oyunu bir an önce karşı tarafa yıkıp sonuç almak isteyecek. Bu da kontratak tehlikesi anlamına geliyor. 
     İsviçre, oyunu kendi yarı alanında kabullenip hızlı çıkmalarla en azından bir gol arayacağı için forvet bölgesinde ilk maçın aksine tek santrforla mücadeleye başlayabilir. Bu durumda Kuhn'un tercihinin Alexander Frei olması muhtemel. 
     
     Nasıl tur atlarız 

     İlk maçı 2-0 kaybeden Türkiye'nin, turu geçmesi için üç farklı skor yakalaması gerekiyor. Sahadan 2-0 galip ayrılmamız halinde maç uzatmaya gidecek. 3-1, 4-2 gibi gollü iki farklı galibiyetlerimiz İsviçre'nin işine yarayacak. Uzatmalarda altın gol uygulamasına gidilmeyecek. 15'er dakikalık iki devrede eşitlik bozulmazsa seri penaltı atışlarına gidilecek. 
     
     Kadıköy karnesi 

     Milli Takım, Şükrü Saracoğlu Stadı'nda oynadığı beş maçta 3 galibiyet, bir beraberlik, bir yenilgi aldı. 8 gol attı, 5 gol yedi. Norveç'i 1-0, İsrail'i 2-1, Kazakistan'ı 4-0 mağlup ettik. İngiltere ile 0-0 berabere kalırken, Ukrayna'ya 3-0 yenildik. 
     
     417. randevu 

     Türkiye bugüne kadar 416 maçta 142 galibiyet, 95 beraberlik ve 179 yenilgi alırken, 522 gol attı, kalesinde 656 gol gördü. Ay - yıldızlı ekip 219 resmi maçta 78 galibiyet, 43 beraberlik elde etti, 98 kez rakiplerine yenildi. Evinde oynadığı 183 maçın 76'sını kazandı. 64 kez yenildi, 43 kez berabere kaldı. 
     

BARAJ MAÇLARI KARNESİ Tarih Yer Organizasyon Rakip Sonuç 13.11.1999 Dublin Avr. .Baraj rlanda Cum. 1 - 1 17.11.1999 Bursa Avr. .Baraj rlanda Cum. 0 - 0 10.11.2001 Viyana Dün.K.Baraj Avusturya 1 - 0 14.11.2001 stanbul Dün.K.Baraj Avusturya 5 - 0 15.11.2003 Riga Avr. .Baraj Letonya 0 - 1 19.11.2003 stanbul Avr. am.Baraj Letonya 2 - 2 12.11.2005 Bern Dün.K.Baraj sviçre 0 - 2      Not İlk takım Türkiye olarak alınmıştır. 

     
</TEXT>
</DOC>
