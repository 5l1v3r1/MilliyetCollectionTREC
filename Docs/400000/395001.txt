<DOC>
<DOCNO> 395001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo12.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek başına iktidar 
</HEADLINE>
<TEXT>


Bursaspor, 12. haftada hedefi 12'den vurdu, Altay galibiyetiyle birlikte takımın başına talih koşu kondu. Raşit Çetiner'in öğrencileri, Antalyaspor'un Yozgat engelini aşamaması, Sakarya'nın da Elazığ'dan eli boş dönmesiyle iyice zirveye kuruldu 

CEVDET ERGUN 


İkinci Lig A Kategorisi'nde gerilim yüklü bir viraj geride bırakılırken, haftaya damgasını vuran takım Bursaspor oldu. 
Raşit Çetiner'in öğrencileri, tansiyonu yüksek maçta Altay deplasmanında Rumen Frasineanu'nun golüyle 3 puanı alarak, bir taşla üç kuş vurdu. Sakarya ve Antalyaspor'un haftayı puansız kapatması yeşil - beyazlıların ekmeğine yağ sürdü. Namağlup lider olan Bursaspor, üst sıralar için umutlanan rakibini yenerek koltuktaki yerini sağlamlaştırırken, Antalyaspor ile puan farkının 4'e, Sakaryaspor'la da 9'a çıkmasıyla Süper Lig yolunda müthiş bir sprint attı. Bursaspor için İzmir'deki kritik maçtan galibiyet çıkarmak çok önemliydi. Ev sahibi taraftarların, İstanbulspor'a verildiği iddia edilen "teşvik primi" nedeniyle üç sezon önce küme düşmelerinden sorumlu tuttukları Bursaspor'un başkanı Levent Kızıl'a yaptıkları küfürlü protestolar maçın atmosferini değiştirdi. Federasyonun eski yöneticisi Kızıl, 90 dakika sonunda yukarıyı işaret etmesi üzerine Altaylı yöneticilerin saldırısına uğradı, yarım saat mahsur kaldı. İki camia yaşanan çirkinlikler nedeniyle birbirine girdi. 
Antalyaspor, Yılmaz Vural'ın Elazığ maçında hakemi protestosu sonrası tribünden izlemek zorunda kaldığı karşılaşmada, deplasmanda Yozgat'a takıldı. Kırmızı - beyazlılar, 7 hafta sonra yenilirken, iki hafta önce takımın başına geçen Turhan Sofuoğlu Yozgat'a 6 maç sonra 3 puan kazandırdı. 
Sebat yenilgisinin şaşkınlığını üzerinden atamayan Sakaryaspor, geçen hafta Antalyaspor önünde hezimet yaşayan Elazığ'ın hışmına uğradı. Sürekli hakem konusundan şikayetçi olan yeşil - siyahlılar, bitiş düdüğünün ardından soluğu Aytekin Durmaz'ın yanında aldı. Murat Bölükbaş ve bazı yöneticilerin hakeme tepkisini güvenlik güçleri önledi. Elazığ ise bu galibiyetle üst sıralar için moral tazeledi. 
Süper Lig için ilk altı arasında yer arayan iki ekibin İstanbul'daki buluşmasında kazanan ev sahibi Büyükşehir Belediye oldu. Erol'un golleri, Karşıyaka'nın üst sıralara tırmanma hedefini sekteye uğrattı. Bir diğer İstanbul temsilcisi Boğa, Ordu'da 3 puanı üç golle aldı, 3 hafta sonra galibiyetle tanıştı. Geçen hafta Uşakspor'u 4-2 yenen Orduspor, Şaban Yıldırım'la ilk maçına çıkan rakibi karşısında yediği ilk golün ardından on kişi kalınca çözüldü. Teknik Direktör Yücel İldiz maçın hakemi Zafer Demir'i hedef aldı, "Futbolcularımızın emekleri gasp ediliyor. Verilen ceza yetmezmiş gibi hakemler seyircisiz oynanıyor rahatlığı içinde istediklerini yapıyor" dedi. 

Özgür'den hat-trick 
Turgut Uçar'ın teknik patronluğunu yaptığı Uşakspor, evindeki son maçta Kocaelispor'un bileğini büken Dardanel deplasmanında Mustafa Özsöğüt'ün golüyle güldü. Ligin ilk haftalarında rakiplerine geçit vermeyen Mersin İdman Yurdu, sahasındaki başarısız sonuçlarını Kocaelispor karşısında da sürdürdü. Sakarya'nın ardından Körfez ekibi de Güney'den 3 puanla döndü. Özgür attığı üç golle takımını zafere taşırken, eksiklerine rağmen Kocaelispor bu sezon ilk kez peş peşe galip gelmenin mutluluğunu yaşadı. Teknik direktör sorununu çözemeyen Mersin'de ise Başkan Hasan Ahi maç öncesi yapılan protestolara ateş püskürdü. 
Deplasmandan galip gelen bir diğer takım Türk Telekom'du. Başkent temsilcisi, Sakarya fatihi Sebatspor'u ikinci yarıda bulduğu iki golle geçip, şeytanın bacağını kırdı ve dış sahada ilk kez kazandı. Farkın açılmamasında Sebat'ın kalecisi Osman'ın yaptığı müthiş kurtarışların da payı büyüktü. Tribünler maç sonrası Sebat yönetimi ve hocası Mehmet Kulaksızoğlu'nu istifaya çağırdı. Kulaksızoğlu, "Avni Aker bize yaramadı. Bir daha maç yapmayacağız" açıklamasını yaptı. 
Mardinspor'a, cezası nedeniyle Malatya'da oynamak yaradı İki hafta önce T.Telekom'dan bir puan koparan Doğu ekibi, bu kez Gaziantep B.Belediye'yi 4-1'lik net skorla yıktı. Henüz deplasmanda 3 puanı bir arada göremeyen Doğu ekibi için Malatya bir ölçüde evini aratmadı. İsmail Kartal nihayet üç puanla tanıştı. 

HAFTANIN KARMASI 
Osman A.Sebat 
Süleyman Uşak 
Miu Bursa 
Cevat Mardin 
Levent Yozgat 
Tolga T.Telekom 
Muzaffer Elazığ 
Deniz İst.Spor 
Aykan T.Telekom 
Erol İst.B.Bld. 
Özgür Kocaeli 

HAFTANIN TAKIMI 
Bursaspor 

HAFTANIN FUTBOLCUSU 
Özgür Kocaelispor 

HAFTANIN TEKNİK DİREKTÖRÜ 
Turhan Sofuoğlu Yozgat 

2. LİG A KATEGORİSİ TAKIMLAR O G B M A Y P Bursaspor 12 10 2 0 22 4 32 Antalya 12 9 1 2 32 8 28 Sakarya 12 7 2 3 16 8 23 Altay 12 6 3 3 16 14 21 Elazığ 12 5 5 2 17 16 20 İst.B.Ş.Bld. 12 6 1 5 14 10 19 Karşıyaka 12 5 3 4 21 20 18 İstanbulspor 12 5 2 5 17 13 17 Uşak 12 5 2 5 16 16 17 Ordu 12 4 4 4 20 18 16 Kocaeli 12 4 3 5 16 18 15 T.Telekom 12 3 4 5 11 16 13 A.Sebat 12 3 4 5 13 20 13 Mardin 12 3 2 7 11 19 11 Mersin İd.Y. 12 3 2 7 11 20 11 G.Antep B.Ş.B. 12 3 1 8 16 22 10 Yozgat 12 2 4 6 12 22 10 Dardanel 12 2 1 9 5 22 7 
TOPLU SONUÇLAR Altay - Bursa 0-1, Yozgat - Antalya 1-0, Elazığ - Sakarya 2-1, İst.B.Bld. - Karşıyaka 2-1, Mardin - G.Antep Bld. 4-1, A.Sebat - T.Telekom 0-2, Mersin İY - Kocaeli 1-3, Ç.Dardanel - Uşak 0-1, Orduspor - İst.Spor 0-3 
HAFTANIN MAÇLARI G.Antep B.Ş.Bld-Mersin İ.Y, İstanbulspor-Çanakkale Dardanel, Uşak-Mardin, Altay-Ordu, Bursa-Karşıyaka, Sakarya-Yozgat, Antalya-İstanbul B.Şehir Bld, T.Telekom-Elazığ, Kocaeli-A.Sebat 


</TEXT>
</DOC>
