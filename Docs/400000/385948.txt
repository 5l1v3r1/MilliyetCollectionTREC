<DOC>
<DOCNO> 385948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/asiy.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakal-ı Şerif çatlağı 
</HEADLINE>
<TEXT>


Diyanet İşleri'nden Sorumlu Devlet Bakanı Mehmet Aydın, gazetecilerin Sakal-ı Şerif'in ayağa getirtilmesiyle ilgili soruları üzerine, "Diyanet'e sorulsaydı, 'Mukaddes eşya neredeyse orada ziyaret edin' derdik" dedi 

ANKARA Milliyet 


Sakal-ı Şerif'i ayağına getirten Kültür ve Turizm Bakanı Atilla Koç'un tavrını kabine arkadaşı, Diyanet İşleri'nden Sorumlu Devlet Bakanı Mehmet Aydın da eleştirdi. Aydın, "Bize sorulmuş olsaydı biz derdik ki mukaddes bir emanet yerinde ziyaret edilse her bakımdan daha uygun olur" dedi. 
İlahiyat ve felsefe profesörü Aydın, dün AKP grup toplantısından önce gazetecilerin konuya ilişkin soruları üzerine, AKP'li bazı milletvekillerinin tepkilerini kastederek, "Söylenen söylenmiş zaten. Benim bir şey söylememe hiç gerek yok. Arkadaşlarımızın pek çoğu hissiyatını dile getirmiş" dedi. "Bakan Koç'un yaptığı prosedüre uygun mu " sorusuna yanıt vermeyen Aydın, Diyanet İşleri Başkanlığı'nın talimatı olup olmadığı konusunda şunları söyledi 

'Müftülük araştırıyor' 
"Diyanet İşleri Başkanlığı'nın talimatıyla ilgili bir şey yok. Diyanet İşleri Başkanlığı'na sorulmuş olsaydı, derdi ki, 'Mukaddes eşya neredeyse orada ziyaret edin.' Söylemiş oldum mu Orada büyütülmemesi gereken bir yanlış değerlendirme oldu, öyle diyeyim. Açıkçası ayrıntılarını da bilmiyorum. Çok fazla konunun üzerine eğilmem söz konusu olmadı." 
Aydın, "Havalimanına götürülmesi uygun da düşmüyor değil mi " yönündeki soruyu da, "Ne dedim bize sorulmuş olsaydı, mukaddes bir emanet, yerinde ziyaret edilirse her bakımdan daha uygun olur. Bundan daha güzel cevap olmaz herhalde" diye yanıtladı. 
Aydın, "Konuyla ilgili bir işlem yapılıp yapılmadığı" sorusu üzerine de İstanbul Müftülüğü'nün Sakal-ı Şerif'in muhafaza edildiği yer ve görevliler açısından konuya bakacağını, daha sonra kendisine bilgi vereceğini kaydetti. 

Bardakoğlu Ziyaret saygı gereği 

MUSTAFA KURTARAN 

Diyanet İşleri Başkanı Prof. Dr. Ali Bardakoğlu, Kültür ve Turizm Bakanı Atilla Koç'un Sakal-ı Şerif'i havaalanına getirtmesiyle ilgili olarak, "Sakal - ı Şerif'in yerinde ziyaret edilmesi lazım. O, Peygamberimize bir saygının gereğidir" dedi. Marmara Grubu Vakfı'nın önceki akşam İstanbul'da düzenlediği 'Sevgi ve Barış İftarı'na katılan Bardakoğlu, barış ve güven içinde yaşamanın bir ayağının da farklılıklara saygı göstermek olduğuna işaret ederek, insanlığı bir tespihin taneleri gibi dizmenin mümkün olmadığını söyledi. 

İslamcı basın olaya tepkisiz kalmayı seçti 

İSTANBUL Milliyet 

Vakit, Milli Gazete ve Yeni Şafak, Sakal - ı Şerif'in camiden çıkarılmasıyla ilgili olarak tepkisiz kalmayı tercih etti. Olayın birçok gazetenin ilk sayfasından duyurulduğu pazar günü Milli Gazete ve Vakit habere yer vermezken, Yeni Şafak "Yeşil çuhaya sarılı sandık" başlığıyla duyurdu. Ancak habere, oldukça küçük bir yer ayrıldı. Pazartesi ise Milli Gazete ve Yeni Şafak, Koç'un "Ben Müslüman değil miyim " açıklamasını verdi. 
Vakit gazetesi, "Sakal-ı Şerif savunması" başlığıyla ilk sayfadan duyurdu. Haberde, bakanlığın açıklamasını aktardı. 


</TEXT>
</DOC>
