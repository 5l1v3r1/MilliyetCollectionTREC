<DOC>
<DOCNO> 373947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas11.html </URL>
<DATE> 2005/08/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Jüpiter ve Venüs en yakın konuma geliyor... 
</HEADLINE>
<TEXT>

     Jüpiter ve Venüs, 31 Ağustos Çarşamba ve 1 Eylül Perşembe akşamları en yakında konuma gelecek. 
     ODTÜ Amatör Astronomi Topluluğu Üyesi Tunç Tezel, AA muhabirine yaptığı açıklamada, bu günlerde Güneş battıktan hemen sonra batı yönünde görünmeye başlayan çok parlak iki yıldız bulunduğuna dikkati çekerek, bu yıldızların birbirine her gün yaklaşan en parlak iki gezegen Venüs ve Jüpiter olduğunu belirtti. Tezel, gece gökyüzündeki tüm yıldızlardan daha parlak olan Venüs ve Jüpiter’in 31 Ağustos Çarşamba ve 1 Eylül Perşembe akşamları birbirlerine en yakın konumda görüneceğini bildirdi. Bu sırada Venüs’ün Dünya’ya uzaklığının 170 milyon kilometre, Jüpiter’in ise 927 milyon kilometre olacağını kaydeden Tezel, şöyle konuştu 
     "Bu iki gezegenin gökyüzünde birbirine yaklaşması bir yıl içinde 2 kez göründükten sonra 2 yıl boyunca gözlenemiyor. Bundan önce 6 
     Ağustos 2001 sabahı ve 2 Haziran 2002 akşamı izlenen buluşmalardan sonra gezegenler 2 yıldan daha uzun bir süre, yani 5 Kasım 2004 sabahına kadar bir arada görünmediler. 1 Eylül akşamından sonra 2,5 yıl daha yeniden bir arada gözlenemeyecekler. Yani iki parlak gezegeni bir arada görmek için 1 Şubat 2008 sabahını ya da 1 Aralık 2008 akşamını beklemek gerekecek." 1 Eylül’deki buluşmadan birkaç gün sonra Ay’ın hilal halde aynı 
     bölgeden geçeceğine işaret eden Tezel, 6 ve 7 Eylül akşamları Venüs, Jüpiter, Ay ve parlak yıldız Spica’nın Başak takımyıldızının en parlak yıldızı günbatımından 1 saat sonra bir araya toplanmış olarak görülebileceğini belirtti. 
     
</TEXT>
</DOC>
