<DOC>
<DOCNO> 367234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo04.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Günah çıkardı 
</HEADLINE>
<TEXT>


Trabzonspor Teknik Direktörü Şenol Güneş, başarısızlığın faturasını kendine kesti, "Turu kaybettik ancak birbirimizi kaybetmemeliyiz" diyerek Bordo-Mavili camianın takıma bundan sonrası için sahip çıkmasını istedi 


Kıbrıs Rum Kesimi'nin Anorthosis Famagusta takımına elenip, Avrupa Kupaları'na havlu atan Trabzonspor'un Teknik Direktörü Şenol Güneş, dün bir basın toplantısı düzenleyip, üzüntüsünü dile getirdi. 
"Burada şu anda tur sevincini sizinle paylaşmak isterdim" diyerek söze başlayan Güneş, "Maalesef olmadı, üzgünüz. Turu geçip camiayı mutlu etmek istiyorduk, ancak geçemedik. Buna özür bile yetmez. Camianın sahiplenmesi ve hoşgörüsünü beklemekten başka çaremiz yok. Devler Ligi'ne giremedik, bunun da özürle geri gelme şansı yok" dedi. 
Tüm Trabzonsporluları üzdüklerini ifade eden Güneş, sözlerini şöyle sürdürdü 
"İçimiz kan ağlıyor. Yeniden başlamak zorundayız. Yeni bir sezona başlıyoruz. İşin başında böyle bir şok yaşadık. Büyüksek yıkılmayacağız. Herkesin eleştiri yapmasını, ancak takıma sahip çıkmasını istiyoruz. Gün birlik zamanıdır. Kaçmayacağız, ayakta kalacağız, savaşacağız. Birilerinin gitmesi turu getirmez. Şu anki başarısızlığın faturası teknik direktör olarak bana ait. Ancak birilerini kurbanlık koyun olarak seçmekle hedefe ulaşılamaz. Çok üzgünüz. Yüreğimize bıçak saplanmış vaziyetteyiz. Kabul etmediğimiz bir sonuç aldık. Ne olursa olsun turu geçmeliydik. Turu kaybettik ama birbirimizi kaybetmemeliyiz." 

Fırsatçı Rumlar 

Trabzonspor'un Anorthosis Fagamusta takımına elenmesi, Rumları çılgına çevirdi. Rum heyeti gece geldikleri uçakta şampanyalar patlattı. Rum ve Yunan gazeteleri ise spor ile siyaseti karıştırdı, ırkçı başlıklar dikkat çekti. 

Rum basını 
Politis Hadi By Bye Güle Güle Türkçe olarak 
Fileleftheros Glu Glu Glu. Bizi döktüğünüz Karadeniz'in derinliklerinden size konuşuyoruz. 
Simerini Kabadayılarımıza bravo. Kemiklerden çıkan kahramanca tur. 
Alithia Trabzon'da Kıbrıs dönemi. Mahi Magosa'nın yiğitleri Türkler'i küçük düşürdüler. Türkler kudurdu. 

Yunan basını 
Sport-24 'Anortosi Anastimatos' Başkaldırış 
Sportline 'Kıbrıs' Türkiye'yi geçti. 
Atlitiki iho Türkler'i rezil ettik. 
Protathlitis Anorthosis takımı bir ulusa karşıydı. 
Ora ya spor Anorthosis cehennemde yıkılmadı. 
Sport day Gururu şaha kaldırdılar. 
Elefterotipia Cehennemde dik durdular. Sizden kışkırtma, bizden tur. 
Apoyevmatini Anorthosis bozkurtları ezdi. 

KKTC basını 
Kıbrıs Maç Trabzon'un, tur Anorthosis'in. 
Halkın Sesi Yazıklar Trabzon'a. 
Ortam Umulmayan taş baş yardı. 

'Yattara'yı satabiliriz' 

Turun kaybedilmesinin ardından gözyaşlarını tutamayan Trabzonspor Başkanı Atay Aktuğ yatağa düştü. Tansiyonunun düşmesi nedeniyle eve götürülen Aktuğ, "Yattara ilk maçta büyük bir sorumsuzluk örneği sergiledi. Onu kovabiliriz. İyi para veren olursa gönderebiliriz" diye konuştu. 

Aklı penaltıda 

Trabzonspor - Anorthosis maçını yöneten Avusturyalı hakem Gerald Lehner, son dakikalarda yaşanan penaltı pozisyonunu unutamadığını söyledi. Lehner, "Maç içinde Anorthosisli oyuncu korumak için eliyle yüzünü kapattı. Televizyondan izlediğimizde ise beyazlı oyuncunun elinin yüzünde değil, biraz daha üstte olduğu kanısına vardık" dedi. 

Şanssızlık 

Anorthosis karşısında inanılmaz bir pozisyon kaçıran Gökdeniz Karadeniz, çok üzgün olduğunu söyledi. Tecrübeli futbolcu, "Topu ne güzel köşeye attım. Ama direğin dibinden auta gitti. İlk maçta kaleci topu kurtardığı için bu kez daha köşeye vurmak istedim. Bende bir şansızlık var. Adeta basiretim bağlandı" dedi. 


</TEXT>
</DOC>
