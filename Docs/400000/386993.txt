<DOC>
<DOCNO> 386993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur32.html </URL>
<DATE> 2005/10/15/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Yaralıların durumu iyi 
</HEADLINE>
<TEXT>

     Maslak'ta OPET akaryakıt istasyonundaki patlamada yaralanan 5 kişiden 3'ünün hastanedeki tedavisi sürüyor. 
     Olayda yaralanan 5 kişiden Durmuş Özkan, Ersin Aslan ve Sezai Çetin'in Okmeydanı Eğitim ve Araştırma Hastanesi'ndeki tedavilerine devam ediliyor. 
     Bu kişilerden Özkan'ın yüzünde travma olduğu, Aslan ve Çetin'in sağlık durumlarının ise iyi olduğu belirtildi. 
     Olay sırasında istasyonda aracına yakıt alan ve başından hafif yaralanan taksi sürücüsü Osman Topal, olay yerindeki bir ambulansta yapılan müdahalenin ardından buradan ayrıldı. Levent Hastanesi'ne kaldırılan diğer yaralı Tolga Kayabaşlı ise buradaki tedavisinin ardından taburcu edildi. 
     Öte yandan, akaryakıt istasyonundaki patlamanın ardından caddeye saçılan parçalar, Olay Yeri İnceleme Şube Müdürlüğü ekipleri tarafından toplanarak özel torbalara konuldu. 
     Bu parçalar, akaryakıt istasyonunda bomba uzmanı ekiplerce toplanan diğer parçalarla birlikte incelemeye alındı. 
     Akaryakıt istasyonunun önündeki caddenin temizlenmesinin ardından, bir süredir trafiğe kapalı tutulan yol da saat 22.30 itibariyle yeniden trafiğe açıldı. 
     Polisin, kordon altında tuttuğu akaryakıt istasyonundaki incelemeleri sürüyor. 
     
</TEXT>
</DOC>
