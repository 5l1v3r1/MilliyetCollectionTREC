<DOC>
<DOCNO> 351164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/eko11.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Movenpick'in gözü Çeşme'ye yatırımda 
</HEADLINE>
<TEXT>


AHMET AKTAŞ Çeşme DHA 

Mövenpick Oteler Zinciri Çeşme'de yatırım yapmak için bölgede araştırmalara başladı. Mövenpick CEO'su Jean Gabriel Perez, geçen hafta Ilıca Otel'e gelerek incelemelerde bulundu. Otelin odaları, yemekhaneleri ve personel yatakhaneleri dahil her yeri baştan aşağı gezen Perez, Ilıca Otel'in kendi standartlarına uygun olduğunu belirtti. Ilıca Hotel Genel Müdürü Yakup Demir, karşılıklı görüşmelerin yaklaşık altı aydır sürdüğünü belirterek şunları söyledi 
"Öncelikle termal tesislerimizi beğendiler. Dünyada eşine az rastlanır tuzlu termal suyumuz en önemli kozumuz. Görüşmeler devam ediyor. Sanıyorum önümüzdeki sezon için anlaşma sağlanacak." 
Mövenpick'in, Avrupa'da 28, Ortadoğu'da 23 ve Afrika'da iki olmak üzere 17 ülkede 53 adet oteli var. Hilton Grubu da geçtiğimiz haftalarda Paşa Limanı'ndaki bir koyla ilgili araştırma yapmış ancak arazide devam eden miras davası yüzünden olumlu sonuç alamamamıştı. 


</TEXT>
</DOC>
