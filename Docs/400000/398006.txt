<DOC>
<DOCNO> 398006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur03.html </URL>
<DATE> 2005/11/25/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Topbaş Masa başında yönetim devri bitmiştir 
</HEADLINE>
<TEXT>

     İstanbul Büyükşehir Belediyesi'nin kentin meydan ve ana arterlerinde başlattığı temizlik çalışması sürüyor. 
     Çalışma kapsamında bu gece Vatan Caddesi ile Aksaray Meydanı deterjanlı suyla yıkanıyor. 
     Temizlik çalışmasını yerinde izleyen Büyükşehir Belediye Başkanı Kadir Topbaş, gazetecilere yaptığı açıklamada, tüm ekipleriyle geceli gündüzlü çalıştıklarını söyledi. 
     ''Artık masa başından yönetim devri bitmiştir'' diyen Topbaş, şöyle devam etti 
     ''Tüm ekibimiz, yöneticilerimiz dahil sorunları yerinde görüp yaşayarak müdahale etmek için çalışıyor. İstanbullulara daha yaşanılır mekanlar oluşturmak için, gördüğünüz gibi gece saat 01.00 ve ekibimiz hala çalışıyor. Sabaha kadar da bu çalışma devam edecek. Görünen yıkama ve temizleme çalışmaları haricinde noktalar ve meydanlardaki eksiklikleri de gidermeye çalışıyoruz.'' Kadir Topbaş, İstiklal Caddesi'ndeki çalışmayla ilgili soru üzerine de, cadde esnafının isteği doğrultusunda çalışmayı bu aylarda başlattıklarını bildirdi. 
     Topbaş, şunları kaydetti 
     ''Bu dönemde işlerinin daha az olduğunu belirterek, çalışmayı bu aylara kaydırmamızı istediler. Yaklaşık 12 trilyon liralık bir yatırım yapılıyor. BEDAŞ'ın çalışmasını bitirmesini bekledik. Şu an bitti. Biz de çalışmalarımızı son süratle bitirmeye çalışıyoruz. Yaklaşık 50-60 günlük bir çalışma olacak. Ağaçlar sökülüyor, ama onları başka bir yere kaydırıyoruz. İstiklal Caddesi içinse dev saksılar ve değişik aksesuarlar kullanacağız. Bunların modelleri geldi. Yaptığımız çalışmayı umarım halkımız beğenir.'' 
     
</TEXT>
</DOC>
