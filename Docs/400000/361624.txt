<DOC>
<DOCNO> 361624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun14.html </URL>
<DATE> 2005/07/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Londra'daki saldırılar... Daily Mail'den polis ve istihbarata suçlama... 
</HEADLINE>
<TEXT>

     İngiltere'de yayımlanan Daily Mail gazetesi, Londra'da 54 kişinin öldüğü bombalı saldırılara polisin ve istihbaratın büyük hatalarının yol açtığını öne sürdü. 
     Bu hataların başında, bombalı saldırıları yönlendirdiği sanılan El Kaide mensubunun saldırılardan iki hafta önce İngiltere'ye geldiği sırada izlenmemesinin geldiğini yazan gazete, Amerikan kaynaklarının bombacılardan biri olan Cemal Lindsay hakkında ''izlenmesi gereken kişi'' ihbarında bulunduğunu, ancak İngiliz istihbaratının söz konusu kişinin izini kaybettiğini belirtti. 
     Bombacılar Cemal Lindsay ve Muhammed Sıddık Han'ın daha önce başarısız bir terör saldırısı denemesine katıldıklarını öne süren gazete, Han'ın bir süre önce Avam Kamarası'nı bir milletvekilinin misafiri gibi ziyaret etmeye kalkıştığını ve 11 Eylül 2001'den sonra Londra'dan ABD'ye giden bir uçakta ayakkabısının tabanına yerleştirilmiş bombayla yakalanan Richard Reid'in de yakın arkadaşı olduğunu yazdı. 
     Gazete, Londra metrosuna yönelik terör saldırısı ihbarlarının alındığını, buna rağmen güvenlik alarmı derecesinin düşürülmediğini de öne sürdü. 
     Başbakan Tony Blair'in bütün bu boşlukların nedenini önümüzdeki hafta görüşeceği istihbarat birimlerinin şeflerine soracağını yazan gazete, Blair'in istihbarat birimlerinin yöneticilerine ihtiyaçlarını da soracağını ve gerekirse ek bütçe verilmesini sağlayacağını kaydetti. 

     
</TEXT>
</DOC>
