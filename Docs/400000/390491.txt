<DOC>
<DOCNO> 390491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo12.html </URL>
<DATE> 2005/10/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Schalke 04'ün başkanı da Aziz Yıldırım'ı suçladı Nezaketsiz davrandı 
</HEADLINE>
<TEXT>

     Cevdet Albay Bildiriyor 

FC Schalke 04 Kulübü Başkanı Gerhard Rehberg, İstanbul'da Fenerbahçe ile yaptıkları Avrupa Şampiyonlar Ligi maçında Fenerbahçe'nin kendilerine kötü davrandığını ileri sürdü. 
     Gerhand Rehberg, AA muhabirine yaptığı açıklamada, Fenerbahçe Kulübü Başkanı Aziz Yıldırım'ın kendisine nezaketsiz davranışlar gösterdiğini, menajer Rudi Ashauer'in tokatlandığını, bayan konukların ise maç sonrası dakikalarca bekletildiğini iddia etti. 
     Rehberg, İstanbul'daki maçta yaşananlarla ilgili olarak şu iddialarda bulundu 
     ''Başlangıçta herşey güzeldi. Fenerbahçe Kulübü Başkanı Aziz Yıldırım, benim elimi sıktıktan sonra bir kelime bile etmeden yanımdan ayrıldı. Ben onların konuğuyum ve bir kulüp başkanıyım. Bunu hiç hoş karşılamadım. İnanın içecek su bile yoktu.'' Kulüp başkanı olarak açıklamak zorunda kaldığı yakınmaların bulunduğunu belirten Rehberg, İstanbul'da, kulüp yönetim kurulu üyelerine ilgi gösterilmemesini de çok yadırgadığını ifade ederek, şunları söyledi 
     ''İstanbul'da sanki bir düşman gibi karşılandık. Stat içinde konuk bölümünde yerlerin pislik içinde ve tuvaletlerde ise hijyenik bir ortamın olmadığı bana söylenenlerdir. Bunun yanısıra çok vahim olan bir başka durum ise menajerimizin tokatlanması olayıdır. Bundan haberim olmamıştı, menajerimiz Ashauer bana bunu son anda söyledi. Yönetim kurulu üyelerimizin eşleri de maç sonrası adeta çıkışlarda tutuklu gibi bekletildi.'' Kaldıkları otelin de fiyatlarının 3 kat pahalı olduğuna dikkati çeken Rehberg, ''Tüm bu yaşananlara karşı biz bunu sahamızda asla yapmayacağız. Ben yıllardır Türkiye'ye gider gelirim ve İstanbul'da tanıdıklarım da var. Ben dünyanın pek çok ülkesine gittim ve böyle birşeyi ilk olarak Fenerbahçe maçında yaşadık. Bu yaşananlar beni şaşırttı'' dedi. 
     Gelsenkirchen kentindeki AufSchalke Arena Stadı'nda 1 Kasım Salı günü yapılacak Fenerbahçe maçının sonucunun 2-0 lehlerine biteceği tahmininde bulunan Rehberg, ''Sonuçta dostluk kazansın'' dedi. 
     Rehberg, maç için statta Türk seyirciler için 3 bin bilet ayrıldığını sözlerine ekledi. 
     
</TEXT>
</DOC>
