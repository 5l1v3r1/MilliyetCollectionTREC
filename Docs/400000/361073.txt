<DOC>
<DOCNO> 361073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy19.html </URL>
<DATE> 2005/07/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ağar Başbakan iktidarını eleştirilemez olarak görme hastalağına yakalandı 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan’ın, "iktidarını dokunulamaz ve eleştirilemez olarak görme hastalığına yakalandığını" ileri sürdü. 
     Ağar, yaptığı yazılı açıklamada, Başbakan Erdoğan’ın "sıkıştıkça üslubunu bozduğunu ve başkalarını adaba çağırırken kendisinin eleştiri sınırlarını aşan bir dil kullanmaya başladığını" savundu. 
     Başbakan’ın, il başkanları toplantısında muhalefeti "seviyesizlikle", "miadı dolmuş olmakla", "güneşi sıvayan balçık olmakla" suçlamasının geçmişteki kavgacı siyasi üsluptan farkı bulunmadığını kaydeden Ağar, "Bir insan bütün bunları söyledikten sonra AKP’nin hiçbir temsilcisi bu diyalogların içinde olmayacak diyorsa, ne söylediğini kulağı duymuyor demektir" dedi. 
     Başbakan’ın, "iktidarını dokunulamaz ve eleştirilemez olarak görme hastalığına yakalandığını" ileri süren Ağar, bunun altında "kendisini ve partisini kutsallığın temsilcisi olarak görme bahtsızlığının" yattığını iddia etti. Ağar, şunları kaydetti 
     "İktidar, muhalefet ne söylüyorsa muhalefet olduğu için söylüyor, bizi yıpratmak istiyor şeklindeki eski iktidar alışkanlıklarını terk etmeli, yeni olduğunu düşünüyorsa, bunlardan gerekli dersleri çıkarma konusunda bir çaba göstermelidir. Çünkü her türlü rejimde iktidar vardır, ancak konuşabilen bir muhalefet sadece demokrasilerde vardır. 
     Demokrasinin bu en temel kuralını bile dikkate almayan zihniyetin sabah akşam demokrasi lafları etmesinin bir anlamı olmaz. 
     Başbakan şu sorulara cevap vermelidir Üç yıldır iktidardasınız. 
     Sizin devrinizde yoksulluk arttı, işsizlik arttı, toplumsal kesimler arasındaki gelir dengesi daha da bozuldu, dış borç arttı, düşük kur ve yüksek faiz yüzünden ülke kaynakları talan ediliyor. İktidarınızın olumlu icraatları bunlar mı 
     Bugün terör yeniden çığırından çıkmış durumda, her yerde olaylar katlanarak artıyor, başta bir iktidar var mı yok mu belli değil. 
     Bunlar mı övünmeye çalıştığınız işler AKP il başkanları toplantısında konuşmak kolay. Başbakan meydanlara çıksın da aynı sözleri orada söylesin bakalım. Hiç şüphesiz her sözün, her siyasi tavrın karşılığı millettedir ve nihai kararı o verecektir." 
     
</TEXT>
</DOC>
