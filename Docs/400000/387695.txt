<DOC>
<DOCNO> 387695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo17.html </URL>
<DATE> 2005/10/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
WADA, Süreyya Ayhan'ı takibe aldı... 
</HEADLINE>
<TEXT>

     Gökhan Akengin 

Doping kontrol prosedürlerine uymadığı gerekçesiyle pistlerden 2 yıl men cezasına çarptırılan milli atlet Süreyya Ayhan, Dünya Anti Doping Ajansı WADA tarafından sıkı takibe alındı. 
     Pistlerden men cezasının başlangıcı 8 Ağustos 2004 tarihine çekilen ve 7 Ağustos 2006'dan itibaren yarışma hakkı kazanacak milli atletin ''Geri Dönüş Prosedürü''nü başlatan Uluslararası Atletizm Federasyonları Birliği IAAF , Anti-Doping Kuralları'nın 40.12 sayılı maddesini yürürlüğe koydu. 
     
     KONTROLDEN ADETA NEFES ALAMAYACAK 
     IAAF'ın ''Geri Dönüş Prosedürleri'' kapsamında yoğun bir doping kontrolüne tabi tutulacak Süreyya Ayhan, adeta nefes alamayacak. 
     WADA'nın kontrolünde, Bağımsız Doping Numunesi Alım Görevlileri BADNAG tarafından milli sporcuya ilk etapta 3 adet habersiz doping kontrolü uygulanacak. 
     Ayhan'a, cezasının bitimine yakın bir tarihte ise WADA'nın yasaklılar listesinde yer alan tüm maddelerin araştırılacağı yeni bir test daha yapılacak. 
     Bu süreç içinde, Süreyya Ayhan bir kez de EPO kan testi testine tabi tutulacak. 
     
     SERPİL KOÇAK'IN PROSEDÜRÜ DE BAŞLADI 
     Doping yaptığı tespit edildiği için pistlerden men cezası alan bir diğer atlet Serpil Koçak'ın ''Geri Dönüş Prosedürü'' de IAAF tarafından başlatıldı. 
     Koçak da Ayhan gibi sıkı bir doping kontrol sürecine alındı. BADNAG'lar tarafından alınacak numuneler, Hacettepe Doping Kontrol Merkezi'nde analiz edilerek, sonuçlar WADA'ya bildirilecek. 
     
</TEXT>
</DOC>
