<DOC>
<DOCNO> 392162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun16.html </URL>
<DATE> 2005/11/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Metin Kaplan'ın eşi ve kızı açtıkları davayı kaybetti 
</HEADLINE>
<TEXT>

     Almanya'dan sınır dışı edildikten sonra Türkiye'de ömür boyu hapis cezasına çarptırılan İslami Cemiyet ve Cemaatleri Birliği'nin İCCB yöneticisi Metin Kaplan'ın eşi ve kızı, Almanya'da kalabilmek için Köln İdare Mahkemesi'nde açtıkları davayı kaybettiler. 
     Mahkeme, Kaplan'ın sınır dışı edilmesiyle birlikte, eşi ve kızının daha önce kabul edilen iltica taleplerinin de doğrudan iptal edildiğini ve kendilerinin Türkiye'de takibata uğramayacaklarını bildirdi. 
     Kaplan'ın duruşmaya katılmayan eşi ve kızının avukatı, Yüksek İdare Mahkemesi'nde temyize gidip gitmeme konusunda henüz karar vermediklerini belirtti. 
     Metin Kaplan'ın eşi ve kızının iltica talebi, 1992 yılının Aralık ayında aile birleşimi kapsamında kabul edilmiş, Kaplan'ın sınır dışı edilmesinden sonra 2004 yılının Ekim ayında iptal edilmişti. 
     
     SCHILY, MAHKEME KARARINDAN MEMNUN 
     Almanya Federal İçişleri Bakanı Otto Schily, Türkiye’de ömür boyu hapse mahkum edilen İslami Cemiyet ve Cemaatleri Birliği İCCB yöneticisi Metin Kaplan’ın eşi ile kızının Almanya’da kalabilmek için açtığı davayı reddeden mahkemenin kararından duyduğu memnuniyeti dile getirdi. 
     Schily, yaptığı yazılı açıklamada, Köln İdare Mahkemesi’nin aldığı karardan büyük mutluluk duyduğunu belirterek, "Alman hukuk düzeninin bu tür durumlarda oturma ve iltica hakkına izin vermemesinin açıkça ortaya çıkması çok iyi" ifadesini kullandı. 
     Kaplan’ın eşi ve kızının iltica talebi, 1992 yılının aralık ayında aile birleşimi kapsamında kabul edilmiş, Kaplan’ın sınır dışı edilmesinden sonra 2004 yılının ekim ayında ise iptal edilmişti. Metin Kaplan’ın eşi ve kızı, Almanya’da kalabilmek için Köln İdare Mahkemesi’nde açtıkları davayı kaybetmişti. 
     
</TEXT>
</DOC>
