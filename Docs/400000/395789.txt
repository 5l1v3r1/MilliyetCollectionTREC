<DOC>
<DOCNO> 395789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy09.html </URL>
<DATE> 2005/11/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bakan Şener Tüm dünyada taraftarlar heyecanlıdır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye-İsviçre karşılaşmasına ilişkin olarak "Tüm teknik kadromuzu ve futbolcularımızı kutluyorum" dedi. 
     Bakan Şener, "Uluslararası Türk Arşivleri Sempozyumu"nun açılış toplantısının ardından çıkışta basın mensuplarının, dün akşam oynanan Türkiye-İsviçre maçıyla ilgili sorularını yanıtladı. 
     Türkiye milli takımının çok iyi oynadığını vurgulayan Şener, şunları söyledi 
     "İyi bir sonuçla sahadan ayrıldı, ancak turu aşması için yeterli averajı sağlayamadı. Ben tüm teknik kadroyu ve futbolcuları kutluyorum. Maçın başında yedikleri gole rağmen kazanma azmi, kararlılığı, maçın son anına kadar devam etti. Bu anlayış içinde maçı sürdürdüler. Ama mevcut kurallara göre İsviçre averajlı sayıldığı için tur atlama şansını kaybettik." Karşılaşma sonrası yaşanan olaylara ilişkin görüşleri sorulan Bakan Şener, şöyle konuştu 
     "Aslına bakarsanız spor dostluk, kardeşlik, centilmenlik, medeni ilişkiler demektir. Sporun güzelliğini gölgelememek gerekir. Fakat taraftarlar, her zaman heyecanlıdır. Sadece Türkiye’de değil, dünyada da taraftara özgü bu heyecanı görüyoruz. Bunların etkilerini de izliyoruz. Hiçbir yerde olumsuz görüntüler olmasın. Spor, hep bu dostluk ve kardeşlik boyutuyla anılsa ve hatırlansa dünya için çok iyi olur." 
     
</TEXT>
</DOC>
