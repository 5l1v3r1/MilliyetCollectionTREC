<DOC>
<DOCNO> 378589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun14.html </URL>
<DATE> 2005/09/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Rumlardan Türkiye'ye İsrail benzetmesi 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, ''Türkiye'nin, İsrail'in Gazze'den askerlerini çekmesini örnek alması gerektiğini'' iddia etti. 
     Başbakan Recep Tayyip Erdoğan'ın Kıbrıs Rum tarafının Kıbrıs sorununda uzlaşmaz tavır takındığı yönündeki açıklamasını eleştiren Hrisostomidis, Rum hükümetinin bu açıklamayı reddettiğini söyledi. 
     ''Kıbrıs sorununun çözümünün en önemli noktasının adadaki Türk 'işgalinin' sona ermesi olduğunu'' öne süren Hrisostomidis, ''Türkiye'nin Gazze bölgesinden İsrail askerlerinin çekilmesi olayını örnek alması gerektiğini'' savundu. 
     Kipros Hrisostomidis, ayrıca Türkiye'nin Kıbrıs deklarasyonuna karşı Avrupa Birliği'nin yayımlayacağı karşı deklarasyonun Rum yönetimi için tatmin edici olmadığını ifade ederek, belgede iyileştirme yapılmasını amaçladıklarını söyledi. 
     Hrisostomidis, Rum hükümetinin, taslak metnin genel müzakere çerçevesinin tatmin edici olmadığı görüşünde olduğunu belirterek, Fransa hükümetinin metin üzerinde önemli değişiklikler önerdiğini kaydetti. 
     Rum yönetimin, AB Daimi Temsilciler Komitesi COREPER toplantısında ''diplomatik mücadelesini sürdüreceğini'' ifade eden Hrisostomidis, ''karşı deklarasyonu tatmin edici hale getirecek değişikliklerin sağlanmasını amaçladıklarını'' söyledi. 
     
</TEXT>
</DOC>
