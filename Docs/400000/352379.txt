<DOC>
<DOCNO> 352379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/dunya/axdun02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da favori, 'ılımlı molla' 
</HEADLINE>
<TEXT>


DIŞ HABERLER SERVİSİ 


İran'da reformcu Cumhurbaşkanı Muhammed Hatemi'nin 23 Mayıs 1997 tarihinde başladığı görevi sona ererken, halk yarın ülkenin 9. cumhurbaşkanını seçmek için sandık başına gidiyor. 
Son kamuoyu yoklamalarına göre, ikisi reformcu toplam 8 adayın katılacağı başkanlık yarışında, 1989 ve 1997'de iki dönem cumhurbaşkanlığı yapan 70 yaşındaki Ali Ekber Haşimi Rafsancani önde gidiyor. Ancak Rafsancani'nin seçimin ilk turunda gerekli olan yüzde 50 barajını aşamayacağı ve 24 Haziran'da yapılacak ikinci turda büyük ihtimalle reformcu aday Mustafa Moin ya da eski polis şefi, dini lider Ali Hamaney'in de desteklediği tutucu aday Muhammed Bekir Kalibaf'la yarışacağı belirtiliyor. 
Nükleer silah geliştirdiği yolundaki iddialar yüzünden uluslararası planda ağır baskılara maruz kalan İran'da, seçimlere katılım büyük önem taşıyor. Başta Hamaney olmak üzere yetkililer, ABD askerlerinin Irak ve Afganistan'da konuşlandığı bir ortamda halkın sandığa giderek rejime sahip çıktığını göstermesi çağrısında bulundu. Buna karşın, uluslararası ajansların haberlerine göre, yapılan nabız yoklamaları, görev süresi dolan reformcu Cumhurbaşkanı Muhammed Hatemi'nin iki dönem görev yapmasına karşın önemli sayılabilecek herhangi bir reform gerçekleştirememesi nedeniyle seçime ilgisiz olduğunu gösteriyor. 


</TEXT>
</DOC>
