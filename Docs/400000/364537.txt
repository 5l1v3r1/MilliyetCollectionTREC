<DOC>
<DOCNO> 364537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko05.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan istedi, kuleler 100 milyon dolara satılıyor 
</HEADLINE>
<TEXT>


TOBB, daha önceki ihalede 70 milyon dolar önerdiği, ancak Başbakan Erdoğan'ın 100 milyon dolar istediği konuşulan Tekel'in İkiz Kuleleri için dün yapılan ihalede 100 milyon dolar teklif verdi 

ANKARA Milliyet 

Tekel'e ait İkiz Kuleler'in özelleştirilmesi için en yüksek teklifi 100 milyon dolar ile Türkiye Odalar ve Borsalar Birliği TOBB verdi. 
Özelleştirme İdaresi Öİ Başkan Yardımcısı Kazım Çalışkan'ın başkanlığında dün gerçekleştirilen ihaleye, Yenigün İnşaat ile TOBB katıldı. Yazılı turun ardından 97 milyon dolar başlangıç, 1 milyon dolar artırım aralığı ile geçilen sözlü turlarda TOBB, 98 milyon dolarlık teklif yaparken, Yenigün ihaleden çekildi. İhale komisyonu, TOBB'un teklifini revize etmesini isteyerek 'Kamuoyunu rahatlatacak ve yapılan işin verimini ortaya koyabilecek bir fiyat istediklerini' söyledi. 

'Fiyatı yükseltin' zirvesi 
TOBB Başkan Yardımcısı Zafer Çağlayan, Komisyon Başkanı'nın "100 yapalım bitirelim" önerisi üzerine teklifi 100 milyon dolara çıkardı. İhale Özelleştirme Yüksek Kurulu'nun ÖYK onayının ardından kesinleşecek. 
TOBB, İkiz Kuleler'in bedelini peşin veya vadeli ödeyebilecek. Vadeli seçenekte yüzde 40'ı peşin, 12 ayda 1 ödemeli, 36 ayda vade farkı ile birlikte ödeme yapılabilecek. 
TOBB daha önce açılan ama tek teklif geldiği için iptal edilen ihalede 70 milyon dolarlık teklifte bulunmuştu. Dün sonuçlanan ikinci ihale önceki gece, Maliye Bakanlığı'nda Kemal Unakıtan başkanlığında bir toplantı yapıldığı, toplantıya Öİ Başkanı Metin Kilci, TOBB Başkanı Rifat Hisarcıklıoğlu ile TOBB Başkan Yardımcısı ve Ankara Sanayi Odası Başkanı Zafer Çağlayan'ın katıldığı bildirildi. Toplantıda, TOBB yöneticilerinden İkiz Kuleler için teklif ettikleri fiyatın yükseltilmesinin istendiği öğrenildi. 

Pürüz Yenigün'le aşıldı 
Çağlayan, binanın TOBB'un genel merkezi olacağını, kulelerden birini teknopark olarak kullanacaklarını söyledi. İhaleyle ilgili olarak Başbakan Erdoğan'ın TOBB yönetiminden ricası olup olmadığı sorusu üzerine Çağlayan, "Hayır böyle bir şey yoktur. İhale ortamında ister istemez bir ara gazı, bir manevi gaz oluyor. Yani sadece burada, Başbakan değil gazın etkisi var" dedi. 
İkiz Kuleler'in daha önceki ihalesi TOBB'dan teklif gelmesi nedeniyle iptal edilmişti. Yeni ihaleye, Yenigün İnşaat'ın da girmesiyle bu sorun aşıldı. Yenigün İnşaat 1992'de kuruldu. Yönetim kurulu başkanlığını Mithat Yenigün'ün yaptığı şirket, bina, otoyol, köprü, atık su ve haberleşme şebekesi gibi alanlarda faaliyet gösteriyor, Moskova, Varşova, Tel Aviv ile Sofya'da da temsilcilikleri bulunuyor. 

Özal başlattı, Çiller büyüttü Çankaya Lodumlu'daki İkiz Kuleler 1988'de Özal Hükümeti döneminde yatırım planına alındı. İhaleyi en yüksek kırımı yapan Ceylan İnşaat kazandı. 1995'te Çiller Hükümeti döneminde ise binanın Başbakanlık hizmet binası olarak kullanılmasına karar verildi.YPK'nın kararıyla ilave ödenek tahsis edildi. 35 bin metrekarelik bina inşaatı alanı 147 bin 500 metrekareye çıkarıldı. Keşif bedeli artırıldı. 1997'de Erbakan Hükümeti döneminde Tekel Yönetim Kurulu yapım işlerinin yürütülmesi için kuruluş mevzuatının uygulanmasına imk n kalmadığını belirtip işin Başbakanlık Müsteşarvekili Başkanlığı'ndaki komisyonca yürütülmesi gerektiği kararını aldı. 

160 milyon dolara mal oldu 
Binalar AKP Hükümeti döneminde satışa çıkartıldı. Geçen sene yapılan ihaleye sadece TOBB girmiş ve 70 milyon dolar teklif vermişti. Tekel Genel Müdürü Sezai Ensari, o dönemde yaptığı açıklamada, "Bugüne kadar 160 milyon dolar KDV'siyle 240 trilyon harcadık" demişti. 


</TEXT>
</DOC>
