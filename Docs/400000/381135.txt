<DOC>
<DOCNO> 381135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun29.html </URL>
<DATE> 2005/09/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
BM'deki nükleer konferans sona erdi... 
</HEADLINE>
<TEXT>

     Birleşmiş Milletler BM Genel Merkezi'nde 3 gün süren ''Nükleer Denemelerin Yasaklanması konusunda Kapsamlı Antlaşma'' CTBT konulu konferans sona erdi. 
     Dışişleri Bakanı ve Başbakan Yardımcısı Abdullah Gül'ün de açılışına katılarak konuşma yaptığı konferans sonunda yayınlanan nihai bildirgede 117 ülke, CTBT'nin ABD, Çin, İsrail ve İran gibi kilit ülkeler tarafından onaylanması çağrısında bulundu. 
     Nükleer denemelerin tümden durdurulmasının, ''nükleer silahsızlanma ve nükleer silahların yayılmasını önleme yolunda etkili bir önlem'' olacağını belirten katılımcılar, ''CTBT'nin imzalanması ve onaylanması konusunda önemli gelişmeler sağlandığını, ancak antlaşmanın kabul edilmesinin üzerinden 9 yıl geçmesine karşın hala yürürlüğe girmemiş olmasının endişe yarattığını'' vurguladılar. 
     1966 yılında imzaya açılan CTBT'nin yürürlüğe girebilmesi için aralarında Türkiye'nin de bulunduğu nükleer enerji veya araştırma reaktörlerine sahip 44 ülkenin imzası gerekiyor. 
     Türkiye'nin 1999 yılında onayladığı antlaşmanın yürürlüğe girebilmesi için 11 ülkenin onayı bekleniyor. Bu ülkeler arasında Çin, Kolombiya, Kuzey Kore, Mısır, Hindistan, Endonezya, İran, İsrail, Pakistan, ABD ve Vietnam yer alıyor. 
     New York'ta BM Genel Sekreteri Kofi Annan'ın konuşmasıyla başlayan ve 3 gün süren konferans, CTBT'nin onay sürecinin hızlandırılması için 2 yılda bir yapılan konferansların dördüncüsünü teşkil ediyor. 
     Dışişleri Bakanı ve Başbakan Yardımcısı Gül, konferansta yaptığı konuşmada, kitle imha silahlarının yayılması, terörizm gibi tehditlerle mücadelede uluslararası toplumun birlikte hareket etmesi gerektiği mesajını vermişti. 
     BM liderler zirvesi sonunda yayımlanan bildiride, silahsızlanma ve nükleer silahların yayılmasının önlenmesi konusuna yer verilmesinde başarısız olunmasının cesaretleri kırmaması gerektiğini söyleyen Gül, silahsızlanma ve nükleer silahların yayılmasının önlenmesine yönelik çabaların sürdürülmesi gerektiğini vurgulayarak, CTBT'nin önemi ve bir an önce yürürlüğe girmesi konusunda Türkiye'nin görüşlerini aktarmıştı. 
     
</TEXT>
</DOC>
