<DOC>
<DOCNO> 383144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo03.html </URL>
<DATE> 2005/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sinan Engin, şimdilik resmen görevlendirilmeyecek... 
</HEADLINE>
<TEXT>

     İsveç’e takımla giden, Samsun maçı için de futbolcularla kampa girecek olan Sinan Engin, teknik heyette rahatsızlık yaratmaması için şimdilik resmen görevlendirilmeyecek. 
     
     İki yıl sonra yeniden 
     Beşiktaş'ın son şampiyonluğunu kazandığı 2002-2003 sezonunda menacerlik yapan, ancak Serdar Bilgili’nin başkanlığı bırakmasından sonra Siyah-Beyazlılar’la yolları ayrılan Sinan Engin, yeniden iş başında. Kulüpten uzak kaldığı dönemde başkan Yıldırım Demirören’e danışmanlık yapan Engin, Malmö maçının ardından Samsun karşılaşmasında da takımla olacak. İsveç’e kafile ile giden Sinan Engin, yarınki mücadele için de Ümraniye’de futbolcularla birlikte kampa girecek. 
     
     Formül bulundu 
     Bu durumun oyuncular üzerinde olumlu etki yaratacağı düşünülürken, teknik direktör Rıza Çalımbay’ın Engin ile birlikte çalışmak istemeyeceği için yönetimin yeni bir förmül ürettiği kaydedildi. Engin’in eskiden olduğu gibi menacer sıfatıyla resmen görevlendirilmeyeceği, futbolculara ağabeylik yapması için takımla birlikte kalacağı ifade edildi. Ancak Sinan Engin’in bir süre sonra menacer olarak resmi göreve başlayacağı bildirildi. 
     
</TEXT>
</DOC>
