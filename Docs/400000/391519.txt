<DOC>
<DOCNO> 391519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur26.html </URL>
<DATE> 2005/11/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul'un trafik sorunu mahkemelik oldu 
</HEADLINE>
<TEXT>

     Tüketiciler Birliği, trafik sorunu nedeniyle İstanbul Büyükşehir Belediyesi aleyhine 1 YTL’lik manevi tazminat davası açtı. 
     Levent’teki Asliye Ticaret ve Tüketici Mahkemeleri’nin bulunduğu bina önünde konuya ilişkin açıklama yapan Tüketiciler Birliği Genel Başkan Yardımcısı ve İstanbul Şube Başkanı Murat Köse, İstanbul’da kent içi ulaşım sorununun hat safhaya ulaştığını söyledi. 
     İstanbul Büyükşehir Belediyesi’nin, kent içi ulaşımın ana arterlerinin 350’ye yakın noktasında yol yapım, onarım ve bakım çalışması başlattığını ve sonuçta İstanbul’da ulaşım ve yaşamın durma noktasına geldiğini ifade eden Köse, şöyle dedi 
     "Zamanının büyük çoğunluğunu ulaşım ortamında geçirmek zorunda kalan ve sürekli olarak gideceği yere zamanında gidememe endişesi taşıyan tüketici, manevi yönden yıpranmakta ve zarara uğramaktadır. 
     Tüketici-yurttaşın yasalar tarafından koruma altına alınmış haklarının var olduğunu ve İstanbul kentini halka rağmen bildikleri gibi yönetme haklarının bulunmadığını ilgililere hatırlatmak amacıyla ayıplı ulaşım hizmeti nedeniyle İstanbul Büyükşehir Belediyesi aleyhine 1 YTL’lik manevi tazminat davası açıyoruz." Köse, daha sonra, dava dilekçesini avukat Burak Görgülü ile birlikte Tüketici Mahkemesi’ne verdi. 
     
</TEXT>
</DOC>
