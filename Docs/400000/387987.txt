<DOC>
<DOCNO> 387987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy15.html </URL>
<DATE> 2005/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AKP'li Çelik Eskiden bir parti vardı, şimdi balı peteği gitmiş 
</HEADLINE>
<TEXT>

     AK Parti Grup Başkanvekili Faruk Çelik, eskiden petekli ballı olan bir parti olduğunu, ancak bu partinin balı ve peteğinin gittiğini ifade ederek, "İğneli arısı kalan bir partinin sağlıksız bir yapılanması, Türk siyasetine bir şey katmayacaktır" dedi. 
     Çelik, TBMM Sağlık, Aile, Çalışma ve Sosyal İşler Komisyonu Başkanı, AK Parti Trabzon Milletvekili Cevdet Erdöl ile birlikte TBMM’de düzenlediği basın toplantısında, iktidarın her zaman sabırlı bir davranış sergilemesi gerektiğini ve uzun süredir de bunu yapmaya çalıştığını söyledi. 
     Ancak muhalefetin, son günlerde yaptığı açıklamalara anında cevap alacağının bilinmesi gerektiğine işaret eden Çelik, CHP Genel Başkanı Deniz Baykal’ın son günlerde nezaket ölçülerini aşan sözlerinin, yeni Türkiye’ye ayak uyduramamasının bir itirafı olduğunu belirtti. 
     CHP’den, kapısı çalınan 3 Ekim’e katkı sağlamaya yönelik çalışmalar yapmasını isteyen Çelik, 8-10 yıl sonra bugünkü tartışmaların yapılmayacağını kaydetti. 
     Faruk Çelik, "Türkiye, 3 Ekim hedefine nasıl ulaşabiliyorsa, tam üyelik hedefine de ulaşacaktır" dedi. Deniz Baykal’ın Türkiye’nin AB’ye tam üyeliğini içeren Müzakere Çerçeve Belgesi’ni okuması gerektiğini belirten Çelik, belgede, 2. sınıf ve imtiyazlı ortaklık gibi ifadeler yer almasını, ancak küçük düşünenlerin düşünebileceğini kaydetti. 
     
     "BU NE PERHİZDİR " 
     "Millete bayramı zehir etmeyelim" diyen Çelik, CHP’nin, "AB’yi istiyorum, ya da istemiyorum" konusunda karar vermesi gerektiğini söyledi. 
     AK Parti Grup Başkanvekili Çelik, CHP’nin özelleştirme konusundaki düşüncelerini de eleştirerek, "CHP’nin çırpınışları, özelleştirilen kuruluşların yargı sürecini etkilemeye yönelik çırpınışlardır" diye konuştu. 
     "CHP’ye göre özelleştirmedeki hukuksuzluk, ihaleyi alan kişinin milliyetine göre mi değişiyor " diye soran Çelik, CHP’nin 2002 seçim bildirgesinde, "Türkiye ağırlıklı olarak yabancı sermaye için çekim merkezi olacaktır" denildiğini ifade etti ve "Bu ne perhizdir " diye sordu. 
     Faruk Çelik, CHP Genel Başkanı Deniz Baykal’ın, Başbakan Recep Tayyip Erdoğan hakkında çirkin ifadeler kullandığını ifade etti. 
     Başbakan Erdoğan’ın faizleri, enflasyonu indirdiğini, Türkiye’yi denk bütçeye doğru koşturduğunu, milletin derdi ile dertleştiğini ve milletin duasını aldığını belirten Çelik, "CHP’liler bundan ne anlıyor bilmiyorum ama... Başbakan’ın aldığı bir komisyondan bahsediliyorsa, bu komisyon millet adınadır, milletin hayır duasıdır, Türkiye’nin aydınlık geleceğidir" diye konuştu. 
     
     "TÜRKİYE, BAYKAL’I BAŞBAKANLIĞA YAKIŞTIRMADI" 
     CHP’nin, "Başbakan’ın Türkiye’ye yakışıp yakışmadığını" iddia ettiğini de kaydeden Çelik, "Sayın Baykal, bu cümlesi ile nasıl bir demokrasi anlayışına sahip olduğunu ortaya koyuyor" dedi. Çelik, Türkiye’nin, 40 yıldır siyasetin içinde olmasına rağmen Baykal’ı Başbakanlığa yakıştırmadığını söyledi. 
     Deniz Baykal’ın, Van Yüzüncü Yıl Üniversitesi Rektörü Prof.Dr. 
     Yücel Aşkın’ın tutuklanması ile ilgili açıklamalarını, bağımsız yargıyı taahhüt altına alma çabaları olarak gördüğünü kaydetti. 
     Hükümetin, rektörün tutuklanma kararına müdahalesi düşüncesini, demokrasiye inanan hiç kimsenin aklından bile geçiremeyeceğini dile getiren Çelik, "Rektörün tutuklanma sebebinin gerekçesine CHP mi karar verecek Yargının siyasallaşması budur işte" diye konuştu. 
     
     "AMPUL YÜKSEK VOLTAJDA YANIYOR" 
     Faruk Çelik, bir gazetecinin, ANAVATAN Genel Başkanı Erkan Mumcu’nun partisinin grup toplantısındaki sözlerini hatırlatması üzerine, şöyle konuştu 
     "Konuşmasını dinlemedim. Eskiden petekli ballı olan bir parti vardı. Balı ve peteği gitmiş, iğneli arısı kalan bir partinin sağlıksız bir yapılanması, Türk siyasetine bir şey katmayacaktır. 
     Ampul, Türkiye’de, bölgemizde ve Avrupa yolunda yüksek voltajda yanıyor. Ampul bu derece yanarken ne muma, ne de Mumcu’ya ihtiyaç vardır." AK Parti Grup Başkanvekili Çelik, Ankara Büyükşehir Belediyesi’nin Mogan Gölü’nde içki içmeyi yasakladığı yönündeki haberlerin hatırlatılması üzerine de, "AK Parti’nin böyle olaylarla ilgisi yoktur. Bunu partiye mal etmek de doğru değildir" diye konuştu. 
     
</TEXT>
</DOC>
