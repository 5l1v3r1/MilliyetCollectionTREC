<DOC>
<DOCNO> 376201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur54.html </URL>
<DATE> 2005/09/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Tarih Vakfı Yönetim Kurulu Başkanı Silier saldırıyı kınadı... 
</HEADLINE>
<TEXT>

     Tarih Vakfı Yönetim Kurulu Başkanı Orhan Silier, düzenledikleri "50. Yılında 6-7 Eylül Olayları" sergisine yapılan saldırıyı kınadı. 
     Silier, İstiklal Caddesi’ndeki Karşı Sanat Galerisi’nde açılan ve Tümamiral Fahri Çoker’in kişisel arşivinden derlenen yaklaşık 250 fotoğrafın yer aldığı sergiye yapılan saldırıyla ilgili gazetecilere açıklamalarda bulundu. 
     Serginin açılışının ardından saat 18.40 sıralarında, bir grubun sergiyi gezdikten sonra 13. salondaki fotoğrafların önüne geldiğini anlatan Silier, "Türkiye Türktür Türk kalacak" şeklinde slogan atan bu kişilerin Türk bayrağı açtıklarını söyledi. 
     Silier, bu kişilerin peşlerinden gelen başka bir grubun da ellerindeki yumurtaları fotoğraflara attıklarını ve bazı fotoğrafları duvardan indirdiklerini kaydetti. 
     Saldırıyı kınayan Silier, her tarihsel dönemde her ülkede bağnazların, farklı etnik, ırkçı, dinsel, kültürel grupların olduğunu ve bunların saldırılara giriştiklerini söyledi. 
     Bu tür ayrımcıların korkuyu, şiddeti, silahı bir politika olarak şu ya da bu şekilde toplumsal kimliği baskı altına alma ya da yok etme aracı olarak kullanmak istediğini dile getiren Silier, "Bunlar birbirlerini gerekçe göstererek barışı, karşılıklı anlayışı, ortak yaşam kültürünü yok etmeye gerekçe yaratmaya çalışırlar" dedi. 
     Türkiye’de barış ve uyum içinde yaşamanın anahtarının daha çok demokrasi, daha çok kendine güven ve geçmişin kara deliklerinin, bugünün sorunlarının üzerine cesaretle gidilmesi olduğunu ifade eden Silier, "Türkiye, farklılıkları ve gerilimleri görmezden gelerek, her cinsten ırkçıları, şoven milliyetçilerini, şiddet yanlılarını kollayarak değil, çağdaş, toparlayıcı, tartışmaya ve ortak sonuçlara ulaşmaya dayanan bir barış kültürüyle yarınlara ilerleyecektir" diye konuştu. 
     
</TEXT>
</DOC>
