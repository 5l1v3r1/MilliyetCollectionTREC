<DOC>
<DOCNO> 377676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun01.html </URL>
<DATE> 2005/09/12/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Ve 38 yıllık işgal bitti... 
</HEADLINE>
<TEXT>

     Gazze Şeridi’nden çekilmeye başlayan İsrail ordusunun son askerinin de bölgeyi terk ettiği bildirildi. 
     İsrail askeri kaynakları, Gazze Şeridi’ndeki İsrail askerlerinin komutanı Albay Aviv Koçavi’nin de yerel saatle 06.50’de TSİ 06.50 
     Kisufim’deki geçiş noktasından geçerek Gazze Şeridi’nden ayrıldığını ve bölgede İsrail askeri kalmadığını duyurdu. 
     Filistin güçleri, Gazze Şeridi’nde yerleşimcilerin ve İsrail ordusunun terk ettiği Yahudi yerleşim birimlerine girdi. 
     Filistin İçişleri Bakanlığı Sözcüsü Tevfik Ebu Hussa, Filistin güçlerinin Gazze Şeridi’ndeki 21 yerleşim birimine girdiğini belirterek, bu sitelerden Neve Dekalim’in Filistin güçlerinin Gazze Şeridi’nin güneyindeki merkezi haline getirileceğini söyledi. 
     Filistinliler, İsrail ordusunun bölgeden çekilmesini coşku ve sevinçle karşıladı. 
     Filistin güçlerinin girdiği yerleşim birimlerinden Ganei Tal’daki AFP muhabiri, buraya giren Filistinli güvenlik gücü mensuplarından bazılarının şarkılar söyleyerek dansettiğini duyurdu. 
     İsrail güçlerinin çekilmesi Gazze’de de sevinç gösterileriyle kutlandı. Gazze sokaklarına dökülen Filistinliler, İsrail’in çekilmesini havaya ateş açarak kutladı. Filistinliler, "Gazze artık özgür. Yarın da sıra Kudüs ve Batı Şeria’da" sloganları attı. 
     Yaklaşık 8 bin Yahudi yerleşimcinin geçen ay tahliye edilmesinden sonra İsrail ordusunun da çekildiği 21 yerleşim birimine 7 bin civarında Filistinli güvenlik görevlisinin yerleştirilmesi planlanıyor. 
     
     ABBAS 

     Filistin Lideri Mahmud Abbas, İsrail’in Gazze Şeridi’nden 38 yıllık işgalin ardından çekilmesini "zafer"olarak nitelendirdi. 
     Abbas, Gazze’de bir grup gazeteciye yaptığı açıklamada, Filistin halkının 100 yıldır böyle sevinçli bir gün yaşamadığını belirterek, "İsrail askerleri, tankları ve askeri araçlarının topraklarımızı terk ettiğini, İsrail bayrağının indirildiğini ve yerine Filistin bayrağı konulduğunu görüyoruz" dedi. 
     "Filistin halkının nesillerdir karşı karşıya olduğu hüzün, acı ve baskının sona ermesi ve artık sevinci tatması gerektiğini" ifade eden Abbas, "Bu, şehit ve mahkumların kendilerini kurban etmesinin sonucudur" diye konuştu. 
     İsrail’in çekilmesinin "önemli ve tarihi bir adım olduğunu" söyleyen Abbas, Gazze Şeridi’nin dev bir cezaevine dönüşmemesi için başta Refah olmak üzere geçiş noktaları sorununun çözülmesi gerektiğini belirtti. 
     İsrail ve Filistinliler, Gazze Şeridi ve Mısır arasındaki geçiş noktası Refah’ta İsrail askeri bulunmaması konusunda anlaşmaya varmıştı, ancak İsrail hem güvenlik nedenleri hem de varılan gümrük anlaşmaları nedeniyle, Mısır’dan Gazze Şeridi’ne giren malları başka bir geçiş noktasında denetlemek istiyor. 
     
     GAZZE ŞERİDİ’NDE 2 SİNAGOG YAKILDI, 1 SİNAGOG YAĞMALANDI 

     Bu arada Filistinlilerin İsrail güçlerinin tahliye ettiği Gazze Şeridi’ndeki 1 sinagogu yağmaladığı, 2 sinagogu yaktığı bildirildi. 
     İsrail askeri kaynakları, Gazze Şeridi’nin güneyindeki Morag ve kuzeyindeki Netzarim yerleşim birimlerine giren yüzlerce genç Filistinlinin, bu yerleşim birimlerindeki sinagogları ateşe verdiğini duyurdu. 
     Sinagogların, son İsrail askerlerinin de bu yerleşim birimlerini terk etmesinin hemen ardından yakıldığı belirtildi. 
     Kfar Darom yerleşim birimindeki AFP muhabiri de buradaki sinagogun Filistinlilerce yağmalandığını duyurdu. Sinagogun camlarının kırıldığı ve girişindeki ağaçların yakıldığı kaydedildi. 
     Filistin Yönetimi, tahliye edilen yerleşim birimlerindeki sinagogları yarın yıkmaya başlayacağını açıklamıştı. 
     
</TEXT>
</DOC>
