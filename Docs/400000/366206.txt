<DOC>
<DOCNO> 366206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonyas03.html </URL>
<DATE> 2005/08/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sokaktaki tezgahlarda işkence yapar gibi diş çekiyorlar 
</HEADLINE>
<TEXT>

     İhsan DÖRTKARDEŞ DHA 

      HİNDİSTAN’ın Jaipur kentindeki kaldırımlarda oturarak, buralarda dişi ağrıyanlara hizmet veren ’sözde dişçiler’ görenleri şaşırtıyor. 
     Alman Weltspiegel televizyon kanalındaki habere göre, Pushkar Singh adlı ’dişçi’, kaldırımda açtığı tezgahta dişi ağrıyanlara sağlık şartlarından tümüyle uzak koşullarda ’hizmet veriyor’. Kaldırımda protez dişleri sergileyen, acı içinde kıvrananlara iğne yaptıktan sonra çenesini yerinden sökercesine kerpetenle diş çeken Singh protez de yapıyor. Çoğu zaman sağlam dişler de Singh’in ’operasyonlarına’ kurban giderken, dişi çekilenleri kendine getirmek bazen dişi çekmekten daha da zor oluyor. 
     Protez dişleri eğe ile törpüleyerek ağza uygun hale getiren Pushkar Singh, büyüklerinden öğrendiği işini en iyi biçimde yaptığını ve bu işin incelikleri olduğunu iddia ediyor. 
     
</TEXT>
</DOC>
