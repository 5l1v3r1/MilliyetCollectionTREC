<DOC>
<DOCNO> 396363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur08.html </URL>
<DATE> 2005/11/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İçki sohbeti ölümle bitti 
</HEADLINE>
<TEXT>

     Halil TEKİN BARTIN, DHA 

BARTIN'ın Ulus İlçesi'ne bağlı Abdipaşa Beldesi’nde, alkollü dört arkadaşın kavgası ölümle bitti. Dövülerek ağır yaralanan iki kişiden biri geçirdiği kalp krizi, diğeri ise beyin kanaması sonucu yaşamını yitirdi. 
     İddiaya göre, bir restoranda yemek yiyip, alkol alan Nail Yılmaz 55 , Murat Uzun 48 , Aydın Melezoğlu 27 ve Metin Uzunçelebi 32 evlerine gitmek için dışarı çıktıklarında, belirlenemeyen bir nedenle tartışmaya başladı. Tartışmanın büyümesi üzerine çıkan kavgada Metin Uzunçelebi ve Aydın Melezoğlu, arkadaşları Nail Yılmaz ile Murat Uzun tarafından feci şekilde dövülerek yaralandı. Melezoğlu ve Uzunçelebi kaçarken, yaralı Yılmaz ve Uzun, çevredekiler tarafından Bartın Devlet Hastanesi’ne kaldırıldı. Kavga sırasında kalp krizi geçirdiği anlaşılan Nail Yılmaz hastanede yaşamını yitirdi. Beyin kanaması geçiren Murat Uzun ise sevkedildiği Zonguldak Karaelmas Üniversitesi ZKÜ Araştırma ve Uygulama Hastanesi’nde can verdi. 
     Olaydan sonra kaçan Metin Uzunçelebi ve Aydın Melezoğlu, kısa sürede yakalandı. Olayla ilgili soruşturma başlatıldı. 
     
</TEXT>
</DOC>
