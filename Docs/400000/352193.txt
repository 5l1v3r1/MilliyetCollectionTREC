<DOC>
<DOCNO> 352193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko21.html </URL>
<DATE> 2005/06/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
OPEC, günlük üretimi artırmayı planlıyor... 
</HEADLINE>
<TEXT>

     Ali Haydar Yurtsever AA 

Petrol İhraç Eden Ülkeler Örgütü OPEC Petrol Bakanlarının, bugün Viyana'da yapılacak toplantıda, günlük üretimi 500 bin varil artırma kararı almayı planladıkları bildirildi. 
     Toplantı öncesi basına açıklama yapan OPEC Başkanı Ahmet Fahd El Sabah, günlük üretimin yaz sezonu içinde piyasanın gereksinimine göre yeniden artırılabileceğini söyledi. 
     Ekonomik gözlemciler, OPEC üyesi 11 ülkenin ham petrol satış fiyatını istikrarlı düzeyde tutabilmek için günlük ham petrol üretimini 4 milyon varil artıracak kapasiteye sahip olduklarını belirtiyorlar. 
     Irak dışındaki OPEC üyesi 10 ülke, şu anda resmi olarak günde 27,5 milyon varil ham petrol üretiyorlar. Ancak, petrol bakanlarının belirlediği resmi kotaya rağmen günlük üretimin Irak ile birlikte 30 milyon varile ulaştığı belirtiliyor. 
     Bu arada, Irak Petrol Bakanlığından dün yapılan bir açıklamada, ''gelecek 10 yıl içinde günlük ham petrol üretiminin üç misli artırılmak istendiği'' bildirildi. Irak Petrol Bakanlığı Genel Müdürü N.K.El Bayati, 1,8 milyon varillik günlük üretim miktarını, 3,5 ila 4 milyon varile çıkarmak istediklerini söyledi. 
     El Bayati, günlük üretimi artırabilmek için 20 milyar dolarlık yabancı yatırıma ihtiyaç duyduklarını belirterek, ''ihtiyaç duyulan paranın büyük bir bölümünü uluslararası camiadan borç almayı planladıklarını'' kaydetti. 
     Viyana'da bugün başlayan petrol bakanları toplantısı öncesi OPEC üretimi ham petrolün, varil 159 litre başına 50.83 dolardan işlem gördüğü açıklandı. 
     Opec genel merkezinden yapılan açıklamada, ''OPEC sepeti'' olarak adlandırılan 7 değişik türden oluşan ham petrolün varil fiyatının geçtiğimiz hafta cuma gününe oranla 11 cent arttığı bildirildi. 
     
</TEXT>
</DOC>
