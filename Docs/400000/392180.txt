<DOC>
<DOCNO> 392180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko03.html </URL>
<DATE> 2005/11/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk kahvesine AB standardı 
</HEADLINE>
<TEXT>

     Tarım ve Köyişleri Bakanlığı, AB’ye uyum kapsamında Türk kahvesi ve kahve ürünlerinin tekniğine uygun ve hijyenik şekilde üretim, hazırlama, işleme, muhafaza, depolama ve pazarlanmasına ilişkin esasları düzenledi. Buna göre, çiğ çekirdek ve kahve kendine özgü renk, tat ve kokuda olacak, aralarında ölü böcek, böcek parçaları ve kemirici hayvan kalıntıları bulunmayacak. 
     Tarım Bakanlığı, "Kahve ve Hindiba Ekstraktı" hakkındaki Komisyon Direktiflerini dikkate alarak Avrupa Birliği’ne uyum çerçevesinde hazırladığı "Kahve ve Kahve Ürünleri Tebliği Taslağı"nı tartışmaya açtı. Söz konusu taslakla, kahve ve kahve ürünlerinin tekniğine uygun ve hijyenik şekilde üretim, hazırlama, işleme, muhafaza, depolama, taşıma ve pazarlamasını sağlamaya ilişkin özellikler belirlendi. Taslağa göre, çiğ çekirdek ve kahvenin kendine özgü renk, tat ve kokuda olması, aralarında ölü böcek, böcek parçaları ve kemirici hayvan kalıntıları bulunmaması gerekiyor. 
     
     "KAFEİN MİKTARI EN AZ YÜZDE 8" 
     Çiğ çekirdek kahvede, çürük çekirdek, küflü çekirdek ve yabancı madde miktarı toplamının ağırlıkça yüzde 5’i geçemeyecek. Çiğ çekirdek kahvede kafein miktarı ise en az yüzde 0.8 olacak. Çiğ çekirdek kahvede, rutubet miktarı yüzde 14’ten fazla olamayacak. Kafeinsiz kavrulmuş çekirdek kahve ve kafeinsiz öğütülmüş kahve kuru madde esası üzerinden suda çözünen madde miktarı ağırlıkça en az yüzde 22 olabilecek. 
     Kurutulmuş ve macun kahve ekstraktı, kahvenin ekstraksiyonu ile elde edilenler dışında herhangi bir başka madde içermeyecek. Ancak sıvı kahve ekstraktı ağırlığının yüzde 12’sini geçmemek kaydıyla kavrulmuş veya kavrulmamış şeker içerebilecek. 
     Tebliğ taslağı kapsamındaki kahvelerde gıda kodeksine uygun olarak aroma maddeleri kullanılabilecek. Bu Tebliğ kapsamında yer alan ürünlerde, etil vanilin dışındaki yapay aroma maddeleri, krema veya süt aroması gibi süt ürünü içeriği varmış gibi gösteren aromalar ve kahve tat ve kokusunu taklit eden aromalar kullanılamayacak. 
     Tebliğle, halen faaliyet gösteren ve bu Tebliğ kapsamında yer alan ürünleri üreten ve satan işyerlerine bu düzenlemelere uyum için bir yıllık süre verilmesi de öngörülüyor. 

ANKA 
     
</TEXT>
</DOC>
