<DOC>
<DOCNO> 357145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas05.html </URL>
<DATE> 2005/06/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çocuk gelişiminde hayvanların rolü... 
</HEADLINE>
<TEXT>

     Çocukların kişisel gelişimlerini en iyi şekilde tamamlayabilmeleri için, özellikle yaz tatili döneminde, sorumluluk ve paylaşma duygusu aşılayan evcil hayvanlarla iletişim kurmaları öneriliyor. 
     Selçuk Üniversitesi SÜ Eğitim Fakültesi Rehberlik ve Psikolojik Danışma Anabilim Dalı Öğretim Üyesi Prof. Dr. Ömer Üre, AA muhabirine yaptığı açıklamada, kışın evlerde kapalı kalan çocukların, okulların tatil olmasıyla birlikte bahçe ve park gibi açık alanlara akın ettiğini söyledi. 
     Özellikle kentte yaşayan çocukların, doğal hayattan uzak kalmaları nedeniyle kişisel gelişimlerini tam olarak sağlayamadığını ifade eden Üre, "Bu nedenle büyük kentlerde yaşayan aileler, çocuklarının kişisel gelişimlerini tam olarak sağlayabilmeleri için onlara doğal hayatı, yaşamın zorluklarını ve zorluklara karşı ayakta kalabilmelerini öğrenmelerini sağlayacak ortamlar yaratmalıdır" dedi. 
     Prof. Dr. Üre, çocukların kişisel gelişimleri için gerekli olan tecrübeyi kedi ve köpek gibi evcil hayvanlarla iletişim kurarak sağlayabildiklerini vurgulayarak, şunları kaydetti 
     "Kedi ve köpek gibi evcil hayvanlar, çocukların sorumluluk, paylaşım ve kardeşlik gibi insani duygularını kuvvetlendiriyor. Evde bir hayvan beslemek, çocuğun kendini sorumlu hissetmesine ve kendisiyle iletişim kuracak özel bir dost edinmesine yardımcı olur. 
     Özellikle sık sık öfke patlamaları yaşayan, mızmızlık yapan çocukların bu davranışları, evde beslenen bir hayvanla en az düzeye indirilebiliyor. 
     Ayrıca çocukla evdeki kedi ya da köpek arasında kurulan iletişim sayesinde, çocukların öğrenme ve dil becerisi geliştirilebiliyor. 
     Bunun yanı sıra evde hayvan besleyen çocuklar, okulda daha başarılı oluyor. Böylece çocuğunun özgüveni daha da gelişmiş oluyor. İçinde bulunduğumuz yaz tatili, çocuklara, kişisel gelişimlerini tamamlayabilmeleri için iyi bir fırsat olarak görülmelidir." 
     
     "ÇOCUK İÇİN EN İYİSİ KÖPEK" 
     SÜ Veteriner Fakültesi Öğretim Üyesi Prof. Dr. Mehmet Maden de çocuklar için alınacak evcil hayvan konusunda seçici olunması gerektiğini söyledi. 
     Yaz tatilinde çocuklara alınacak hayvanların ev ortamına kısa sürede uyum sağlayabilen ve çocuğa zarar vermeyecek sıcakkanlı özellikte olması gerektiğini vurgulayan Maden, şunları kaydetti 
     "Bunun için en doğru tercih ise köpeklerdir. İstenilen özelliklerdeki köpekler, piyasada oldukça değişik fiyatlardan satılıyor. Evlerde beslenmek için önerdiğimiz Terrier 150-200 YTL, Poodle 300-400 dolar, Golden Retriever 600-700 dolardan satılıyor. Ev kedileri de 100 YTL’den bin YTL’ye kadar değişen fiyatlardan alınabilir. Bu kedi ve köpeklerin bakımları da günlük 5 YTL’yi geçmez. 
     Burada dikkat edilecek en önemli konu, alınan hayvanlar, ailenin ayrılmaz bir ferdi gibi görülmelidir. Yaz tatili dönemi sonunda sokağa bırakmayı düşünerek hayvan satın alınması da kesinlikle doğru değildir." 
     
</TEXT>
</DOC>
