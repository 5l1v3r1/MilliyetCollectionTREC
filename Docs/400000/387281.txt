<DOC>
<DOCNO> 387281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun33.html </URL>
<DATE> 2005/10/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Pakistan'da salgın yok 
</HEADLINE>
<TEXT>

     Pakistan Sağlık Bakanı Muhammed Nasır Han, depremden zarar gören ülkenin kuzey kesiminde insanların ölümcül hastalıklara karşı aşılandığını belirterek, bölgede salgın hastalığın olmadığını söyledi. 
     Bakan Han, Reuters'e yaptığı açıklamada, hükümetin ayrıca, Keşmir ve Kuzey Batı Sınır Bölgesi'ne salgın hastalık olmaması için dezenfekte ekipleri gönderdiğini kaydetti. 
     Aşılama ekiplerinin bölgede 3 gündür çalıştığını belirten Han, halkın tetanos ve koleraya karşı aşılandığını bildirdi. 
     Salgın hastalık olmaması için bölgenin daimi denetim altında tutulduğunu belirten Han, hükümetin, Keşmir bölgesine 200 doktor gönderdiğini 34 uluslararası sağlık ekibinin deprem bölgesinde çalıştığını ve 17 sahra hastanesinin kurulduğunu söyledi. 
     Sağlık Bakanı, depremden sonra ülke içinden ve dışından gördükleri destekten dolayı memnun olduklarını kaydetti. 
     
</TEXT>
</DOC>
