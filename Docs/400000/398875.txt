<DOC>
<DOCNO> 398875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yazar/kohen.html </URL>
<DATE> 2005/11/29/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Güzel sözler ittifakı... 
</HEADLINE>
<TEXT>


ÇOK arzulanan ve sözü çok edilen "medeniyetler yakınlaşması" idealinin gerçekleşmesinden h l ne kadar uzakta olduğumuzu son iki toplantı gözlerin önüne serdi. Bunlardan biri, Mallorca'daki "Medeniyetler İttifakı" adlı toplantı, diğeri de Barcelona'daki AB-Akdeniz Euro-Med "zirvesi"... 
Birincisinden İslam dünyası ile Batı arasında yeni bir anlayışın sağlanması konusunda kulağa hoş gelen bazı mesajlar çıktı ama anlaşmazlıkların h l engel olarak ortada durduğu da açıkça hissedildi... 
İkincisinden de yuvarlak laflarla bir genel mutabakat çıktı ama gerçekte "Akdeniz'in iki yakası" arasındaki ayrılığın h l derin olduğu açıkça belli oldu... 

MALLORCA adasındaki toplantı, bundan bir yıl önce İspanya Başbakanı Zapatero'nun iş başına geçmesinden sonra ortaya attığı bir fikrin ürünüdür. Bu fikir, Başbakan Tayyip Erdoğan'ın da aktif katkısı ve uluslararası camianın desteği ile bir projeye dönüştürüldü. Amaç, farklı kültür, din ve ırklara mensup ulusların önyargıları ve düşmanlıkları aşmalarını ve ortak değerler etrafında birleşmelerini sağlamaktır. 
Bunun harika bir fikir olduğunu herkes kabul eder de, iş bunu gerçekleştirmeye gelince, bir sürü zorluk ve engel derhal kendini belli eder. Böyle bir birlik ve uyumu, bırakın farklı ırk, din ve kültürlere mensup milletleri, birçok ülke kendi sınırları içinde dahi uygulamakta zorlanıyor... 
Mallorca'da ele alınan proje için "ittifak" gibi iddialı bir hedefin gösterilmesi belki aceleci bir davranış olmuştur. Hele medeniyet ve kültürler arasında bir "yeni anlayış" ve "yakınlaşma" gerçekleşsin, sonra bir "ittifak" düşünülebilir. 
Bu toplantıda ifade edilen bütün güzel sözlere rağmen, yöneticiler dahi temel konularda terör gibi bir görüş birliği sağlayabilmiş değil. 
Ama, her şeye rağmen, bu vesile ile farklı "medeniyetleri" bir araya getirme idealine gösterilen bağlılık ve kararlılık, ilerisi için umut veriyor... 

BARCELONA'DAKİ "Euro-Med" toplantısı tam 10 yıl önce -gene İspanya'nın inisiyatifi ile- başlatılan bir "süreç"in ürünüdür. Amaç, AB üyeleri ile Birliğe dahil olmayan tüm Akdeniz ülkelerini toplam 38 ülke bir araya getirmek, ekonomik, kültürel, sosyal alanlarda yakınlaşma ve işbirliği sağlamaktır. 
"Barcelona süreci"nde bu yönde bazı ilerlemeler kaydedildi. Aslında bu kez 10. yıldönümünde, zirvenin bir dönüm noktası olacağı umulmuştu. Ancak Akdeniz ülkeleri liderlerinin çoğunun -çeşitli gerekçelerle- bu "zirve"ye gelmemesi, bu umutları sarstı. Ayrıca müzakereler sırasında Mallorca'da olduğu gibi temel konularda ciddi anlaşmazlıklar çıktı. Terörün tanımı bunların başında geliyor. Demokrasi, siyasal reformlar ve sivil toplumun rolü gibi konularda da Akdeniz'in iki yakası arasındaki farklı yaklaşımlar yüzeye çıktı... 
Barcelona'nın ünlü gazetesi "La Vanguardia" dün bu zirveyi "Barcelona sürecinin iflası" olarak nitelendirecek kadar ileriye gitti. Belki o kadar değil ama Mallorca ve Barcelona toplantıları, bu tür süreçlerin çok sabır gerektirdiğini bir kez daha hatırlatmış oldu... 



</TEXT>
</DOC>
