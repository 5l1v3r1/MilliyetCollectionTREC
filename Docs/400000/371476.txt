<DOC>
<DOCNO> 371476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo06.html </URL>
<DATE> 2005/08/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İstanbulPark, pilotlara PlayStation'daki gibi kolay gelmedi 
</HEADLINE>
<TEXT>

     
     Can KAMİLOĞLU NEW YORK, DHA 

     
AMERİKAN ’Speed’ televizyonu, İstanbul’da yapılacak Formula1 yarışının ilk gün yapılan antrenman sürüşlerini canlı yayınladı. Speed televizyonu yorumcuları, İstanbulPark pistini ’zorlu ama mükemmel’ olarak değerlendirdi. 
     Pistin çevresinin henüz hazır olmadığını ve çimlendirilmemiş olduğunu belirten Amerikalı yorumcular, bunun yakın bir zamanda gerçekleştirileceğini belirtti. Yorumcular, "Bu pistte öyle zorluklar var ki, pilotlar PlayStation’da denedikleri ve kolay buldukları bir parkurun aksine zorlu bir parkurla karşılaştı" derken, organizasyonu ise mükemmel olarak değerlendirdiler. 
     
     ’SİYASETÇİLER İÇİN DE GÜNDEM OLUŞTURDU’ 

     İstanbulPark’ın siyasetçiler için de gündem oluşturduğunu belirten eleştirmenler, "Türk politikacılar, İstanbulPark’a yapılan yatırımın boşa çıkmayacağını ve bu yolla yapılacak ülke tanıtımıyla turizm gelirlerinin katlanacağını belirterek propaganda yapıyor" yorumunda bulundu. Son 2 ay içinde Türkiye’de çeşitli terör olayları yaşandığını da hatırlatan Speed TV’nin oto yarış yorumcuları, "2 bin Türk güvenlik görevlisi yarışların güvenliğini sağlıyor" dedi. 
     Avustralyalı pilot Mark Webber için, "Gelibolu’da dedesi de savaştı" diyen yorumcular, Webber için Türkiye’nin özel bir yeri olduğunu söyledi. 
     Speed TV, İstanbulPark’tan yaptığı canlı yayını, ilerleyen saatlerde de programı kaçıranlar için defalarca banttan yayınladı. 

     
</TEXT>
</DOC>
