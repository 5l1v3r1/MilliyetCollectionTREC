<DOC>
<DOCNO> 377730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko06.html </URL>
<DATE> 2005/09/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dış ticaret açığının yüzde 69.5'i AB kaynaklı 
</HEADLINE>
<TEXT>

     Türkiye, gümrük birliği sonrasında 10 yıllık dönemde AB ile olan dış ticaretinde yaklaşık 90 milyar dolarlık açığı finanse etmek zorunda kaldı. Türkiye’nin bu dönemdeki dış ticaret açığının yüzde 30’unun AB ülkeleriyle olan ilişkilerden kaynaklandığı belirlendi. Ancak, Türkiye’nin AB ülkelerinden ithal etmediği petrol, gaz ve diğer enerji maddelerinin ithalatı hariç tutulduğunda bu dönemdeki dış ticaret açığının yüzde 69.5’inin AB kaynaklı olduğu saptandı. 
     DİE verilerine göre, gümrük birliğine girilen 1995 yılından sonra Ocak 1996-Temmuz 2005 dönemini kapsayan yaklaşık 10 yıllık dönemde Türkiye AB ülkelerinden toplam 272 milyar 355 milyon dolarlık ithalat gerçekleştirdi. Aynı 
     dönemde Türkiye AB ülkelerine 187 milyar 92 milyon dolarlık ihracat yapabildi. Böylece 9 yıl 7 aylık dönem boyunca Türkiye, AB ülkeleriyle dış ticaret ilişkilerinden kaynaklanan 85 milyar 263 milyon dolarlık açığı finanse etmek zorunda kaldı. 
     
     AYLIK ORTALAMA AB KAYNAKLI DIŞ TİCARET AÇIĞI 741 MİLYON DOLAR 
     Bu verilere göre söz konusu dönem boyunca Türkiye’nin AB ile dış ticaret ilişkilerinde aylık ortalama 1 milyar 627 milyon dolarlık ihracata karşılık 2 milyar 368 milyon dolarlık ithalat gerçekleştirildi. AB ile olan dış ticaret ilişkilerinde her ay ortalama 741.4 milyon dolar açık verildi. 
     Ocak 1996-Temmuz 2005 döneminde Türkiye’nin toplam dış ticaret açığının 284 milyar 742 milyon dolar olduğu dikkate alındığında, AB ülkelerine karşı verilen toplam 85 milyar 263 milyon dolarlık açığın toplam dış ticaret açığının yüzde 
     30’unu oluşturduğu ortaya çıkıyor. 
     
     MİNERAL YAĞ VE YAKITA 10 YILDA 85.8 MİLYAR DOLAR 
     Petrol ürünlerini kapsayan mineral yakıt ve yağ ithalatı için Türkiye’nin 10 yıllık dönemde toplam 85.8 milyar dolarlık ödeme yaptığı belirlendi. Bu kalemden yapılan ithalat nedeniyle Türkiye söz konusu dönemde yıllık ortalama 8 milyar 576 milyon dolarlık ödeme yapmak zorunda kaldı. Petrol fiyatlarındaki artışa paralel olarak mineral yakıt ve yağların Türkiye’nin ithalatındaki payının yeniden yükselişe geçtiği görülüyor. Kriz yılı olan 2001’de mineral yakıt ve yağların Türkiye’nin ithalatındaki payı yüzde 20’ye yükseldikten sonra geçen yıl yüzde 15’e kadar gerilemişti. 
     Bu yılın ilk 7 ayı itibarıyla ise mineral yakıt ve yağlar toplam ithalat içinde yeniden yüzde 17’lik paya sahip oldu. 
     
     YAKIT HARİÇ DIŞ TİCARET AÇIĞINDA AB PAYI YÜZDE 69.5 
     Türkiye’nin gerçekleştirdiği mineral yakıt ve yağ ithalatı, toplam ithalattan çıkarıldığında Türkiye’nin Ocak 1996’dan bu yana gerçekleştirdiği ithalat tutarı 557 milyar 
     596 milyon dolardan 471 milyar 834 milyon dolara geriliyor. 
     Bu durumda Türkiye’nin dış ticaret açığı da aynı dönemde 284 milyar 742 milyon dolardan 122 milyar 680 milyon dolara düşüyor. Mineral yağ ve yakıt ithalatı hariç tutulduğunda Ocak 1996-Temmuz 2005 döneminde Türkiye’nin karşı karşıya kaldığı dış ticaret açığının ise yüzde 69.5’ini AB ile dış ticaret ilişkilerinin oluşturduğu ortaya çıkıyor. 
     
     YILSONU AB’YE KARŞI DIŞ AÇIK 10.3 MİLYAR DOLAR 
     Bu yılın ilk 7 ayındaki aylık ortalama dış ticaret rakamlarının kalan 5 aylık dönemde de geçerli olacağı varsayıldığında bu yılın sonunda 36 milyar 510 milyon dolarlık ihracata karşılık AB ülkelerinden 46 milyar 844 milyon dolarlık ithalat gerçekleştirileceği, AB ülkelerine karşı dış ticaret açığının yılsonunda 10 milyar 334 milyon dolar olacağı hesaplandı. Ancak bu rakam geçen yıl 11 milyar doları aşan dış ticaret açığına göre AB’ye karşı verilen dış ticaret açığında bu yıl gerileme yaşanacağını gösteriyor. 
     İlk 7 aylık sonuçlar da AB’yle olan dış ticaret ilişkilerindeki açık rakamında gerilemeye işaret ediyor. Dış ticaret verilerine göre bu yılın ilk 7 ayında AB ülkeleriyle olan ticaret ilişkilerinde gerçekleşen açık tutarı geçen yılın aynı dönemine göre 1 milyar dolar aşağı inmiş durumda bulunuyor. 
     Yılsonunda AB ülkeleriyle ulaşılacağı hesaplanan 10 milyar dolarlık dış ticaret açığı dikkate alınarak 10 yıllık ortalama hesaplandığında Türkiye’nin AB ülkelerinden yıllık ortalamada 291 milyar 874 milyon dolarlık ithalat yaptığı, buna karşılık ancak 202 milyar 305 milyon dolarlık bu ülkelere mal satışı gerçekleştirebildiği ortaya çıkıyor. 
     Sonuçta Türkiye’nin 10 yıllık dönem boyunca AB ülkeleriyle olan dış ticaret ilişkilerinden 89 milyar 569 milyon dolarlık açığı finanse etmek zorunda kaldığı hesaplandı. 

ANKA 
     
</TEXT>
</DOC>
