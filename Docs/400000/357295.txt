<DOC>
<DOCNO> 357295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun33.html </URL>
<DATE> 2005/07/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Akayev'in kızı uluslararası mahkemeye gidiyor 
</HEADLINE>
<TEXT>

     Kırgızistan'ın devrik lideri Askar Akayev'in kızı Bermet Akayeva, milletvekilliğinin haksız bir şekilde elinden alındığını savunarak, konuyu uluslararası mahkemeye taşıyacağını açıkladı. 
     Kırgızinfo'nun haberine göre, Bermet Akayeva, dün Yüksek Mahkeme'de görüşülen davanın aleyhine sonuçlanması üzerine, bu sonucu beklediğini belirterek, ''MSK ve 1 Mayıs İlçe Mahkemesi'nde yaşanan siyasi şov, Yüksek Mahkeme'de de sürdü'' dedi. 
     Mahkemenin kendisini ve tanıklarını dinlemediğini ifade eden Bermet Akayeva, yargıçları eleştirerek, ''1 dakikada karar verildiğini'' söyledi. 
     Yargı sisteminin bağımsız olmadığını savunan Akayeva, ''Kırgızistan'da yargıçların güçlerini kanunlardan değil, siyasetçilerden aldığını'' öne sürdü. 
     Kırgızistan'ın devrik liderinin milletvekilliği elinden alınan kızı, davasını sonuna kadar sürdüreceğini ve hakkını uluslararası mahkemede arayacağını kaydetti. 
     
</TEXT>
</DOC>
