<DOC>
<DOCNO> 357770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo12.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyah inci Venus 
</HEADLINE>
<TEXT>


Yaklaşık 3 saatlik müthiş bir mücadeleye sahne olan Wimbledon tek bayanlar finalinde Lindsay Davenport'u 2-1 yenen Venus Williams şampiyonluğa ulaştı, bu turnuvadaki 3. zaferini kazandı 


Wimbledon Açık Tenis Turnuvası'nın tek bayanlar kategorisinde zafer Venus Williams'ın oldu. İki ABD'li raketi karşı karşıya getiren final maçında turnuvanın 1 numaralı seribaşı Lindsay Davenport'u 2-1 mağlup eden Venus 2000 ve 2001 yıllarından sonra üçüncü şampiyonluğuna uzandı. Turnuvaya 14 numaralı seribaşı olarak giren 25 yaşındaki tecrübeli raket, ilk seti 6-4 kaybetti. 
Büyük bir çekişmeye sahne olan ikinci seti 7-6'yla Venus Williams aldı. 1949 yılındaki finalden bu yana oynanan en uzun üçüncü seti de Venus 9-7'lik skorla alıp, 4 sene sonra zaferini ilan etti. Bu sette Davenport 4-2 öndeyken belindeki sakatlık nedeniyle bir süre tedavi görüp tekrar korta döndü. Yaklaşık 3 saat süren mücadelenin ardından kortun ortasında sevinç çığlıkları atan Venus büyük sevinç yaşadı. 1999'dan bu yana ikinci şampiyonluğu için korta çıkan Davenport'ta ise maç sonrası hüzün vardı. Venus Williams 600 bin pound 1.5 milyon YTL para ödülünün de sahibi oldu. 

FİNALİN İSTATiSTİĞİ DAVENPORT VENUS 68 İlk servis 74 5 Ace 4 5 Çift hata 10 38 Kazanılan puan 42 119 Toplam puan 129 
112 MPH En hızlı servis 117 MPH 
Maç süresi 2 saat 45 dakika 

KORTTA DEV RANDEVU Federer-Roddick 


Wimbledon'un tek erkekler kategorisinde şampiyon bugün belli oluyor. Önceki gün yağmur nedeniyle yarım kalan yarı final maçında dün Andy Roddick, Thomas Johansson'u 3-1 mağlup ederek, Roger Federer'in finaldeki rakibi oldu. ABD'li raket karşılaşmanın ilk setini 6-7 kaybetmesine rağmen daha sonra toparlandı. Roddick, 6-2 kazandığı ikinci setin ardından tie - break'e giden son iki seti de 7-6 12-10 ve 7-6'lık 7-5 skorlarla aldı. 
Geçen yılın Wimbledon finalinde de iki tenisçi karşı karşıya gelmiş ve Federer, şampiyon olmuştu. ABD'li raket şimdi bu finale rövanş gözüyle bakıyor ancak dünya klasmanının 1 numarasında oturan Federer yine en büyük favori. 23 yaşındaki ünlü tenisçi ard arda 20 finalden zaferle ayrılırken, bu yıl Wimbledon'da sadece 1 set kaybetti. Eğer İsviçreli raket bugün kazanırsa Wimbledon'ın profesyonel olarak oynanmaya başladığı 1936 yılından bu yana turnuvayı üst üste 3 kez kazanan 3. raket olacak. 


</TEXT>
</DOC>
