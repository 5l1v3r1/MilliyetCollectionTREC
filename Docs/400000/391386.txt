<DOC>
<DOCNO> 391386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko14.html </URL>
<DATE> 2005/11/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
2004’te Avrupa'da turist sayısını en fazla artıran ülke Türkiye 
</HEADLINE>
<TEXT>

     ZAFER ATAMER Cenevre DHA 

      İSVİÇRE’nin Montrö kentinde yapılan uluslararası Seyahat ve Turizm Fuarı’nın TTW kapanışıyla birlikte açıklanan rapora göre Türkiye, Avrupa ülkeleri arasında 2004 yılında turist sayısını artıran ülkeler arasında 1’inci sırayı alırken, dünya genelinde ’turizmde yıldızı parlayan ülkeler’ sıralamasında da 4’üncü oldu. 
     Açıklanan listede Fransa, İtalya, Almanya, İspanya, Avusturya, İngiltere, Yunanistan, Macaristan, Hollanda ve Finlandiya’da 1 yıl öncesine göre turist sayısının artmadığı gözlenirken, ABD, Tayvan, Portekiz, Çek Cumhuriyeti ve Kanada’ya giden turist sayısının azaldığı ortaya çıktı. Bununla birlikte, başta Türkiye olmak üzere Mısır, Hırvatistan, Tunus ve Brezilya’nın, turist sayısını büyük oranda artırması dikkat çekti. 
     
     TÜRKİYE UCUZ VE YAZ SEZONU UZUN 
     Turizm sektöründeki gelişmeler göz önüne alındığında, ’yıldızı parlayan ülkeler’ listesinde ilk sıraya Çin yerleşirken, Dubai 2’nci, Hong Kong 3’üncü, Türkiye ise 4’üncü oldu. Mısır ise bu listede 5’incilikte kaldı. 
     ABD’nin turizm alanında gerilemesinin en büyük sebebinin 11 Eylül saldırıları olduğu belirtilirken, Türk turizminin yükselişinde, Türkiye’nin diğer turistik ülkelere oranla daha ucuz bulunması ve yaz sezonunun daha uzun sürmesinin etkili olduğu ifade ediliyor. 
     
</TEXT>
</DOC>
