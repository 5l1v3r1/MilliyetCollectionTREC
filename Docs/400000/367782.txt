<DOC>
<DOCNO> 367782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/yasam/ayas.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zamana karşı yarış 
</HEADLINE>
<TEXT>


7 denizciyle okyanusun dibine oturan Rus denizaltısı için İngiltere, ABD, Japonya, Rusya el ele verdi. Priz'de kaç saatlik oksijen kaldığı konusunda ise çelişkili açıklamalar yapılıyor 

Cenk Başlamış - Moskova 

Pasifik Okyanusu'nda dibe oturan Rus mini denizaltısındaki 7 kişiyi kurtarmak için seferber olan 4 ülke son yılların en karmaşık ve en pahalı operasyonuna başladı. 
Amerika'dan ve İngiltere'den özel nakliye uçaklarıyla kaza bölgesine taşınan milyonlarca dolar değerindeki cihazların katıldığı operasyon, denizaltıdaki havanın her geçen dakika azalmasıyla zamana karşı yarışa dönüştü. Japonya da bölgeye 4 gemi gönderdi. Rus yetkililerin çelişkili açıklamaları nedeniyle küçük denizaltı Priz'de ne kadar hava kaldığı bilinmiyor. 
Donanma Komutan Yardımcısı Amiral Vladimir Pepelyaev, oksijenin bugün akşam saatlerine, Pasifik Donanması Komutanı Amiral Viktor Fedorov ise yarına kadar yeteceğini savundu. 

Takıldığı ağ değilmiş 
Pepelyaev, denizaltıdaki personelin deneyimli olduğunu ve oksijeni nasıl ekonomik kullanması gerektiğini bildiğini ifade etti. 
Kamçatka'nın 75 kilometre açığında tatbikat sırasında dibe oturan Priz'in daha önce açıklandığı gibi balıkçı ağlarına değil, Rusya'ya ait denizaltı anteninin kablolarına takıldığı anlaşıldı. Su altı gözetleme sisteminin parçası olan anten sistemini, 60'ar tonluk 2 demir blok tutuyor. Amiral Pepelyaev, denizaltıyı engelleyen blokları havaya uçurmayı düşündüklerini söyledi. 

Kurtarma operasyonu işte böyle yapılacak 

Gazetemiz baskıya hazırlandığı sırada hava muhalefeti nedeniyle henüz başlamamış olan ve 4 saat sürmesi planlanan operasyon şöyle yapılacak 
İlk aşamada, ABD ve İngiltere'nin mini denizaltıları 190 metreye inecek. Bu denizaltılar, uzaktan kumandalı kollarıyla Priz'i tutan çelik kabloları kesecek. Priz, hareket etmesi sağlandıktan sonra, gövdesine bağlanan kablolarla dalgıçların çalışabileceği derinliğe çekilecek. Bu noktada, daha önce Titanik'in enkazında çalışan ABD'li Phoenix şirketinin derin su dalgıçları Priz'e ulaşacak. Dalgıçlar denizaltının kapağını açarak, yanlarında getirdikleri oksijen tüplerini vererek 7 Rus denizciyi su yüzüne çıkaracak. 

</TEXT>
</DOC>
