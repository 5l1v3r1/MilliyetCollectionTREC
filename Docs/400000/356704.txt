<DOC>
<DOCNO> 356704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo35.html </URL>
<DATE> 2005/06/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
UEFA, doping denetimlerini artırıyor... 
</HEADLINE>
<TEXT>

     Avrupa Futbol Federasyonları Birliği UEFA , Avrupa Şampiyonlar Ligi'nde mücadele edecek futbolculara yapacağı doping denetimlerini artırma kararı aldı. 
     UEFA'dan yapılan açıklamada, Avrupa Şampiyonlar Ligi'nde forma giyecek futbolcuların maç veya herhangi bir antrenmanın dışında veya maçtan sonra da doping testine alınabileceği belirtildi. 
     Ligde grup mücadelelerine kalmayı başaran 32 takımın yaklaşık 950 futbolcusuna her yıl uygulanan maç öncesi doping testlerinin bu yıl genişletilerek, futbolcuların boş zamanlarında veya maçtan sonra da yapılabileceği kaydedildi. 
     UEFA Üst Yöneticisi CEO Lars-Christer Olsson, yaptığı açıklamada, ''Biz, bundan sonra normal kontrollerimizi genişleterek güvenliği artırıyoruz. Yapacağımız bu uygulama, performansını artırmak için yasal olmayan madde kullananlara açık bir mesajdır'' dedi. 
     UEFA'nın, doping maddelerinin kullanımına karşı başlattığı yeni uygulama, 1 Temmuz'dan itibaren yürürlüğe girecek ve kan ve idrar testlerini kapsayacak. 
     
</TEXT>
</DOC>
