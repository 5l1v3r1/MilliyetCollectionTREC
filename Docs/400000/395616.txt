<DOC>
<DOCNO> 395616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/ekonomi/eko05.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışması bitmeyen doğalgaz boru hattı 
</HEADLINE>
<TEXT>


EVRİM ERGİN 

Mavi Akım Projesi, Türkiye'nin en tartışmalı projelerinden biri. 1997'de, Mesut Yılmaz hükümeti döneminde Rusya ile imzalanan anlaşma ile başladı. Yılda 16 milyar metreküp doğalgaz taşıma kapasitesine sahip proje 2003'te tamamlandı. Hizmete alınmadan tartışmalara neden oldu. Türkiye'nin alım garantisi ve yüksek tarife sıkıntı yarattı. Dönemin siyasileri ve bürokratları birçok soruşturma ve incelemeyle karşı karşıya kaldı. Doğalgazda Türkiye'nin Rusya'ya bağımlı hale geldiği ileri sürüldü. 

Bağımlılık iddiası 
Tartışması sürerken, Mavi Akım'ın altın kaynak kısmı 20 Ekim 2002'de Samsun'da törenle gerçekleştirildi. Projeyi Rus ve İtalyan ENI'nin ortaklığı olan Transco gerçekleştirdi. Toplam uzunluğu 1200 kilometre olan boru hattının Karadeniz kısmında, 2.140 metre derinliğe boru döşenerek bu alanda bir dünya rekoru kırıldı. Boru hattı teknolojik açıdan da son derece üstün özellikler taşıyor. 
Başlangıçta doğalgaz verme miktarı 2 milyar metreküp olarak belirlenen hattın 2008'den sonra 16 milyar metreküpe ulaşması bekleniyor. 
Mavi Akım'dan alınacak gazın fiyatı, önceki iki anlaşmaya göre yüzde 12 daha ucuz. Ancak kaç dolar olduğu 'ticari sır' gerekçesiyle açıklanmıyor. Ancak, Türkiye'nin, Rusya'dan gelen bütün hatlar için ortak bir fiyat konusunda anlaştığı, bu fiyatın da bin metreküp için ortalama 150 dolar olduğu belirtiliyor. 


</TEXT>
</DOC>
