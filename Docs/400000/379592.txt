<DOC>
<DOCNO> 379592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun10.html </URL>
<DATE> 2005/09/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere tarihinin en büyük tren soyguncusu açlık grevine başlıyor 
</HEADLINE>
<TEXT>

     İngiltere tarihinin en büyük tren soyguncusu olarak kabul edilen 76 yaşındaki Ronnie Biggs, yaşlılık ve hastalık yüzünden affedilmesi için yaptığı başvuruya İçişleri Bakanlığı tarafından hala yanıt verilmediği için hapishanede açlık grevine başlamaya karar verdi. 
     Biggs'in 31 yaşındaki oğlu Mike Biggs, babasının başvurusuna hala yanıt vermeyen İçişleri Bakanı Charles Clarke'ı ''ölmekte olan yaşlı bir insanı oyalamakla'' suçlarken, babasının bugünden itibaren beslenmeyi reddedeceğini açıkladı. 
     Biggs, 1963 yılında Glasgow-Londra trenini soymuş ve bu soygundan kendisi ve çetesine 2.6 milyon sterlin kalmıştı. 
     Yakalanmasının ardından 15 ay hapishanede kalan ve Londra'daki Wandsworth hapishanesinden bir kamyonetle kaçan Biggs, daha sonra yaşamının 30 yılını İspanya, Avustralya ve Brezilya'da firari olarak geçirmişti. 
     Biggs, üç yıl önce gönüllü olarak ülkesine dönmüş ve cezasını çekmek üzere hapse atılmıştı. Cezaevine konulmasından bu yana ciddi rahatsızlıklar geçiren Biggs, ilerleyen yaşını ve hastalıklarını gerekçe göstererek affını istiyordu. Biggs'in avukatları da müvekkillerinin her an ölebileceğini belirterek, bakanlıktan başvurularına bir an önce yanıt verilmesini istiyor. 
     
</TEXT>
</DOC>
