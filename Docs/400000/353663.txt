<DOC>
<DOCNO> 353663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko14.html </URL>
<DATE> 2005/06/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bankalar kredi kartı limitlerini 1.6 milyar YTL kıstı 
</HEADLINE>
<TEXT>

     Bankalar, bir ara "tezgah açarak" dağıtmakla suçlandıkları kredi kartlarının sayısını artırmaya devam ederken, kartlara tanıdıkları toplam harcama limitlerini ise 1.6 milyar YTL daha kısarak 35.5 milyar YTL’ye indirdiler. 
     Kredi kartı limitlerinde Yapı Kredi 7.2 milyar YTL’yle başı çekti. Kart limitlerindeki düşüşe karşın kredi kartlarının sayısı, ilk üç ayda yüzde 4 artarak 27.7 milyona çıktı. 
     Kredi kartlı harcamaların tutarı da yüzde 44 büyüyerek 18.2 milyar YTL’ye ulaştı. 
     ANKA’nın bankaların Muhasebe Uygulama Yönetmeliği MUY 
     çerçevesinde hazırladıkları mali tablolarından yaptığı derlemeye göre, 22 bankanın kredi kartlarının toplam harcama limitleri ocak-mart döneminde yüzde 4.4 oranında 1 milyar 634 milyon YTL azaldı. 2004 yılı sonunda 37 milyar 108.7 milyon YTL’ye kadar ulaşan kredi kartlarının toplam harcama limitleri, bu yılın mart ayı sonu itibariyle 35 milyar 475.3 milyon YTL’ye indi. 
     
     EN YÜKSEK LİMİT YAPI KREDİ’DEN 

     Türkiye’de kredi kartı veren bankalar içinde toplam harcama limiti açısından ilk sırayı Yapı ve Kredi Bankası alıyor. Kredi kartı piyasasında Worldcard’la faaliyet gösteren Yapı Kredi’nin, müşterilerine verdiği tüm kredi kartlarının toplam harcama limiti mart sonu itibariyle 7 milyar 1.7 milyon YTL oldu. Yapı Kredi, üç ayda 1 milyar 364 milyon YTL’yle kredi kartı limitini en fazla artıran banka oldu. Banka, toplamda yüzde 20.2’lik pay aldı. 
     
     AKBANK İKİNCİ, İŞ BANKASI ÜÇÜNCÜ 

     Yapı Kredi’yi 5 milyar 163.3 milyon YTL’lik harcama limitiyle Akbank, 4 milyar 604.6 milyon YTL’lik harcama limitiyle İş Bankası izledi. Kredi kartı piyasasında Axess’le önemli bir paya sahip olan Akbank’ın toplam harcama limitleri üç ayda 1 milyar 669.7 milyon YTL azaldı. Akbank, kart limitini en fazla azaltan banka oldu. 
     Pazarda Maximum kartla önemli bir potansiyeli bulunan İş Bankası ise kart limitlerini söz konusu dönemde yalnızca 28 bin YTL artırdı. Akbank’ın toplamdaki payı yüzde 14.6, İş Bankası’nın payı yüzde 13 düzeyinde oluştu. 
     Bonus Card’la faaliyet gösteren Garanti Bankası’nın kart limitleri de 1 milyar 373 milyon YTL’lik hızlı bir gerileme göstererek 4 milyar 5.2 milyon YTL’ye indi. 
     Advantage kartla faaliyet gösteren HSBC Bank’ın kartlarının harcama limitleri ise 167 milyon YTL artarak 3 milyar 146.9 milyon YTL’ye ulaştı. Garanti Bankası sektörde yüzde 11.3, HSBC Bank yüzde 8.9’luk pay aldı. 
     İdeal Kart’ın sahibi olan Dışbank’ın kredi kartlarının toplam limiti ise mart sonu itibariyle 1 milyar 787.6 milyon YTL olarak gerçekleşti ve toplam kart limitlerinin yüzde 5’ini oluşturdu. Banka’nın kart limitleri ilk çeyrekte 427 milyon YTL azaldı. 
     
     DİĞER BANKALAR 

     Vakıfbank verdiği kredi kartlarıyla müşterilerine mart ayı sonu itibariyle 1 milyar 6.2 milyon YTL, Denizbank 1 milyar 319.2 milyon YTL, Koçbank 904.3 milyon YTL, Halk Bankası 896.2 milyon YTL, Citibank 800.5 milyon YTL, Ziraat Bankası 756.1 milyon YTL, Oyakbank ise 673.8 milyon YTL’lik harcama limiti tanıdılar. 
     Bankaların kredi kartı harcama limitlerini azaltmasına rağmen, kredi kartı sayısı artıyor. Yılın ilk üç ayında kredi kartlarının sayısında yüzde 3.9 oranında artış gözlendi. 2004 yılı sonunda bankaların 26 milyon 681.1 bin adet olan kredi kartlarının sayısı, mart sonunda 27 milyon 717.5 bin adede çıktı. 
     Toplam banka kartı sayısı da sözkonusu dönemde 3.4 artarak 43 milyon 85 bin adetten 44 milyon 4.7 bin adede yükseldi. 
     
     HARCAMA TUTARLARI DA ARTIYOR 

     Kredi kartlı harcamalar da artıyor. Ocak-mart döneminde kredi kartlarıyla yapılan toplam harcamaların tutarı 18 milyar 199 milyon YTL oldu. Kredi kartlı harcamalar, geçen yılın eş dönemindeki 12 milyar 662 milyon YTL’lik düzeyine göre yüzde 43.7 oranında arttı. 
     Bu artışa karşın kredi kartıyla yapılan harcamalarda 2004 yılının son çeyreğine göre ise yüzde 3.7 oranında gerileme gözlendi. 
     Yılın ilk çeyreğinde kredi kartıyla yurtiçinde yapılan harcamalar geçen yıla göre yüzde 44 artarak 17 milyar 831 milyon YTL’ye, yurtdışında yapılan harcamalar da yüzde 21 artarak 368.4 milyon YTL’ye yükseldi. 

     
</TEXT>
</DOC>
