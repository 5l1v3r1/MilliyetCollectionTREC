<DOC>
<DOCNO> 377139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur31.html </URL>
<DATE> 2005/09/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
OKS'deki hatalı yerleştirme işlemleri yenilendi 
</HEADLINE>
<TEXT>

     Ankara’da Anadolu liselerine yapılan yerleştirmenin yenilenmesi sonucunda, 37 adayın yerleştirmesi iptal edildi, 55 öğrenci yeniden yerleştirildi. 
     Alınan bilgiye göre, Ortaöğretim Kurumları Öğrenci Seçme Sınavı’nın OKS 2. yerleştirme döneminde Ankara’daki 6 Anadolu lisesine kontenjandan fazla, 11 Anadolu lisesine ise eksik yerleştirme yapıldığı, fazladan yerleştirilen adayların sayısının 92 olduğu tespit edildi. 
     Okullara dün başlayan kayıtlar sırasında hata yapıldığının ortaya çıkması üzerine Ankara’daki Anadolu liseleri için yapılan 2. yerleştirme sonuçları iptal edilerek yenilenmesi kararlaştırıldı. Yenileme işlemleri sonucunda, fazladan yerleştirildiği saptanan 92 adaydan 37’sinin yerleştirme işlemi iptal edildi. 55 adayın ise yerleştirmesi yeniden yapıldı. 
     Adaylar, yeni yerleştirmeye ilişkin sonuçları Milli Eğitim Bakanlığı’nın "www.meb.gov.tr" internet adresinden öğrenebilecekler. 
     Yeni yerleştirme sonuçlarına göre söz konusu okullara kayıtların yeniden başladığı ve 11 Eylül’e kadar süreceği bildirildi. 
     
</TEXT>
</DOC>
