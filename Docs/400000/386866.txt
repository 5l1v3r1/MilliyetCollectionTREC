<DOC>
<DOCNO> 386866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/altan.html </URL>
<DATE> 2005/10/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Uzay çağıyla çatışmanın bedelini ödemeye doğru... 
</HEADLINE>
<TEXT>


Eski yıllarda dış ülkelere gittiğimde, özellikle ilgilendiğim kesimler üniversiteler, ceza mahkemeleri, mobilyacı mağazaları olurdu. 
18. yüzyıl düşünürlerinin "güruh", Falih Rıfkı'nın "kara kalabalık", babamın da "ayak takımı" dediği niteliksiz yığınlardan gittiğim ülkenin ne ölçüde arınıp arınmamış olduğunu hemen ışıklandırırdı üniversitelerle, ceza mahkemelerinin ve mobilyacıların düzeyi... 
Buna isterseniz, çağdaşlık düzeyiyle, çağ dışılık düzeyi de diyebilirsiniz... 

20 ciltlik bir kitap rafı bulunmayan evlerden yetişip, kendilerine bir kimlik arayan kitleleri doğuştan edindikleri ırksal ve dinsel etiketleri tabulaştırarak, afsunlamak kolaydır... 
Tıpkı "Ben bir Türküm, dinim cinsim uludur" rüzgarlanmasında olduğu gibi... 
Böylesi, kestirmeden alkış toplama kolaycılığı da, politikanın doruklarına doğru merdiven kurma hırslarını körükler... 

Ne var ki, alkışçı yığınların bireysel yaşamları, çağdaş ekonomilerin yarattığı olanaklarla kalitelerden yoksun kalır sürekli ne doğru dürüst bir yerleşim ortamı bulabilirler, ne doğru dürüst geçinebilecek para, ne de doktorla hastane... 
Çünkü hem mesleksizdirler, hem de ekonomi, hukuk ve tarih bilincinden yoksun... Anadillerinin "yazı" boyutundan kopuk olmaları da cabası... 

Niteliksiz yığınları en çok kimlerin kazıklamış olduğu ise, bilimsel olarak hiçbir zaman gündeme gelmez... 
Ne Eğitim Bakanlığı'nın bütçesiyle, Almanya'daki bakanlığın bütçesini kıyaslamak gelir gündeme ne belediyelerin ulusal gelirden aldığı payla, çağdaş toplum belediyelerinin aldığı pay... 
Bu tür konuları kurcalayan kalemlerle, tabu ve dogmaların propagandasını yapmayan kalemler ise, suçlanır da suçlanır... 

20. yüzyıldaki değişimlerin topografyasını, içerdeki politik ve hamasi nutuklar değil 1901'den bu yana "fizik", "kimya", "tıp", "edebiyat" ve 1969'dan sonra da "ekonomi" dallarında Nobel ödüllerini kimlerin, hangi gerekçelerle almış olduğu gösterir. 

İşte ilk 25 yılda Nobel Edebiyat Ödülü'nü almış olan yazarların listesi 
1901 - Sully Prudhomme, Fransız şair... Neden Tolstoy'a verilmediği çok tartışılmıştı 
1902 - Theodor Mommsen, Alman tarihçi... 
1903 - D. Bjornson, Norveçli romancı, şair, oyun yazarı... 
1904 - Frederic Mistral, Fransız şair ve J. Echegaray, İspanyol oyun yazarı... 
1905 - H. Sienkiewicz, Polonyalı romancı... 
1906 - Giosue Garducci, İtalyan şair... 
1907 - Rudyard Kipling, İngiliz şair ve romancı... 
1908 - Rudolf Eucken, Alman düşünürü... 
1909 - Selma Lagerlöf, İsveçli romancı... 
1910 - Paul von Heyse, Alman şair, romancı ve oyun yazarı... 
1911 - Maurice Masterlinck, Belçikalı oyun yazarı... 
1912 - Gorhart Hauptmann, Alman oyun yazarı... 
1913 - R. Tagore, Hintli şair... 
1914 - Ödül verilmedi. 
1915 Romain Rolland, Fransız romancı... 
1916 - V. von Heindenstam, İsveçli şair... 
1917 - Karl Gjellerup, M. Pontoppidan, Danimarkalı romancılar... 
1918 - Ödül verilmedi. 
1919 - Carl Spitteler, İsviçreli şair ve romancı... 
1920 - Knut Hamsun, Norveçli romancı... 
1921 - Anatole France, Fransız romancı... 
1922 - J. Benavente y Martinez, İspanyol oyun yazarı... 
1923 - William Butler Yeats, İrlandalı şair... 
1924 - Wadyslaw Reymont, Polonyalı romancı... 
1925 - George Bernard Shaw, İrlandalı oyun yazarı... 

Nobel Edebiyat Ödülü'nü almış şair, romancı, oyun yazarı, tarihçi ve düşünürlerin artık unutulmuş olanlarıyla olmayanları da, zamana dayanma açısından ikinci bir süzgeçten daha geçmiş olsa bile Nobel'li kalemleri incelemenin açacağı ufuklar, beyinsel buzlanmışlığı büyük oranda eritir... 
Hangilerinin "Türk düşmanı olduğu ve olmadığı" gibi bir değerlendirmenin, evrensel sanat düzeyindeki garipliği büsbütün çıkar ortaya... 

Köylülükle, kentlilik arasındaki bir çalkantıdan geçmekte olan Türkiye'nin, asıl sorunu sürekli dışarıda ve içeride Türk düşmanı aramak değil, uzay çağıyla bir sentez yaratmakta nasıl bir başarı gösterebileceği... 
Unutmamak gerekir ki, ne azgınlaşmaya kalktığında kuş gribi salgınını Türk düşmanı olarak gösterme olanağı var, ne de hışımlı bir İstanbul depremini... 

Türkiye'yi, bireylerin yaşam kalitesi açısından 177 ülke arasında 93'üncü sıraya Türk düşmanları düşürmedi... 
Peki, kim düşürdü 
Nobel'li kalemleri incelercesine, araştırmak gerekir. 

Üniversitelerin evrensel düzeydeki yerini 3 bin mahkeme binası, 35 bin de savcı ve yargıç eksiği bulunan yargı mekanizmasının bütçeden aldığı payı ve mobilyacı mağazalarını imbiklemeden koro halinde slogan bağırmakla, uzay çağının gırtlağına sarılmak, eş anlama gelmeye başlar ki çağlar acımasız yüklenirler kendilerine karşı çıkanlara... 

Enseyi karartmayın. İnsanlık kötüye gitmez, Türkiye de gitmez. Bendenizin kaygısı, genç kuşakların aşırı fire verme olasılığı... 



</TEXT>
</DOC>
