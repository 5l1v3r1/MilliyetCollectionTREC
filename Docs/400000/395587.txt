<DOC>
<DOCNO> 395587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas05.html </URL>
<DATE> 2005/11/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kedinin aklını okuma rehberi 
</HEADLINE>
<TEXT>

     Focus dergisi, kedilerin dilini tercüme etti Meraklandığında ne yapar, neden yiyecek çalar Yoksa onların da mı sık sık kan şekerleri düşer .. 
     Aylık popüler bilim ve kültür dergisi Focus, bu ayın özel dosyasında kedilerin aklından geçenleri bir bir oraya çıkardı. Dergideki yazıya göre Antik Mısır'dan Ortaçağ'a kadar uzanan dönemde ambarları kemirgenlere karşı korumak için ihtiyaç duyulan kediler, zamanla daha da evcilleşti, insanla dost oldu. Yine de küçük avcı rolünden sıyrılamayan kedilerin dilini öğrenmeye ne dersiniz 
     Öncelikle kedigiller Felicidae ailesinden gelen ev kedileri Felis , tasma takılmasından hoşlanmaz, su kabı dururken gidip banyonun pis su giderinden su içer. Kan şekeri sık sık düşen kedilerin, mama kabı da boş durmaya gelmez. İşte bu nedenledir ki, avcılık ortamından yoksun bırakılarak eve tıkılmış kediler aç kalmaya gelemez ve 'hırsızlık' yapar. Yemek yerken gözlerini kısan kediler bu sebepten 'nankör' sıfatını alsalar bile, aslında bu da fizyolojik yapılarına bağlı bir durumdur. Sevilmek istediği zaman sokulan kedi, ona doğru uzattığınız eli adeta yönlendirir. Başını mı, yoksa sırtını mı okşamanız gerektiğini o belirler, siz değil 
     Avlanma zamanı genellikle akşam üstünden, şafak sökene kadar olan kediler, bu saatlerde ağaca konan kuşlara odaklandığı için, onu o anda okşamaya kalkmak elinizde büyük bir çizikle sonuçlanabilir. Kulakları binlerce ses arasından kendisini ilgilendiren sesi mesela sahibini kolayca ayırt eder. Beyin-beden orantısında sadece insan ve maymunla yarışamaz. Bıyıklarının kökü doğrudan sinir sistemiyle bağlantılıdır. 500'ü aşkın kasla donatılmıştır. Saatte 48 km. hızla koşabilir. Kıkırdak ve eklemlerle birbirine bağlı 240 kemiği vardır. Dengesini kuyruğuyla sağlar. Çevresiyle tüm organlarını kullanarak iletişim kurar. Duygu ve isteklerini kendi dilince anlatır. 
     Memnuniyet Memnun bir kedi, belini yay gibi içeri büker ve vücudunu kısmen gevşek bırakır. Bu sırada kulaklar dik, gözler yarı kapalıdır. Kuyruğunu kaldırırken yavaşça ucunu sallar ve mırlar. 
     Dostluk ve güven Tüm bedeniyle insanın bacağına sürtünür ve kuyruğunu sallar. Çevresindekine duyduğu güveni göstermek için sırtüstü veya yana yatarak göbeğini açıkta ve savunmasız bırakır. 
     Saldırı Arka ayaklarının üzerinde oturur. Miyavlama, yavaş yavaş bağırmaya dönüşür. Bakış sabitlenir, kulaklar arkaya yatar. Bıyıklar, avın her hareketini izlemek için öne yönelir. Atlamaya hazır olan kedi, kuyruğunu önce yavaş, sonra hızla sallar. 
     Korku Kedi içten hırlar ve bağırır. Sırtını yay gibi yukarı doğru kaldırarak tüylerini kabartır böylece kendini daha büyük gösterir. Kulaklar iyice arkaya yatar, bıyıklar ve kaşlar surata yapışık bir hal alır. 
     Merak Gözleri olabildiğince açık, kulaklar öne doğru yatıksa kediniz çevresinde olup bitenlerle çok ilgileniyor demektir. Bu arada kaş ve bıyıklar da öne yönelmiştir. Eğer aynı anda kuyruk hafifçe gerilmiş veya yukarı kalkarak ucu kıvrılmışsa kediniz hem meraklı, hem de tedirgin demektir. 
     
</TEXT>
</DOC>
