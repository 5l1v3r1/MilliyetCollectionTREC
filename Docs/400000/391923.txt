<DOC>
<DOCNO> 391923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yazar/yilmaz.html </URL>
<DATE> 2005/11/03/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Çocuklar üşümesin 
</HEADLINE>
<TEXT>


Dünyaca ünlenen Kütahyalı çini ustası Sıtkı Olçar, bayram üzeri moral vermeye çalışıyor, hem bana hem size... 
Malatya Çocuk Yuvası'ndaki "şiddetin" sarsıcı etkileri, yerini "Ne yapabiliriz " sorusuna bırakıyor. Sıtkı Usta da yazımı okuyunca, Kütahya'da yaptıklarını anlatıyor. 
Sıtkı Usta'nın yüzümü güldüren faksını size aktarmadan önce, "yerel kültürden evrensel sanata" uzanan çizgisinde, kimliğini bir kentin "insanı" olmakla nasıl özdeşleştirdiğini anlatmalıyım. 
1973 yılında Kütahya'da Osmanlı Çini Atölyesi'ni kuran Sıtkı Usta, şehrinin derdine, tasasına çözüm aradı. Sıtkı Usta, her yıl Kütahya'daki engellileri şehir şehir gezdirir, güzel bir tatil programı yapar. Kimi zaman belediye, kimi zaman Kütahya Tugay Komutanlığı'nın tahsis ettiği otobüslerle yola çıkarlar. 
Geçen yaz Fethiye'deki marinaya yapılan Ece Saray Otel'de konaklamışlar, "Bu yıl Bodrum'a gideceğiz" diyor Sıtkı Usta. Sıtkı Usta'ya bu çalışmalarından ötürü eski devlet bakanlarından Hasan Gemici de bir teşekkür ödülü vermişti. 

Turkuvaz Ford 
ABD'den Japonya'ya, İngiltere'den Yunanistan'a kadar birçok ülkede sergiler açan Sıtkı Usta'nın sanatını destekleyenlerin başında Rahmi Koç gelir. Koç, bugünlerde Sıtkı Usta'ya özel imalat turkuvaz renginde bir Ford minibüs yaptırıyor. Sıtkı Usta da Koç'u düşünüyor Kütahya'ya 30 kilometre uzaklıkta açtığı satış mağazası ve eğlence-dinlence tesislerine helikopter pisti inşa ettirmiş. 
Sıtkı Usta'nın eserleri sosyetenin ilgisini çeker. Çeşitli formlarda ve işlevsellikte eserleri yurtdışına hediye olarak gider veya koleksiyon amaçlı toplanır. 
Sıtkı Usta, en son AB müzakere görüşmelerinin yapıldığı 3 Ekim günü Ankara'da Dışişleri binasında "Mozaiklerin Dünyası, Sıtkı'nın Rüyası" adlı bir sergi açmıştı. 

Önce yurda 
Sıtkı Usta, "Bayramdan sonra gel, bizim buradaki yuvada yaşayan 40 çocukla karda sucuk ekmek yiyeceğiz" diyor. Sıtkı Usta, Kütahya Çocuk Yurdu'ndaki çocuklarla piknik yapmayı gelenek haline getirmiş. 
Kütahya doğalgaz dağıtım ihalesini alan Çinigaz şirketinin sahibi ve Kızılay'ın bir dönem yönetiminde de yer alan Rasim Akdoğan, "Çocuk Yurdu'na" 6 tane bilgisayar hediye etmiş. Sıtkı Usta, "Daha ucuzları da varmış ama adam en pahalısını almış. Şimdi hepsi bilgisayar kullanmayı öğrendi" diyor. 
"Kütahya'da doğalgaza geçen ilk resmi bina çocuk yurdu oldu, çocuklar üşümedi" diyen Sıtkı Usta'ya eksikleri soruyorum "Yuvanın bahçesinde oyun parkı yok" bilgisini veriyor. 
Sıtkı Usta, ramazanda yurttaki çocuklarla iki kez iftar yaptıklarını söylüyor. Bayramda da çocukları evlere "misafir" olarak alıyorlarmış. 
Sıtkı Usta, herkesin bildiğini söylüyor "Çocuklar ev ortamına, aile hayatına hasret, arada onları alıp gezdirmek gerekiyor. Malatyalılar bu acılı çizgiyi kısa zamanda silebilirler. Yeter ki önem versinler." 
Bugün öncelikle çocuk yurtlarından evlat edinen tüm annelerin bayramını kutluyorum, sonra da cana can katan tüm yüreklerin... 



</TEXT>
</DOC>
