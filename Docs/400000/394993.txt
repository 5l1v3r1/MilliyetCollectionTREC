<DOC>
<DOCNO> 394993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo03.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koltuğa yapışmadık' 
</HEADLINE>
<TEXT>


Başkan Özhan Canaydın, Riva projesinin kulübü için önemini vurguladı, bu konuda politik bir düşünceleri olmadığını söyledi. Başkan, "Galatasaray'ın yararına olan her şeyi yapmaya hazırım" dedi 

HALİL ÖZER 


Galatasaray Başkanı Özhan Canaydın, spor basınının temsilcilerine Riva projesi konusunda bilgi verdi, son dönemi değerlendirdi. 
Riva'nın kendisinin değil, Cim - Bom'un projesi olduğunu belirten Canaydın, "Bu, yeni yönetimin önünü açacak bir proje. Politik bir düşünce yok. Koltuğa yapışık değiliz. Sonuçta kararı genel kurul verecek. Eğer genel kurul kabul etmezse, seçimden sonraya bırakılır. Ama o zaman inşallah geç olmaz, arsanın değeri aşağı doğru gitmez" dedi. 
Arsanın satılmayacağını, hasılatın bölüşüleceğini söyleyen Canaydın, konuşmasını şöyle sürdürdü "Beş teklif var. Real Madrid de zor durumdaydı, ama arazisini satıp kurtardı. Hiçbir baskımız yok. Realist davranıyoruz." 
Yönetici Refik Arkan da bunun kurtarıcı bir proje olduğunu vurgulayarak, "252 bin metrekare inşaat alanımız var. Üzerindeki haciz önemli değil. Eğer proje gerçekleşirse Galatasaray'a fark attırır. Borcumuz bir kalemde silinecek" diye konuştu. Projeden 100-120 milyon dolar arasında gelir beklendiği de ifade edildi. 

'Kavgaya hazırım ama' 
Canaydın, son dönemde Fenerbahçe ile yaşanan tartışmalara da gönderme yaparak, "Ben sükutun altın olduğu kanaatindeyim. Galatasaray'da, 40 seneden beri, yumruk vuran, tekme tokat atan, kameramanlara tokat vuran bir başkan yoktur. Eğer böyle bir başkan isteniyorsa, ben yokum. Kavgaya hazırım ama bu şekilde değil" dedi. 
Özhan Canaydın, sözlerini şöyle noktaladı "Hatasız kul olmaz, ama sadece hatanın üzerine gidilmez. Ama bir gün adalet tecelli edecektir. Görev verilirse devam ederim. Ama Galatasaray'ın yararına her şeyi yapmaya hazırım, komplekse girmem." 

Sabri topbaşı yaptı 

VEDAT DANACI 

Galatasaray, iki günlük iznin ardından Çaykur Rizespor maçının hazırlıklarına başladı. Sarı - kırmızılıların antrenmanına, sakatlığı nedeniyle uzun süredir takımdan uzak kalan Sabri de katıldı. Milli takım nedeniyle geçen hafta yer almayan Tomas da dün Ayhan ile birlikte yaklaşık bir saat önceden sahaya çıktı, erken mesai yaptı. Kaleciler ise arkadaşlarından ayrı çalıştı. İsviçre maçını izlediğini ve çok üzüldüğünü belirten Mondragon, Hakan'ın pozisyonunun kesinlikle penaltı olduğunu belirtti. 
İzni yurtdışında geçiren Teknik Direktör Eric Gerets de, dün geldi ve çalışmada takımının başında yer aldı. Belçikalı teknik adam, milli takımda sakatlığı süren Hasan Şaş'ın durumu konusunda bilgi aldı. 

Suat Kaya'nın hayali A takım 

Galatasaray'a uzun yıllar futbolcu olarak hizmet veren, şimdi altyapıda teknik adam kimliğiyle görev yapan Suat Kaya, en büyük hayalinin, sarı - kırmızılı ekibin A takımının başına geçmek olduğunu belirtti. Türkiye'nin en iyi altyapısının kendilerinde olduğunu söyleyen Kaya, üç sene önce göreve geldiğini belirterek şöyle konuştu "İlk senemizde İstanbul Şampiyonu olduk. İkinci yılımızda PAF takımında Türkiye Şampiyonluğu kazandık. Bu sene de yetiştirip, milli takımlara gönderip, orada yarıştırıyoruz." Suat Kaya, övdüğü Gerets'i de, hırslı ve işini çok iyi yapan bir teknik adam olarak yorumladı. 

Galatasaray Tırı, Keşan'da 

Sarı - kırmızılıların lisanslı ürünlerini satan Galatasaray Mobile Store satış TIR'ı Edirne'nin Keşan ilçesine gitti. Burada Cim - Bom'un lisanslı ürünlerini Galatasaray taraftarına ulaştıran araç, büyük ilgi gördü. Keşan Cumhuriyet Meydanı'nda sporseverlere hizmet veren tırda satılan ürünler arasında şapka, atkı ve forma ilk sırayı aldı. 


</TEXT>
</DOC>
