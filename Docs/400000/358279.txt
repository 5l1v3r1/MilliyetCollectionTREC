<DOC>
<DOCNO> 358279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun17.html </URL>
<DATE> 2005/07/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Blair, Avrupa'nın en az kazanan başbakanı... 
</HEADLINE>
<TEXT>

     İngiltere'de faaliyet gösteren Hay Danışmanlık grubu tarafından yapılan araştırmanın sonuçları, İngiltere Başbakanı Tony Blair'in kendi ülkesinin koşulları değerlendirildiğinde en az kazanan başbakan olduğunu ortaya koydu. 
     Blair'in esasen 183.932 sterlinlik maaşıyla Almanya Başbakanı Gerhard Schröder'in ardından en çok para kazanan politikacısı olduğuna dikkat çeken Hay Grup uzmanları, ancak ülke şartları göz önüne alındığında Blair'in maaşının kendi ülkesinde ''en iyilerin çok gerisinde kaldığını'' vurguladı. 
     Blair'in maaşını İngiltere'deki bazı büyük holdinglerin yöneticileri ve finans merkezi City'nin bazı uzmanlarının gelirleriyle karşılaştıran Hay Grubu, Blair'in bu kişilerin karşısında ''fakir kaldığını'' öne sürdü. 
     Polonya Başbakanı Marek Belka'nın da Blair ile aynı durumda olduğunu belirten Hay grubu araştırmacıları, bütün diğer Avrupalı başbakanların kendi ülkelerinin maaş sıralamasında ortalamayı çok aşıp, üst sıralarda yer alabildiklerini bildirdi. Hay uzmanları, ''Blair ile Belka'nın karşılaştırılması kimseyi hataya düşürmesin, nakit bazında bakıldığında Blair, Belka'nın bir ayda aldığı 35 bin sterlin için sabahları yataktan bile çıkmaz'' ifadesini kullandı. 
     Hay'in araştırmasına göre, Almanya, Hollanda ve Fransa Başbakanları ülkelerindeki ortalama işadamlarından yüzde 10-15 daha fazla kazanıyor. Bu rakam, Belçika ve İrlanda Başbakanları için yüzde 15-20'ye ulaşırken, Norveç Başbakanı ise ülkesindeki iyi kazananların yüzde 30 üzerine çıkabiliyor. 
     
</TEXT>
</DOC>
