<DOC>
<DOCNO> 384546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo09.html </URL>
<DATE> 2005/10/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ligde 8 haftada 9 teknik adam gitti... 
</HEADLINE>
<TEXT>

     Turkcell Süper Ligi'nde her sezon gündeme gelen ''teknik direktör değişikliklerinde'' kulüplerin bu kez daha aceleci davrandıkları gözleniyor. 
     Ligde henüz 8 hafta tamamlanmış olmasına rağmen, 18 takımdan 9'unun ''kan değişikliğine'' başvurması ve değişiklik oranının bu kadar kısa sürede yüzde 50'ye ulaşması dikkati çekiyor. 
     Geçen sezon ilk 8 hafta itibarıyla teknik direktörünü değiştiren takım sayısı 5, bir önceki sezonda ise yalnızca 2'de kalırken, sayının giderek artmasında bazı teknik adamların ''kendi inisiyatifleriyle ayrılma kararı almalarının'' da etkisinin olduğu belirtiliyor. 
     Türkiye Futbol Antrenörleri Derneği TÜFAD İzmir Şubesi Başkanı Dr. Şaban Acarbay, AA muhabirine yaptığı açıklamada, kulüplerin övgü dolu sözlerle işbaşına getirdikleri teknik adamlardan bu kadar kısa sürede vazgeçmelerinin istikrarsızlık sorununu beraberinde getirdiğini kaydetti. 
     Bu durumu ''kov gitsin sorun bitsin kolaycılığı'' olarak gördüklerini anlatan Acarbay, ''Sezon başında tercihler titizlikle yapılmalı. Uzun vadeli başarılara ulaşmak kolay değildir. Hedef parlayıp sönen başarılar olmamalı'' dedi. 
     
</TEXT>
</DOC>
