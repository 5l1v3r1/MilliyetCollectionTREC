<DOC>
<DOCNO> 353424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yazar/cemal.html </URL>
<DATE> 2005/06/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cehennem gecesi 
</HEADLINE>
<TEXT>


Anlatıyor gazeteci, savaş muhabiri Mete Çubukçu, Bağdat'ta savaşın patladığı o geceyi, 21 Mart 2003'te Amerikan uçaklarının o korkunç bombardımanını 
"Cehennem bu olsa gerek 
Bombardıman, saldırı devam ediyor. 
Sığınakta oturuyoruz. 
Bu meslekte çok tuhaf bir duygu var. Korkarsın, tamam diye düşünürsün, bir daha bu işi yapmayacağım, bu riske girmeyeceğim dersin. Ama sonra, nerede kalmıştık, diye yeniden başlarsın. Sonuna kadar götürüp ne olacağını görmek, şahit olmak her gazetecinin içini kemiren bir merak... 
Cehennem gecesi 
Peki, savaş çığırtkanlığı yapan kalemşorlar Savaş, Türkiye'nin çıkarına diyenleri, savaş çığırtkanlarını, piyasa lafazanlarını buraya getirmek lazım. Böyle bir gecede zihnimden bunlar geçiyor. 
Evet, cehennem bu olsa gerek. 
Saat sabaha karşı 03.00. 
Bombardıman h l devam ediyor ve ben bu sesleri duymamak için U2 dinliyorum, sesi sonuna kadar açtım. Yine 'With or Without You' çalıyor. İlk geceki bombardıman başlamadan önce de aynı şarkıyı dinlemiştik. 
Bu gece gerçekten cehennem gibiydi." 
Mete Çubukçu'nun eline sağlık. 
Güzel bir kitap. 
Ateş Altındaki Gazetecilik. 
Metis Yayınları'ndan çıkan kitapta savaşı ve savaş muhabirliğini anlatıyor Mete Çubukçu. Bunun aynı zamanda nasıl yürek de gerektiren bir meslek olduğunu anlıyoruz. Satırların arasında kendisini de sorgulayabiliyor, kendisiyle de inceden inceye dalga geçebiliyor. Savaşlar olmasa da işsiz kalsak diyor, keyifle okunan kitabının bir yerinde... 
Katılıyorum. 
Yine bir meslektaşımdan, Sefa Kaplan'dan yeni bir kitap 
1915'te Ne Oldu 
Kitabın üst başlığı 
90. Yılında Ermeni Trajedisi 
Konuyu merak edenlerin, Ermeni sorununun ne olduğunu anlamak isteyenlerin, Ermeni tehciri nedir, ne değildir sorusunun karşılığını arayanların el kitabı gibi kullanacakları bir kaynak. Hürriyet Yayınları 
Sefa'yı kutlamak gerekiyor. 
Güncelliğini hiç yitirmeyen bir tarihin sayfalarını bize yeniden açtığı için. Bu kitabı okuyup tarih üzerinden politika yapmanın ya da tarihten düşmanlık çıkarmanın ne kadar yersiz olduğunu düşünmek mümkün... 
Bir başka kitap 
Fırsatlar Ülkesinde Bir Kemal Abi 
Bizim gazetenin, Milliyet'in yorulmak bilmez araştırmacı gazetecisi Nedim Şener'in son kitabı. Güncel Yayıncılık Yalnız Maliye Bakanı Kemal Unakıtan'ı değil, aynı zamanda hayali ihracat ve naylon fatura oyunlarını anlatıyor Nedim, her zamanki kuyumcu titizliğiyle... 
Son kitap da Şeyhmus Diken'den. 
Diyarbakırlı meslektaşım değerli yazarın kitabı İsyan Sürgünleri adını taşıyor. 
Kürt sorunu nedir 
Merak ediyor musunuz 
İnsani boyutlarıyla Şeyhmus'un kitabından öğrenebilirsiniz. Belki biraz içiniz acır, kederlenirsiniz. Ama olsun, tarihimizin bu acı sayfalarını, sürgünleri anlamadan, bu topraklara ne barış gelir, ne de demokrasi... Eline sağlık Şeyhmus Diken kardeşim... 
İyi pazarlar 



</TEXT>
</DOC>
