<DOC>
<DOCNO> 368667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy09.html </URL>
<DATE> 2005/08/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
PKK sorununa demokratik yaklaşım 
</HEADLINE>
<TEXT>

     PKK'ya silah bırakma çağırısı yapan aydınlarla biraraya gelen Başbakan Recep Tayyip Erdoğan, ''Kürt sorunu, ayrılıkçı şiddet ya da barışı bozma suretiyle ele alınacak bir sorun değildir'' dedi. 
     Başbakan Recep Tayyip Erdoğan, Türkiye gibi büyük bir ülkenin, dünden miras aldığı ve bugün bunlara küreselleşme ile yenileri eklenen sorunları aşma gücünün her zaman var olduğunu bildirdi. 
     Erdoğan, bir süre önce yayınladıkları bildiriyle terör örgütü PKK’ya silah bırakma çağrısı yapan bildiriyi imzalayan "bir grup aydını" başbakanlık yeni binada kabul etti. 
     Kabulde, İstanbul Tabip Odası Başkanı Prof. Dr. Gencay Gürsoy, yazar Adalet Ağaoğlu, gazeteci-yazarlar Ali Bayramoğlu, Ahmet Hakan Coşkun, Oral Çalışlar, Mustafa Karaalioğlu, Nuray Mert, eski İstanbul Barosu Başkanı Yücel Sayman, Yılmaz Ensaroğlu, Osman Kavala, Tayfun Mater, Hakan Tahmaz, hükümet tarafından ise Dışişleri Bakanı ve Başbakan Yardımcısı Abdullah Gül, Devlet Bakanı Beşir Atalay, Tarım ve Köyişleri Bakanı Mehdi Eker, TBMM İnsan Hakları Komisyonu Başkanı Mehmet Elkatmış, milletvekilleri Ömer Çelik, Hüseyin Besli, İhsan Arslan, Başbakanlık Müsteşarı Ömer Dinçer, Başbakanlık Müsteşar Yardımcısı Hasan Fendoğlu, Başbakanlık İnsan Hakları Kurulu Başkanı Vahit Bıçak, Başbakan Danışmanları Nabi Avcı, Yalçın Akdoğan ve Akif Beki yer aldılar. 
     Başbakan Erdoğan, görüşmenin başında, heyetle bir arada bulunmaktan gurur duyduğunu ifade ederek yapılacak toplantının ülke ve millet için hayırlara vesile olmasını diledi. Erdoğan, hükümet olarak toplumun her kesimiyle diyalog içerisinde olmaya görev geldiklerinden bu yana özel bir önem verdiklerini kaydetti. 
     Toplumsal sorunları bahane ederek şiddete başvurmanın çözüm olmayacağını vurgulayan Erdoğan, "bütün sorunlar demokrasi şemsiyesi altında anayasal düzen içinde ele alınmalı" dedi. 
     Özellikle demokrasi ve toplumsal barış konusunda inisiyatif alan bir grup düşünce adamı ve aydınların temsilcilerini Başbakanlık’ta ağırlamaktan duyduğu memnuniyeti dile getiren Erdoğan, şöyle devam etti 
     "Türkiye gibi büyük bir ülkenin dünden miras aldığı ve bugün bunlara küreselleşme ile yenileri eklenen sorunları aşma gücü her zaman var, millet olarak var ve dayanışma içerisinde, birlik ve beraberlik ile ortaya koyduğumuz güç olarak var. 
     Tüm bu sorunları aşarken ise demokratikleşme ve toplumsal barış ve ilke bütünlüğümüzü esas aldığımızı ifade etmek istiyorum. Hükümetimiz, dinamik bir demokratikleşme projesini esas alan ve kurucu bir hükümet olarak göreve başladı. Türkiye’nin kendi insanını daha iyi yaşam şartlarına kavuşturması ve dünyadaki gelişmelerin merkezinde yer alması için değişimin kaçınılmaz olduğuna inanıyoruz. Demokrasiyi, temel hak ve özgürlükleri esas alan bir değişim programını kararlılıkla uygulamaya devam ediyoruz. 
     Türkiye’deki her türlü sorunun çözümünün de daha çok demokrasi ve daha çok refah perspektifinden geçtiğine inanıyoruz. Bu yaklaşımımızla Türkiye’nin tüm sorunları için yeni ve beyaz bir sayfa açtık." 
     
</TEXT>
</DOC>
