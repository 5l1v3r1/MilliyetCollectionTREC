<DOC>
<DOCNO> 375249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/guncel/gun01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilafet istediler 
</HEADLINE>
<TEXT>


Cuma namazı çıkışı tekbir getirerek Fatih Camii avlusunda toplanan 500 kişi, hilafetin kaldırılmasını protesto etti. İstanbul polisi, Atatürk'e hakaret eden Hizb-ut Tahrir örgütünün temsilcisini arıyor... 

İSTANBUL Milliyet 

Fatih Camii avlusunda cuma namazı çıkışı toplanan aşırı dinci yasadışı bir örgüt adına, Atatürk'e hakaretler içeren bir metin okundu. Kendilerini "Hizb-ut Tahrir" olarak tanıtan örgütün temsilcisi, açıklamanın ardından siyah pantolonlu, beyaz gömlekli korumalarıyla birlikte camiden ayrılırken, polis gruba müdahale etmedi. 
Tekbir getirerek avluda toplanan, 500 kişilik bir grup, hilafetin kaldırılmasını protesto etti. Demokrasiye hakaret, hilafete övgü içeren dövizler taşıyan grup adına, örgütün Türkiye sözcüsü ve adının Yılmaz Çelik olduğunu söyleyen kişi 24 sayfalık basın açıklamasını okudu. Sık sık Atatürk'e hakaret içeren sözler sarf eden Çelik, 50 kişiyle birlikte camiden ayrıldı. Motorize polis ekibi, Çelik'in önünü kesti, ancak çevresindekilerin tepkisiyle karşılaşınca yolu açtı. 

Savcılık talimatı Yakalayın 
Fatih Başsavcılığı, yeni Ceza Muhakemeleri Yasası gerekçe gösterilerek, polisin yetkisizlik endişesine düşmemesi için, kolluk kuvvetlerine arama, yakalama ve gözaltına alma dahil bütün yetkileri vererek, harekete geçilmesini istedi. Başsavcılık, yasadışı gösteriyi yapanların ifadesine başvurmayan polisler hakkında da, görev ihmaline düşüp düşmediklerinin incelenmesini ve gerekirse soruşturma açılması talimatı verdi. Soruşturma konusunun yasadışı terör örgütü olduğuna da işaret eden yetkililer, dosyaya Ağır Ceza Mahkemeleri'nin bakacağını söyledi. Bu arada gösterinin, Bursa'da önceki gün elinde bomba patlayan Bülent Akçiçek'in ölümüyle güçlü bağlantıları olduğu öne sürüldü. 





</TEXT>
</DOC>
