<DOC>
<DOCNO> 381682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur25.html </URL>
<DATE> 2005/09/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sahte metal 1 YTL'ye dikkat 
</HEADLINE>
<TEXT>

     Darphane ve Damga Matbaası Genel Müdürlüğü Daire Başkanı Hasan Akkaya, vatandaşlardan, sahte olduğundan şüphelendikleri metal paraları kabul etmemelerini istedi. 
     Akkaya, AA muhabirine yaptığı açıklamada, 2005 yılında kullanılmaya başlanan yeni metal paraların en büyüğü olan 1 YTL’nin, son dönemde kalpazanlar tarafından basılmış sahteleriyle karşılaştıklarını belirtti. 
     Bir miktarının halen piyasada bulunduğunu düşündükleri sahte metal 1 YTL’lerden en çok vatandaşın zarar gördüğünü anlatan Akkaya, şunları 
     kaydetti 
     "Sahte 1 YTL’nin, bozuk para olduğu için dikkat çekmeyeceği düşüncesiyle haksız kazanç elde etmek isteyenlerce basıldığını tahmin ediyoruz. Vatandaşlara bu tür şikayetlerde yardımcı olmak için kurum bünyesinde ’Metal Para Hattı’ adıyla bir danışma sistemi oluşturduk. 0 212 274 98 13 nolu telefonu arayan vatandaşlarımıza gerekli bilgiler 
     veriliyor. Ancak yine de vatandaşlarımız, sahte olduğundan şüphelendikleri metal paraları kabul etmesinler." Söz konusu sahte paralarla karşılaşan kişilerin, durumu polise bildirmesini isteyen Akkaya, "Bu tamamen adli bir konu. Polis, kendisine müracaat eden vatandaşın elindeki parayı, sahte olup olmadığının incelenmesi için bize gönderiyor. Gerekli inceleme sonunda söz konusu para eğer gerçekse, vatandaşa iade ediliyor. Paranın sahte olması durumunda ise sahte paraya el konuluyor ve gerekli adli tahkikat başlatılıyor" diye konuştu. 
     
</TEXT>
</DOC>
