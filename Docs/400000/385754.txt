<DOC>
<DOCNO> 385754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun43.html </URL>
<DATE> 2005/10/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bush Katrina kasırgasında hükümete yapılan eleştirilerden, ders alıyorum 
</HEADLINE>
<TEXT>

     ABD Başkanı George Bush, Katrina kasırgasının ardından hükümetin yavaş davrandığı yolundaki eleştirilerle ilgili olarak, olanlardan ders aldığını söyledi. 
     Eşi Laura Bush'la birlikte sekizinci kez felaket bölgesini ziyaret eden Bush, NBC televizyonuna yaptığı açıklamada, hükümetin kasırganın ardından yürüttüğü çalışmalarla ilgili olarak, ''Yeterince iyi karşılık veremediysem de, olanlardan ders alıyorum'' dedi. 
     Bush, hükümetin felaketten zarar gören bölgedeki yeniden yapılanma çalışmalarıyla ilgili kararlar konusunda zorlayıcı olmadığını, temel kararları eyalet ve yerel yöneticilerin alacağını belirtti. 
     Felaket bölgesinde yaşayan halkın, yaşamın normale dönmesi için umut hissetmeye başladıklarını kaydeden Bush, ''bölgedeki ruhun değiştiğini'' söyledi. 
     
     ''REFERANDUM GÜNÜ ŞİDDET OLACAK'' 

     Bush, Irak'ta anayasa referandumunun yapılacağı 15 ekimde ''demokrasinin gelişimini engellemek isteyen terörist gruplar ve katillerin saldırılar düzenleyeceğini, ancak Irak halkının oy kullanacağına inandığını'' kaydetti. 
     Irak'ta Ocak ayında yapılan seçimlerde milyonlarca kişinin oy kullanmasıyla büyük başarı kazanıldığını kaydeden Bush, Irak'ın şimdi, ülkenin bütünleşmesine yardım edecek bir anayasayı oylama şansı olduğunu belirtti. 
     Dünya çapında insanları etkileyecek bir kuş gribi salgını olması ihtimalini değerlendiren Bush, hastalığın Amerika'ya sıçraması durumunda hükümetin bir salgını önleyecek tedbirleri alacağından emin olduğunu söyledi. 
     
</TEXT>
</DOC>
