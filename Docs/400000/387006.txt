<DOC>
<DOCNO> 387006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/dunya/adun.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-Suriye çatışması 
</HEADLINE>
<TEXT>


New York Times, Amerikan ve Suriye birliklerinin Suriye-Irak sınırında zaman zaman çatıştıklarını ve çok sayıda Suriye askerinin öldüğünü duyurdu 

Yasemin Çongar 


Irak'taki ABD askerleri ile Suriye birliklerinin, iki ülke arasındaki sınırda zaman zaman birbirlerine ateş açtıkları, yazın bu bölgede gerçekleşen şiddetli bir çatışmada ise çok sayıda Suriye askerinin öldürüldüğü belirtiliyor. 
Bu bilgiler, dünkü New York Times gazetesinde yer aldı. Gazete, ABD'li ve Suriyeli kaynaklara dayandırdığı haberinde, "Amerikan kara birlikleri ile Suriye lideri Beşar Esad'a bağlı birlikleri arasındaki gerçekleşen uzun süreli çatışmanın, son derece ciddi bir ihtilaf olarak tanımlandığını" yazdı. Haberde, bu çatışmayla ilgili olarak Suriye yetkililerinin ABD'nin Şam Büyükelçiliği nezdinde protestoda bulundukları da belirtildi. Çatışmada ölen Amerikan askeri olup olmadığı ise bilinmiyor. 

Sınırda ve ötesinde 
Times'ın haberinde, Başkan Bush'un üst düzey danışmanlarından birinin Irak-Suriye sınırındaki Amerikan askeri faaliyetini doğrulamakla birlikte, ABD birliklerinin sınırın Suriye tarafına geçmediğini bildirdiği de yansıtıldı. 
Ancak gazeteye göre, doğrudan sahadan bilgi alan ya da "özel operasyon" güçlerinin komutanlarıyla konuşan bazı kaynaklar da, bölgedeki Amerikan operasyonlarının "bazen kazara, bazen de kasten" Suriye sınırını aştığını belirttiler. Bazı yetkililer ise, ABD'nin Suriye'ye gizli timler sokarak istihbarat operasyonları düzenlemeyi düşündüğünü aktardılar. 

Kamboçya örneği 
Gazetenin Washington mahreçli haberinde, ABD'li yetkililerin Suriye'nin Irak Savaşı'ndaki konumunu, Kamboçya'nın Vietnam Savaşı sırasındaki rolüne benzettikleri de vurgulandı. 
Bu görüşe göre, Suriye, Irak'ta koalisyon güçlerine karşı savaşanlara, tıpkı bir zamanlar Kamboçya'nın Viet Kong güçlerine sağladığı gibi "sığınak, para, malzeme" sağlıyor ve "bir gölge mücadele yeri" işlevi görüyor. 

Esad'la mücadele 
Haberde, Bush yönetiminin Esad rejimine karşı olası planları üzerinde de duruldu. Gazeteye konuşan üst düzey bir yetkili, "Suriye konusunda karar yok" diyerek Başkan Bush tarafından onaylanmış, rejim karşıtı gizli bir eylem planı olmadığını bildirdi. Washington'ın bu aşamada Esad'ı devirme planı yapmamasının, yerine kimin geçeceği konusundaki kaygıdan kaynaklandığını yazan gazete, ABD'nin Suriye'de geniş çaplı askeri operasyon niyeti olmadığını da vurguladı. 
Times ayrıca, eski Lübnan Başbakanı Refik Hariri'nin öldürülmesine ilişkin, Alman Savcı Detlev Mehlis öncülüğündeki BM soruşturmasında, üst düzey Suriye yetkililerinin suikastla ilgisinin saptanabileceğine dikkat çekti. Bush yönetiminin "bu durumda Esad rejiminin zayıflayacağına" inandığını yazan gazete, bir eski yetkilinin "Bence yönetim, Mehlis soruşturmasının Şam'da yavaş çekim bir rejim değişikliğine yol açabileceğini öngörüyor" dediğini aktardı. 


</TEXT>
</DOC>
