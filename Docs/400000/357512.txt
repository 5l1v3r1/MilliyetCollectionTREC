<DOC>
<DOCNO> 357512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko02.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak'ın lüks yatı 3.2 milyon dolara satıldı 
</HEADLINE>
<TEXT>


Halis Toprak'ın el konulan Princess T adlı lüks yatını 3.2 milyon dolara İsveçli bir firmaya satan TMSF, bu para ile önce yatın marinaya borcunu ödeyeceğini, kalan miktarın Toprak'ın borcundan düşüleceğini bildirdi 

MUSTAFA SARIİPEK Marmaris DHA 

Tasarruf Mevduatı Sigorta Fonu TMSF , Halis Toprak'ın Marmaris'te el koyduğu 'Princess T' adlı lüks motoryatını, 3.2 milyon dolara İsveçli M A Compration charter firmasına sattı. Batık Yurtbank'ın eski sahibi Ali Balkaner'in de arazisine el konuldu. 
Toprak Grubu'nun 30 Eylül 2004 tarihi itibariyle devlete olan 453 milyon 30 bin dolarlık borcu nedeniyle, TMSF tarafından Marmaris'te el konulan Princess T adlı motoryat satışa çıkarıldı. 
Toprak Seriteri ve Ticaret şirketi adına kayıtlı olmasına rağmen, Halis Toprak'ın mal beyanında göstermediği 1996 model İngiliz yapımı 'Princess T' adlı motoryatı 3.2 milyon dolara İsveçli M A Compration charter firması satın aldı. İçinde beş televizyon, müzik aletleri, yemek takımları ve uydu sistemlerinin bulunduğu, biri VIP, altı kamaralı 30.87 metre boyundaki lüks yatla ilgili satış işlemlerinin önümüzdeki günlerde tamamlanacağı belirtildi. 
TMSF Satış Dairesi Başkanı Fethi Çalık, "Tekneye bir ay önce el koymuştuk. Ekspertizlerimizin incelemesi sonunda, tekneyi 3.2 milyon dolara sattık. Satıştan elde ettiğimiz para ile önce teknenin Marmaris'te yeddiemin olarak bağlı bulunduğu Yat Marin'e borçları ödenecek. Geriye kalan da Toprak Grubu'nun borcundan düşülecek" diye konuştu. 

Balkaner operasyonu 
Öte yandan devlete 800 milyon dolarlık borcu nedeniyle, Yurtbank'ın eski sahibi Ali Avni Balkaner'in Marmaris'teki arazisine TMSF tarafından el konuldu. 1, 26, 27 ve 30 numaralı parsellerde toplam 45 dönüm arazinin kısa sürede satışa çıkarılacağı belirtildi. 
TMSF Satış Dairesi Başkanı Fethi Çalık, Balkaner operasyonuna ilişkin yaptığı açıklamada şunları söyledi 
"Ali Avni Balkaner, Emlakbank'tan aldığı 70 trilyonluk kredi borcunu ödemediği için Marmaris'teki dört parsel arazisine bu banka tarafından ipotek konulmuş. TMSF olarak da biz Ada İnşaat, Balkaner Turizm, Derby Lastik, Fatma Pelin Balkaner, Muzaffer Hakan Balkaner, Üçem Taahhüt ve Zeynep İlkar adına toplam 800 milyon dolarlık borç için, Ada İnşaat Ticaret Limited Şirketi adına kayıtlı 45 dönümlük 4 parsele, kamu alacaklarını kapsayan 6183 sayılı yasa gereğince el koyduk. Kısa zamanda burası satışa çıkarılıp bankaya borcu ödenecek, kalanı Hazine'ye devredilecek." 
Bu arada el konulan arazinin turizm bölgesi içinde kaldığı için yüzde 30 ve 5 kat tesis yapma izni bulunduğu, arazinin metrekaresi 2 bin ile 2 bin 500 YTL'den satışa çıkarılarak, toplam 110 milyon YTL civarında gelir elde edilmesinin beklendiği kaydedildi. 



</TEXT>
</DOC>
