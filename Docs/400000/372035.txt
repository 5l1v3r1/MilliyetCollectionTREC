<DOC>
<DOCNO> 372035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/siyaset/axsiy02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan DTH içinde olmaz 
</HEADLINE>
<TEXT>


Eski Gaziantep Belediye Başkanı Celal Doğan, Zana ve arkadaşları ile İstanbul'da görüştü. Doğan, içerisinde yer almayacağını belirttiği DTH'yi kuracağı partiye çağırdı 

BELMA AKÇURA İstanbul 


CHP'den istifa ederek yeni bir parti kurma hazırlığı içerisinde olan eski Gaziantep Belediye Başkanı Celal Doğan, Demokratik Toplum Hareketi'ne DTH kuracağı partiye katılmaları yönünde çağrıda bulundu. Leyla Zana, Hatip Dicle, Selim Sadak ve Orhan Doğan'ın da aralarında bulunduğu bir grupla İstanbul'da bir araya gelen Doğan, kendisinin DTH içerisinde yer almasının söz konusu olmadığını söyledi. 
Yeri basından gizlenmeye çalışılan toplantı, Ceylan InterContinental'de yapıldı ve 4 saat sürdü. Doğan, DTH ile birleşme kararı alan DEHAP Genel Başkanı Tuncer Bakırhan'ın katılmadığı toplantıda, Türkiye'deki barış ortamını, özellikle şiddetten arınmış bir Türkiye ve üniter devlet yapısı üzerine konuştuklarını söyledi. 

Sonuç alınamadı 
Yeni bir parti kurmak için eski bakanlardan Salih Yıldırım ve Erol Çevikce ile Osman Kulsuz'la birlikte, bir süre önce çalışmalarını başlatan Doğan'ın, kamuoyuna verdiği "Eğer ülkemizde geçmişte bu soruna inkarcı yaklaşılmasaydı, Kürt sorunu, demokratik ve Anayasal güvence altına alınsaydı bu kadar insanımız ölmezdi" mesajının Zana ve arkadaşları üzerinde etkili olduğu belirtildi. DTH'lilerin bu nedenle Doğan'ı kendi hareketleri içerisinde görmek istediği öğrenildi. Ancak toplantıdan şimdilik bir sonuç alınamadı. 

Başsavcılıktan inceleme 
Bu arada Yargıtay Başsavcılığı'nın Zana ve arkadaşlarının DTH'sini takibe aldığı, siyasi partilerin kuruluşunu denetlemek ve sicil dosyalarını tutmakla görevli Başsavcılığın eylül ayında partileşmesi beklenen hareketin yönetici konumundaki eski DEP'lilerin açıklamalarını incelediği öğrenildi. Başsavcılığın incelemesini Siyasi Partiler Yasası'nda yeralan "Etnik kökene dayalı parti kurulamayacağı, azınlık yaratılmasının önlenmesi ve bölgecilik yasağı" kapsamında yürütmesinin, kurulacak partiyi tehlikeye sokacağı, bu nedenle DTH'nin Celal Doğan ve ekibine yöneldiği öne sürüldü. 
Ancak Zana ve arkadaşlarıyla Celal Doğan'ın "kan ve doku uyuşmazlığı" olduğu yönünde görüşler yaygın. Doğan'ın kendi partisini kurmakta direteceği, Leyla Zana ve arkadaşlarının, Celal Doğan'ın partisinde söylemlerini yürütmesinin zor olduğuna dikkat çekildi. 


</TEXT>
</DOC>
