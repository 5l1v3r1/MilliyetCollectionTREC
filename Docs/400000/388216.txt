<DOC>
<DOCNO> 388216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun36.html </URL>
<DATE> 2005/10/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalya'da federal reform 
</HEADLINE>
<TEXT>

     İtalya meclisi, eğitim, sağlık ve yerel polis konusunda merkezi yönetimin yetkilerinin büyük bölümünü bölge yönetimlerine devredilmesini öngören yasa tasarısını onayladı. 
     Merkez sol muhalefetin şiddetle karşı çıktığı yasa tasarısı, bugün yapılan oylamada, 234'e karşı 317 oyla kabul edildi. 
     Kuzey Birliği Partisi'nin KBP hararetle desteklediği, ademi merkeziyetçilik öngören tasarı konusunda çekimser kalan 5 milletvekili arasında, Başbakan Silvio Berlusconi liderliğindeki Özgürlük Evi bünyesinden bazı parlamenterlerin bulunması da dikkati çekti. 
     Belirli konularda bölge yönetimlerini federal olarak nitelenebilecek biçimde güçlendirmeyi hedefleyen yasa tasarısında, başbakanın yetkilerini artıran düzenlemeler de yer alıyor. 
     Berlusconi liderliğindeki kabinenin KBP'li Adalet Bakanı Roberto Castelli, ''Demek ki birlik içinde olunca her şey mümkünmüş. Ülkeye ivme kazandıracak bu yasanın mutlaka çıkması gerekiyordu. Gerçekleştirdiğimiz bu reform, ülkeyi köklü bir biçimde modernleştirecektir'' dedi. 
     Tasarının yasalaşabilmesi için Senato'da da görüşülerek onaylanması gerekiyor. 
     
</TEXT>
</DOC>
