<DOC>
<DOCNO> 381862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun36.html </URL>
<DATE> 2005/09/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan Türkiye, müzakerelere 3 Ekim'de başlayacak 
</HEADLINE>
<TEXT>

     Yunanistan Dışişleri Bakanı Petros Molivyatis, ''Olağanüstü bir gelişme olmadığı takdirde Türkiye'nin AB ile üyelik müzakerelerine 3 Ekim'de başlayacağını'' söyledi. 
     Molivyatis, gazetecilere yaptığı açıklamada, ''Türkiye'nin üyelik müzakere çerçeve belgesinde ve AB'nin yayımladığı Kıbrıs deklarasyonunda Yunanistan ile Rum kesiminin tüm tezlerinin ve beklentilerinin güvence altına alındığını'' belirtti. 
     Türkiye'nin üyelik müzakerelerine başlamasıyla Türk-Yunan ilişkilerinde iki halkın yararına barış ve işbirliğine yönelik yeni bir dönemin yolunun aşamalı olarak açıldığını söyleyen Molivyatis, ''Türkiye uzun sürecek bir müzakere dönemi sonucunda tüm koşul ve kriterleri yerine getirdiğinde AB'ye üye olmaya hak kazanacaktır'' dedi. 
     Molivyatis, gelecek günlerde Yunan parlamentosunda Başbakan Kostas Karamanlis'in de katılımıyla dış politika konulu bir toplantı yapılacağını da açıkladı. 
     
</TEXT>
</DOC>
