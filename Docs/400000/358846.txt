<DOC>
<DOCNO> 358846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo09.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bambaşka Sivas 
</HEADLINE>
<TEXT>


İdari Menajer Bülent Uygun, Alman ve Brezilya modellerini birleştirerek, "Yiğido Ekolü" ortaya çıkaracaklarını belirtti, "Sivasspor yeni sezonda savaşan, mücadele eden bir takım olacak" dedi 



Bolu Gerede'de yeni sezon hazırlıklarını sürdüren Süper Lig'in yeni takımı Sivasspor'un İdari Menajeri Bülent Uygun ilginç açıklamalar yaptı. Alman Teknik Direktör Werner Lorant ve Brezilyalı futbolcuların transferleriyle güçlendiklerini kaydeden Uygun, "Alman ve Brezilya ekolünü birleştirerek, 'Yiğido Ekolü' oluşturuyoruz" dedi. Rasim Kara'nın çalıştırdığı Azerbaycan'ın Lankeran takımıyla hafta başında yaptıkları ilk hazırlık maçında forma giyen yeni transferlerin başarılı bir futbol sergilediğini vurgulayan Kırmızı - Beyazlı idareci, "Sivasspor yeni sezonda savaşan, mücadele eden, arkadaşlık ortamının çok iyi olduğu bir takım görüntüsü sergileyecek" ifadesini kullandı. Bülent Uygun, prensipte anlaştıkları Trabzonspor'un Avustralyalı kalecisi Petkoviç'in bugün Bolu'ya gelerek kampa katılacağını sözlerine ekledi. Bu arada transferleri gündemde olan yabancı oyuncular Hemilton ve Urlic'ten, Teknik Direktör Werner Lorant'ın isteğiyle vazgeçildiği bildirildi. 

Malatya'da sambacı atağı 

Sarı - Kırmızılı yönetim, Teknik Direktör Feyyaz Uçar'ın istekleri doğrultusunda transfer çalışmalarını aralıksız sürdürüyor. Sportif Direktör Selami Özdemir, Altay'da forma giyen Ramazan'ın yanı sıra Uçar'ın istediği Brezilyalı futbolcuların transferleri için çaba harcadıklarını açıkladı. 
Özdemir, "Teknik heyetin istediği Brezilyalı 3 futbolcuyla temaslarımız devam ediyor. Bu oyunculardan biriyle her konuda anlaştık. Diğer iki Brezilyalı oyuncuyu da transfer etmek istiyoruz" dedi. Bu arada yeni sezona Bolu'da hazırlanan Malatyaspor'un dün sabah yaptığı çalışma sağanak yağmur yüzünden yarıda kaldı. Çift kale maç oynayan futbolcular yağmurun şiddetini artırması üzerine otele dönerken, sakatlıkları devam eden Serkan Bensol ve Berk koşuyla yetindi. 

Cafer Aydın Eskişehir'de 

HAKAN TÜRKTAN DHA 

Kırmızı - Siyahlı takım geçen sezon Vestel Manisaspor forması giyen golcü Cafer Aydın'ı renklerine bağladı. Tecrübeli forvet dün Eskişehir'e gelerek yöneticilerle görüştü ve ardından 2 senelik sözleşmeye imza attı. Es Es'e şampiyonluk yaşamak için geldiğini belirten Cafer camiaya başarı sözü verdi. 
Öte yandan yönetim kurulu, Eskişehir'in doğal gaz dağıtımını üstlenen ESGAZ firması ile 150 bin YTL karşılığında forma reklamı anlaşması yaptı. Anemon Otel'de yapılan imza törenine Vali Kadir Çalışıcı, Eskişehir Ticaret Odası Başkanı Cemalettin Sarar, ESGAZ Genel Müdürü İsmail Karakaya ile Eskişehirspor Başkanı Halil Ünal katıldı. 

Son Timsah Bülent 

Bursaspor, Elazığsporlu Bülent'e imza attırdı. Bursa Çimento, kulübe 100 bin YTL bağış yaptı 

ÖMER ERCAN DHA 

Bursaspor'da transfer harek tı devam ediyor. Yeni sezona Vakıfköy Orhan Özselek Tesisleri'nde kamp yaparak hazırlanan Yeşil - Beyazlılar daha önce kesin anlaşma sağlanan Elazığsporlu Bülent Bal'a resmi sözleşme imzalattı. 
Bursaspor'un alt yapısından yetişen 28 yaşındaki tecrübeli futbolcu yuvaya döndüğü için mutlu olduğunu söyledi. Bu arada Teknik Direktör Raşit Çetiner yönetiminde günde çift antrenman yaparak yeni sezona hazırlanan Timsah'da birinci kaptanlık görevi Serdar Topraktepe'ye verilirken, Olimpik Milli Takım'dan dönen Serdar Kurtuluş ile İbrahim Dağaşan da kampa katıldı. Öte yandan Bursa Çimento A.Ş, Yeşil - Beyazlı kulübe 100 bin YTL bağışta bulundu. 

ÇAYKUR RİZESPOR 

Kamp temposu sevinç yarattı 
Çaykur Rizespor Genel Kaptanı Yılmaz Zehiroğlu, eski oyuncular ile yeni transferlerin kaynaşması açısından Bolu kampının çok olumlu geçtiğini söyledi. Zehiroğlu, 9 Temmuz'da tamamlanacak kampın ardından 2. etap çalışmalarına Hollanda'da devam edeceklerini ifade etti. 

KAYSERİ ERCİYES 

Kaleci Enyeama defteri kapandı 
Kayseri Erciyesspor, kaleci Enyeama'dan vazgeçti. Mavi - Siyahlı kulübün İkinci Başkanı Erol Bedir, daha önce sözleşme imzaladıkları Nijerya Milli Takımı'nın kalecisinin bütün çağrılarına rağmen Kayseri'ye gelmediğini belirterek, "Bu saatten sonra takımın konsantrasyonunu bozmamak için Enyeama defterini kapattık" ifadesini kullandı. 

BOLUSPOR 

Serkan'dan 2 senelik imza 
Kırmızı - Beyazlılar, Yozgatspor'un sol kanat oyuncusu Serkan Güney'i kadrosuna kattı. 30 yaşındaki futbolcu kulüp binasındaki törende 2 senelik sözleşme imzaladı. Başkan Necip Çarıkçı, Serkan'ın tecrübeli bir oyuncu olduğunu belirterek, "Örnek teşkil edecek bir futbolcu aldık" dedi. 

G.ANTEP B.BLD. 

Titiz çalışma 
Gaziantep Büyükşehir Belediyespor, transfer çalışmalarını büyük bir titizlik içinde sürdürüyor. Nazillispor'dan Erman, Kırşehirspor'dan Tuna, Ankara Demirspor'dan Önder, Gaskispor'dan ise Gökhan ve Ömer'i transfer eden Mavi - Beyazlı ekibin Başkanı Saip Konukoğlu, "Güçlü bir kadro oluşturup başarılı olacağız" diye konuştu. 


</TEXT>
</DOC>
