<DOC>
<DOCNO> 384509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko45.html </URL>
<DATE> 2005/10/06/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
YASED Başkanı Erdikler "Hükümete güvenimiz ve desteğimiz tamdır" 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, içinde bulunulan dönemin, yeni yatırımların çekilmesi açısından son derece kritik bir dönem olacağını belirterek, ''Yabancı yatırım rüzgarını arkamıza almışken artık yelkenleri açmanın vakti gelmiştir'' dedi. 
     Erdikler, yaptığı yazılı açıklamada, Türkiye'deki yabancı sermayeli yatırımcıların AB ile müzakerelere başlanmasından büyük memnuniyet duyduğunu bildirdi. 
     Bugün AB'ye yeni üye olan 10 ülkenin müzakere süreçlerine bakıldığında, Türkiye için de bu dönemin yabancı sermayeli yatırımların çekilmesi anlamında son derece kritik ve iyi değerlendirildiği takdirde bir o kadar da kazançlı bir dönem olacağını vurgulayan Erdikler, şunları kaydetti 
     ''İçinde bulunduğumuz dönem, yeni yatırımların çekilmesi açısından son derece kritik bir dönem olacak. Yabancı yatırım rüzgarını arkamıza almışken artık yelkenleri açmanın vakti gelmiştir. Türkiye'nin yakaladığı rüzgarı iyi değerlendirmesi halinde ülkenin potansiyeli olan yıllık 25-30 milyar dolar yabancı sermaye yatırımı çekmek mümkün olacak. Bizden önce üye olan Çek Cumhuriyeti, Polonya gibi ülkelere bakıldığında, 1990'lara kadar sahnede olmayan bu ülkeler, 1990'larda demir perde ülkesi olmaktan çıktıkları zaman yabancı sermaye çekemez durumdaydı. Bu ülkelerin 1990'ların ortasında AB ile müzakerelere başlamalarıyla birlikte yılda 4-5 milyar dolar yabancı sermaye çeker hale geldiklerini biliyoruz.'' Önümüzdeki dönemde, yapısal reform ve AB'ye uyum çalışmalarının aksatılmadan sürdürülmesi gerektiğini vurgulayan Erdikler, yatırım ortamının iyileştirilmesi konusunda birtakım ilave tedbirlerin alınması ile Türkiye'nin yabancı yatırımcılar için bir cazibe merkezi haline getirilmesinin mümkün olacağını kaydetti. 
     YASED olarak hükümetin bu konularda yapacağı çalışmaların her zaman arkasında olacaklarını bildiren Erdikler, ''Hükümetin AB yolunda bugüne kadar yaptığı tüm çalışmaları takdirle karşılıyoruz. Hükümete güvenimiz ve desteğimiz tamdır'' dedi. 
     
</TEXT>
</DOC>
