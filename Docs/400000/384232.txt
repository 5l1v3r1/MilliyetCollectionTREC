<DOC>
<DOCNO> 384232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy17.html </URL>
<DATE> 2005/10/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Meclis'te sıcak anlar... Gül ile Baykal kapıştı... 
</HEADLINE>
<TEXT>

     Hükümetin AB konusunda Meclisi bilgilendirme toplantısında, Dışişleri Bakanı Gül kürsüde konuşurken, CHP Genel Başkanı Baykal ile tartıştı. Gül, kendisi ile tartışan ve Çerçeve Belgesi'nin eline geçmediğini söyleyen Baykal'ın yanına gidip kızgın bir şekilde kendi metnini CHP liderinin önüne bıraktı. Bu sırada CHP'li milletvekilleri sıra kapaklarına vurarak Abdullah Gül'ü protesto etti. 
     Dışişleri Bakanı ve Başbakan Yardımcısı Abdullah Gül, AB Müzakere Çerçeve Belgesi’nin "Türkiye’nin sonunda mutabakata varıp altına imza attığı bir kağıt olmadığını" belirterek, "Kendilerinin mutabakatıdır, kendi pozisyonlarıdır, kendilerinin yol haritalarıdır" dedi. 
     Gül, konuşması sırasında AB Müzakere Çerçeve Belgesi’ni partilerin genel merkezlerine gönderdiklerini söyledi. Bunun üzerine CHP Genel Başkanı Deniz Baykal, henüz gelmediğini söyledi. Bunun üzerine Gül, "Deniz bey, bence gidince partililerinizi kontrol edin. Partilileriniz çok hızlı değildir belgeleri dağıtmakta" dedi. Bunun ardından bir süre sonra Baykal, "Israr ediyorsunuz sekreterimle görüştüm. Ne sizin partinizden ne bakanlığınızdan bir belge gelmemiştir" dedi. Gül, "Bunları sizin de bakanlığınızı yaptığınız Dışişleri Bakanlığı ile gönderdik. Elinizdedir" derken, Baykal, "Elimizde değil, inat etmeyin" diye yerinden yanıt verdi. 
     Bunun üzerine soğukkanlılığı ile bilinen Gül sinirlenerek, kendi elinde bulunan AB Çerçeve Müzakere Belgesi’ni Baykal’ın yanına giderek sırasının üzerine koydu. 
     Baykal’ın "Niye alayım" sözü üzerine de Gül, kürsüden tekrar Baykal’ın oturduğu sıraya giderek, belgeyi geri aldı. 
     Gül, konuşması sırasında, Dışişleri Bakanlığı’ndan kendisine iletilen bütün partilere belgenin saat 12.00 sıralarında bırakıldığına ilişkin bilgi notunu okuyarak tartışmayı sürdürdü. 
     Bu sırada salonda CHP'li milletvekilleri sıra kapaklarına vurarak protesto gösterilerine başladı. 
     Kürsüye dönen Dışişleri Bakanı Abdullah Gül, "muhalefet olarak titiz eleştirileriniz olacaktır ama biz koalisyon hükümeti değiliz. Bütün siyasi sorumluluk bizim üzerimizdedir. Muhalefete bilgi vermek zorunda değiliz" yanıtını verdi. 
     "Vakit olsaydı daha çok bilgilendirebilirdik" diyen Gül, "bu işin altından en iyi şekilde kalksak bile yine tenkit edecektiniz. Eski hükümetlerin uzlaşma kararını eleştirmeye hakkı yok" açıklamasını yaptı. 
     
     "BEN SADECE BİLGİ VERDİM" 

     Gül, gelinen noktayla ilgili olarak Başbakan Recep Tayyip Erdoğan’ın, Cumhurbaşkanı Ahmet Necdet Sezer’e, kendisinin de Lüksemburg’a giderken yolda CHP Genel Başkanı Deniz Baykal’a telefonla bilgi verdiğini hatırlattı. Bunun eleştiri konusu yapıldığına işaret eden Gül, şöyle devam etti 
     "Böyle bir müzakere içerisindeyiz. Zaman bitmiş. Şaka değil, gerçekten zaman bitmiş. Saati durdurdular. Son saniyeye kadar müzakere edip, alacağımızı aldık. Bunu aldığımız anda, koşarak Lüksemburg’a gittim. Ben Sayın Baykal’a telefonla bilgi verdim, müzakere falan değil... Baykal haklı olarak ’kifayet etmez’ dedi. Ben de kendisine ’Muhalefet olarak farklı değerlendirmeleriniz olacak’ dedim. Siyasi nezaket gereği bilgi verdiğimi söyledim. Kimseye açıklamadan koşarak gittim. Biz koalisyon hükümeti değiliz ki mutabakat arayalım. Siyasi sorumluluk bizim üstümüzdedir. Dolayısıyla ben basına açıklarken de ’Sayın Baykal çok beğendi’ demedim." 
     
     "ELİMDEKİ TEK GÜÇ..." 

     Abdullah Gül, pazarlığı yapan bir bakan olarak elindeki tek gücün, kapıyı kapatıp, "Ben AB ile ilgilenmiyorum" demek olduğunu belirterek, böyle bir karar almanın kolay olmadığını, kararın artısını eksisini düşünmek gerektiğini söyledi. Türkiye’nin geçmişte elindeki kartları iyi oynamadığını, özellikle Yunanistan ve doğu bloku ülkelerinin NATO’ya girişinde etkili olamadığını ve elindeki gücü kullanamadığını belirten Gül, "Karşılığında Türkiye ne aldı " diye sordu. 
     Türkiye’nin gümrük birliğine girmesinin iyi olduğunu, ekonominin güçlendiğini kaydeden Gül, CHP’li milletvekillerinin "Siz karşıydınız" diye laf atmaları üzerine, şöyle konuştu 
     "Doğru ben karşıydım. Bugün size gelenler, o günlerde bana da geliyordu. Şunu savunuyordum Türkiye, gümrük birliğine girerse, AB, Türkiye’ye ’Artık yörüngemize girdin, bununla yetin’ diyebilirdi. Tam üyelik zor olurdu. Bunda da haklı çıktım. O zaman en iyi şartlarda, AB kapılarını açmış ’gelin’ diyordu. Keşke o zaman daha iyi müzakere yapılsaydı da bugün karşılaştığımız engeller karşımıza çıkmasaydı. 
     Bunların polemiğine girmek istemiyorum. Çünkü bunlar hala bizim meselemiz." 

     
</TEXT>
</DOC>
