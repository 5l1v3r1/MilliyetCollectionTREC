<DOC>
<DOCNO> 392806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy11.html </URL>
<DATE> 2005/11/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ecevit Sayın Talat'ın davranışı densizdi 
</HEADLINE>
<TEXT>

     Eski Başbakanlardan Bülent Ecevit, KKTC ve Türkiye’nin bayramlarda ortak hareket etme geleneğinin "KKTC Cumhurbaşkanı tarafından bozulmaya çalışıldığını" ileri sürerek, "Sayın Talat’ın bu densiz davranışı artık Türkiye’nin Kuzey Kıbrıs’la ilişkisini yeniden düzenleme zamanının gelmiş olduğunu göstermektedir" dedi. 
     Bülent Ecevit, yaptığı yazılı açıklamada, KKTC Cumhurbaşkanı Mehmet Ali Talat’ı ulusal geleneği bozmakla suçladı ve Talat’ın davranışının Türk kamuoyunda tepkilere yol açtığını ifade etti. 
     Talat’ın, cumhurbaşkanlığını Türkiye’den soyutlayabileceğini düşündüğünü savunan Ecevit, şunları kaydetti 
     "Anlaşılan Sayın Talat, Türkiye’nin kapsamlı desteği olmadan Lefkoşa’daki durumunu sürdürebileceğini sanıyor. Oysa bizim vatanımız da milletimiz de bayramlarımız da birdir. Hiçbir devlet veya uluslararası kurum bu gerçeği göz ardı edemez. 
     Sayın Talat’ın bu densiz davranışı artık Türkiye’nin Kuzey Kıbrıs’la ilişkisini yeniden düzenleme zamanının gelmiş olduğunu göstermektedir." 
     
     "CHANNEL ADALARI BİZİM İÇİN ESİN KAYNAĞI OLABİLİR" 
     Ecevit, Türkiye-KKTC arasındaki ilişkilerde Manş Denizi’nde İngiltere ile Fransa arasında 19 yılında kesinleşen Channel Adaları ile ilgili düzenlemeden esinlenebilineceğini kaydederek, şöyle devam etti 
     "Channel Adaları kendi iç ilişkilerinde her bakımdan özgürdür. 
     Ancak bu devletin başında Londra’da belirlenen askeri vali ile yüksek başsavcı vardır. Hiçbir devlet veya kurum bu İngiliz modelini bağımsızlığa veya demokrasiye aykırı göstermeye kalkışmamıştır. 
     Türkiye’nin, Kuzey Kıbrıs için benzer bir düzenleme yapması da herhalde yadırganamaz." 
     
</TEXT>
</DOC>
