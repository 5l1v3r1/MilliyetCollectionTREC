<DOC>
<DOCNO> 375395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo17.html </URL>
<DATE> 2005/09/03/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Tüm Türkiye son dakika golüyle üzüldü... 
</HEADLINE>
<TEXT>

     18. Dünya Kupası Avrupa Elemeleri 2. Grup’taki 10. maçında Danimarka ile 2-2 berabere kalan Türkiye, ikincilik için yakaladığı büyük avantajı kullanamadı. 
     1-0 yenik durumdan 2-1 üstünlüğü yakalayan A milliler uzatma 
     bölümünde yediği şok golle galibiyeti kaçırırken, tribünleri dolduran binlerce sporsever adeta kahroldu. 
     
     CUMHURBAŞKANI SEZER, UZUN SÜRE SONRA MAÇTA 
     Cumhurbaşkanı Ahmet Necdet Sezer, uzun bir aradan sonra futbol maçı izledi. 
     Futbol sahalarında pek sık görünmeyen Cumhurbaşkanı Sezer, eşiyle birlikte izlediği maç sonrası, son anlarda gelen beraberlik golü nedeniyle stattan üzgün ayrıldı. 
     
     İÇ SAHA PUAN KAYIPLARI YAKTI 
     2006 yılında Almanya’da düzenlenecek finallere katılma yolunda 
     Danimarka beraberliğiyle yara alan A Milli Futbol Takımı, elemelerde özellikle iç sahadaki puan kayıplarıyla dikkat çekti. 
     Trabzon’da Gürcistan ile 1-1, İstanbul’da Yunanistan ile 0-0, bu gece de Danimarka ile 2-2 berabere kalan ay-yıldızlı ekip, Ukrayna’ya ise 3-0 yenilerek, iç sahada toplam 9 puan yitirdi, saha ve seyirci avantajını çok kötü kullandı. 
     
     GOLLER COŞTURDU 
     A Milli Futbol Takımı’nın, ikinci yarının hemen başında Okan Buruk, 81. dakikada da Tümer Metin ile gelen goller, tribünleri ayağı kaldırdı. 
     Okan’ın şık golünü Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin ile Maliye Bakanı Kemal Unakıtan, uzun süre alkışladılar. 
     Tümer’in frikikten attığı mükemmel golü ise Başbakan Erdoğan ile Başbakan Yardımcısı Şahin ayağa kalkarak alkışladı. 
     
     TERİM’E ERKEN DOĞUMGÜNÜ HEDİYESİ OLMADI 
     A Milli Futbol Takımı’nın başında 2. görev süresindeki ilk maçta galibiyeti son dakika golüyle kaçıran Fatih Terim, doğum gününe mutlu giremeyecek. 
     Yarın . yaşına girecek olan Milli Takımlar Teknik Direktörü Terim, son dakikada yenilen beraberlik golüyle adeta kahroldu. 
     
     OKAN’IN 8. GOLÜ 
     Milli takıma beraberlik golünü kazandıran Okan Buruk, ay-yıldızlı forma altında gol sayısını 8’e çıkardı. 
     Deneyimli oyuncu Danimarka karşısında A milli formayı 52. kez giydi. 
     Tümer Metin ise 7. milli maçında 2. golünü kaydetti. 
     
     PROTOKOL TRİBÜNÜNDE HAREKETLİLİK 
     Cumhurbaşkanı Ahmet Necdet Sezer, Türkiye Büyük Millet Meclisi Başkanı Bülent Arınç ve Başbakan Recep Tayyip Erdoğan’ın da maçı izleyenler arasında olması nedeniyle protokol tribününde büyük hareketlilik yaşandı. 
     Devletin zirvesini biraraya getiren maçta görev yapan korumalar, protokol tribünün giriş kapısında maçı izlediler. 
     Bu arada Maliye Bakanı Kemal Unakıtan, eşiyle birlikte maçın devre arasında stada geldi ve ikinci yarıyı izledi. 
     
     TARAFTAR SINIFI GEÇTİ 
     Milli maçta olası bir taraftar taşkınlığı nedeniyle tedirginlik yaşayan Futbol Federasyonu’nun bu endişeşi boş çıktı. 
     Maç öncesi ve devre arasında anonslarla yapılan uyarılar sonucu taraftarlar tribünlerde taşkınlık yapmazken, sergiledikleri tutumla sınıfı geçtiler. 
     
     HAKAN ŞÜKÜR "DALYA"YA YANAŞTI 
     A Milli Futbol Takımı’nın 82 yıllık tarihindeki en golcü ismi olan Hakan Şükür, Danimarka maçında 99. kez ay-yıldızlı formayı giydi. 
     Deneyimli futbolcu, 7 Eylül’de Ukrayna ile yapılacak maçta da oynaması durumunda, Rüştü Reçber 103 ve Bülent Korkmaz’dan 102 
     sonra 100 kez milli olan 3. futbolcu unvanını alacak. 
     
     UKRAYNA MAÇI HAZIRLIKLARI YARIN BAŞLAYACAK 
     A Milli Futbol Takımı, 2006 Dünya Kupası Elemeleri’nde Ukrayna ile 7 Eylül Çarşamba günü yapacağı maçın hazırlıklarına yarın başlayacak. 
     Milliler, Florya Metin Oktay Tesisleri’nde yarın akşam yapacağı çalışmanın ardından 5 Eylül Pazartesi sabahı Kiev’e gidecek. 
     
</TEXT>
</DOC>
