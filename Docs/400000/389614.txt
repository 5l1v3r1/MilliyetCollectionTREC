<DOC>
<DOCNO> 389614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur24.html </URL>
<DATE> 2005/10/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Turkish Daily News'ın spor yazarı Dearn öldü 
</HEADLINE>
<TEXT>

     Turkish Daily News TDN gazetesi spor yazarı Keith Noel Dearn 58 , geçirdiği kalp krizi sonucu Antalya’da öldü. 
     AA muhabirinin aldığı bilgiye göre, hafta sonu oynanan futbol maçlarıyla ilgili yorumlarını göndermemesi üzerine, gazetenin Ankara’daki yöneticileri tarafından uyarılan arkadaşları, spor yazarı Keith Noel Dearn’ün evine gittiler. Evinde ölü bulunan Dearn’ün, yapılan inceleme sonucu kalp krizinden öldüğü belirlendi. 
     Bir süre önce ayrıldığı Türk eşiyle evlenirken Müslüman olduğu öğrenilen Keith Noel Dearn’ın cenazesi, Muratpaşa Camii’nde öğleyin kılınan namazın ardından eski Şehir Mezarlığı’na Andızlı Mezarlık 
     defnedildi. 
     
     DEARN KİMDİR 
     İngiltere’nin Leeds kentinde 1947 yılında doğan Dearn, uzun yıllar İngilizce öğretmenliği yaptı. 1977 yılında geldiği Türkiye’de Kayseri TED Koleji, İzmir Özel Türk Koleji ve TÖMER Antalya Şubesi’nde öğretmen olarak çalışan Dearn, 10 yıl önce, Turkish Daily News Antalya Bürosu’nda, "Michael Severn" imzasıyla spor eleştirileri yazmaya başladı. Gençliğinde kalecilik ve futbol hakemliği yapan Keitn N. 
     Dearn’ün, mizahi bir üslupla kaleme aldığı futbol yorumları ilgi görünce, Turkish Daily News’deki yazıları Türkçe’ye çevrilerek Yeni Yüzyıl Gazetesi’nde de yayınlandı. 
     Çeşitli edebiyat dergilerinde öyküleri yayınlanan İngiliz yazar, Turkish Daily News’te film eleştirileri ve gezi yazıları da yazıyordu. 
     Antalya Magazin, Scoope, The Guide Antalya dergilerinde Türkiye’yi tanıtıcı yazıları yayınlanan Keith N. Dearn, ABD ve İngiltere’de yayınlanan Türkiye gezi rehberleri için editörlük yaptı. 
     İngilizce öğretmenliğini bıraktıktan sonra gazeteciliğin yanında tercüme çalışmaları da yapan Dearn, bir süre önce ayrıldığı Türk eşinden iki kız çocuğu sahibiydi. 
     
</TEXT>
</DOC>
