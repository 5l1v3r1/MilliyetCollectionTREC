<DOC>
<DOCNO> 360677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun35.html </URL>
<DATE> 2005/07/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Berliner Kurier, partilerle ilgili haberinde Türkiye'ye de yer verdi... 
</HEADLINE>
<TEXT>

     Alman Berliner Kurier gazetesi, siyasi partilerin dış politikalarıyla ilgili bir haberinde, Türkiye'nin AB üyeliği konusuna da yer verdi. 
     Almanya'da 18 Eylülde yapılması beklenen erken seçimlerden dolayı partilerin seçim programlarının karşılaştırıldığı haberde, dış politikada Hıristiyan Demokrat Birlik Partisi'nin CDU Türkiye'ye AB'ye tam üyelik yerine ''imtiyazlı ortaklık'' verilmesini istediği, Sosyal Demokrat Parti'ninse SPD Türkiye'nin de AB'nin genişlemesine dahil edilmesi gerektiğini savunduğu hatırlatıldı. 
     Birlik 90 Yeşiller Partisi'nin de, Türkiye'ye ve Balkan ülkelerine AB üyeliği konusunda gerçekçi bir perspektif sunulmasını istediği belirtildi. 
     Göç konusunda da CDU'nun, Almanya'ya yönelik göçü, bilim, araştırma, ekonomi ve kültür alanlarında katkı sağlayacak yabancılarla sınırlandırmak istediği ifade edildi. 
     SPD'nin de, yabancıların göçünün sınırlandırılmasını, vatandaşlığa geçişleri teşvik etmeyi, okullarda Almanca olarak İslam dersi verilmesini amaçladığı kaydedildi. 
     Yeşiller partisinin, Alman vatandaşlığına geçişlerde kolaylık sağlanmasını istediği, Hür Demokrat Partisi'ninse FDP şu an yürürlükte olan göç ve vatandaşlık yasalarında değişiklikler yapmak istemediği, uyum konusunda da daha fazla kurs verilmesini talep ettiği belirtildi. 
     Demokratik Sosyalizm Partisi PDS ile Çalışma ve Sosyal Adalet Seçim Alternatifi WASG tarafından oluşturulan sol ittifakınsa insan hakları çerçevesinde yeni bir göç ve iltica politikası geliştirmek istediği ifade edildi. 
     
</TEXT>
</DOC>
