<DOC>
<DOCNO> 399673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko71.html </URL>
<DATE> 2005/12/01/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
MESS üyelerinin rekabet gücü rakiplerinden daha yüksek 
</HEADLINE>
<TEXT>

     Türkiye Metal Sanayicileri Sendikası MESS üyelerinin yüzde 33.7'sinin rekabet gücünün sanayileşmiş ülkelerdeki rakiplerine göre daha yüksek olduğu belirlendi. 
     MESS'in üyelerinin rekabet gücünü analiz etmek amacıyla hazırladığı ''MESS Üyelerinde Rekabet Gücü'' araştırmasının sonuçları açıklandı. Haziran-Eylül 2005 dönemini kapsayan araştırma İstanbul, Ankara, Bursa ve İzmir bölgelerinde faaliyet gösteren yaklaşık 83 bin kişiyi istihdam eden 99 MESS üyesini içeriyor. 
     Araştırmaya göre, MESS üyelerinin yüzde 60.8'i rekabet güçlerinin ulusal rakiplerine göre daha yüksek olduğunu düşünüyor. 
     Üyelerin yüzde 33.7'sinin rekabet gücünün sanayileşmiş ülkelerdeki rakiplerine göre daha yüksek, yüzde 44.2'si aynı seviyede, yüzde 22.1'inin ise daha kötü olduğu belirlendi. 
     Araştırmaya göre, MESS üyelerinin rekabet gücü AB ve ABD gibi sanayileşmiş ülkelerden daha iyi, Çin, Güney Kore ve Hindistan gibi Uzakdoğu ülkelerinden daha kötü. 
     Üyelere göre, işgücü maliyetlerinin yüksekliği, rekabet gücünü belirleyen işyeri içindeki unsurlar arasında yüzde 86.9 ile en önemlisini oluşturuyor. 
     Üyeler, rekabet gücünü belirleyen işyeri içindeki unsurlardan, üretilen ürünün müşteri beklentilerini karşılaması ve zamanında üretim teslim süresi açısından, rakiplerine göre daha iyi durumda bulunuyor. 
     MESS üyelerine göre, döviz kurlarının YTL karşısındaki seyri, rekabet güçlerini rakiplerine göre daha kötü hale getiren işyeri dışındaki unsuru oluşturuyor. 
     Araştırmada, üyelerin rekabet gücünün artması için öncelikle istihdam vergilerinin düşürülerek işgücü maliyetleri ve enerji maliyetlerinin azaltılması, devlet tarafından maliyetleri azaltıcı teşviklerin uygulanması, yatırımların teşvik ve finansman imkanlarının artırılması gibi tedbirlerin alınması gerektiği belirtildi. 
     
</TEXT>
</DOC>
