<DOC>
<DOCNO> 367121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur26.html </URL>
<DATE> 2005/08/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Suçüstü yakalanınca olay çıkardılar 
</HEADLINE>
<TEXT>

     İzmir’in Çankaya semtinde bir emeklinin maaşını yankesicilik yaparak çaldıkları öne sürülen 4 kişi, olay yerinden geçen polis ekiplerince yakalandı. Polise direnen ve kaçmaya çalışan zanlılardan biri, falçatayla kendini yaraladı. 
     AA muhabirinin aldığı bilgiye göre, adliye yazı işleri müdürlüğünden emekli Mehmet İz 70 , Çankaya’da eski itfaiye binası önünde bir kadınla tartışırken parasının çalındığını iddia ederek, çevreden yardım istedi. 
     Bu sırada olay yerinden geçen bir Yunus ekibi, İz’in tartıştığı kadına ve yanındaki 3 gence müdahale etti. Kadının yanındaki gençlerden biri, çalındığı ileri sürülen 1365 YTL’yi "yerde bulduğunu" söyleyerek İz’e verdi. 
     Polis, yankesicilik suçundan sabıkalı olan Ü.K. 34 ile yanındaki G.B. 18 , A.Ö. 16 ve B.S’yi 15 karakola götürmek istedi. Bu sırada olay yerine gelen A.B’nin 27 kullandığı 35 HV 526 plakalı otomobille kaçmak isteyen zanlılar, otomobilin yolunu kesen polise mukavemette bulundu. 
     Yunus ekibinin takviye çağrısı üzerine olay yerine başka ekiplerin geldiğini gören Ü.K, çantasından falçata çıkararak kendini yaralamaya ve yerde yuvarlanmaya başladı. Ü.K’ye müdahale etmek isteyen polis memuru Bünyamin Canöz de falçatayla elinden hafif yaralandı. Etkisiz hale getirilen Ü.K, bir otomobille hastaneye gönderildi. 
     Diğer zanlılar G.B, A.Ö, B.S. ve otomobili kullanan A.B, gözaltına alındı. Olay sırasında trafik bir süre aksadı. 
     Mehmet İz, yaptığı açıklamada, 3 aylık emekli maaşı olan 1365 YTL’yi çektikten sonra bankadan ayrıldığını, bu sırada önünde bir kişinin, yürümesini engellediğini, arkasından da kadın ve gençlerin kendisine çarptığını belirterek, "Hemen ceplerimi kontrol ettim, paramın alındığını fark edince polis çağırdım. Olay yerinin hemen karşısında polis varmış, onlar yanımıza geldi. Emekli maaşımı kurtardığım için sevinçliyim" dedi. 
     Gözaltına alınan çocukların, Çocuk Şube Müdürlüğü’ne teslim edileceği, Ü.K. ve A.B’nin, sorgulamalarının ardından adliyeye sevk edileceği bildirildi. 
     
</TEXT>
</DOC>
