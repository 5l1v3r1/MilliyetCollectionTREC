<DOC>
<DOCNO> 397082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo27.html </URL>
<DATE> 2005/11/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Trabzonspor eski Başkanı Sümer Kendimi yeterli görmüyorum 
</HEADLINE>
<TEXT>

     Trabzonspor Kulübü Eski Başkanı Özkan Sümer, gelecek ay yapılacak kongrede başkanlık adaylığı için kendisini hazır ve yeterli görmediğini söyledi. 
     Sümer, AA muhabirine yaptığı açıklamada kendisine bu konuda yapılan baskıların doğru olduğunu belirterek, ''Ama ben gönüllü olarak seçildiğim Trabzonspor Kulübü Başkanlığı'ndan ayrıldım. Bir başkanın ayrılması kolay birşey değil. İstifa ettiğin noktada bir kısım şeyleri karşına almış oluyorsun. Bir kısım mesajlar vererek görevden ayrıldık. Bir başkan olarak ayrılıp sonra birşey olmamış gibi tekrar geri dönmek bu kadar kolay hadise değil'' dedi. 
     Trabzonspor'a hizmet etmenin kolay olmadığını ifade eden Sümer, ''Bu heves işi değil, sorumluluk işi. Sorumluluk da neler yapabileceğim doğrultusundaki bir düşünce geliştirmemle alakalı. Baktığımda bunu aşabilecek bir heyecan, bir enerji, bir direnç, bir beceri, bir zamanın yeterli olabileceğine bakıyorum. Bir yetersizlik hissediyorum açıkçası. Ben bu doğrultuda kendimi başkanlık adaylığı için hazır ve yeterli görmüyorum. O bakımdan çok hizmette kendi şartlarımda ne yapabileceksek onu yaparım. Üst düzeyde sorumluluğa hazır olduğumu düşünmüyorum'' diye konuştu. 
     Sümer, kendisinden hizmet yönünde birşey istenmesi halinde katkı yapabileceğini kaydederek, şöyle konuştu 
     ''Böyle bir durumda çok da mutlu olurum. Zira Trabzonspor'a yararlı olmak doğrultusunda kendi işimizden vazgeçtik. Teknik adamım, başka işim yok. Başkan olarak bunu kaybettim. Bir yığında birikimimiz var. Türk futbolunda yer almadığımız alan yok. Bu camiayı tanıyorum. İhtiyaçlarını çok iyi bildiğimi sanıyorum. O yönden fikir ve yardım bakımından gelen yönetimlere yardımcı olmaya hazırım. Bu yönetim kuruluna da aynı doğrultuda yardımcı olmaya hazır olduğumu söyledim. Ama arkadaşlar ihtiyaç duymadılar ve hoş bakmadılar.'' Kulüp Asbaşkanı Ömer Sarı'nın yaptığı açıklamaların kendisine kulüple ilgili bazı fikirler verdiğini de kaydeden Sümer, şunları söyledi 
     ''Sorunları birazcık biliyorduk o da net bir şekilde ortaya koydu. Bildiğimiz, derinleşti. Bir kısım şeyleri kendileri söylemedi. Onları da dahil ettiğiniz zaman ciddi olduğu nokta var. Bu noktadan nasıl geçeceğiz. Bütünlük sağlanmalı. Çok parçalı seçim yaşarsak bu iyi olmaz. Trabzonspor'un bu doğrultudaki potansiyeli dağılmış olur. 5 yıllık bir süre Trabzonspor'u umulan irtifaya ulaştırabilir. Bu arada belki işi kolaylaştırabilecek yine camia yaklaşımı ve anlayışı çok önemli. Camianın çok aceleyle sonuç beklentileri böyle bir baskıya dönüştüğü takdirde bu iş erkene alınmaz daha da zorlaşır. Toplumun bu doğrultudaki hoşgörüsünün katkısı çok önemli.'' 
     
</TEXT>
</DOC>
