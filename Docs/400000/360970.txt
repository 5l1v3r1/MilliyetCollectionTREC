<DOC>
<DOCNO> 360970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun12.html </URL>
<DATE> 2005/07/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Avrupa, bombalı saldırılarda ölenler için saygı duruşunda bulundu 
</HEADLINE>
<TEXT>

     Londra'da düzenlenen bombalı saldırıların birinci haftasında, saldırılarda hayatını kaybedenler için İngiltere ile birlikte Avrupa ülkelerinin genelinde saygı duruşunda bulunuldu. 
     Türkiye genelinde de yapılan saygı duruşuna AB'ye üye ve aday ülkeler eş zamanlı katıldı. 
     En az 52 kişinin hayatını kaybettiği terör saldırısının birinci haftasında Avrupa çapında milyonlara kişi iki dakikalık saygı duruşunda bulundu. 
     
     RUSYA, 2 DAKİKALIK SAYGI DURUŞUNA KATILMADI 

     Rusya, 7 Temmuz’da İngiltere’de düzenlenen terör eyleminde hayatını kaybedenlerin anısına bugün birçok ülkede öngörülen saygı duruşuna katılmadı. 
     Diplomatik gözlemciler, AB üyesi ve aday ülkelerin yanı sıra başka ülkelerin katıldığı 2 dakikalık saygı duruşuna Rusya’nın, "İngiltere’nin Çeçen liderleri ülkesinde barındırdığı" gerekçesiyle katılmadığı öne sürdüler. 
     Rusya Komünist Partisi milletvekili Viktor İlyuhin, Radyo Eko Moskova’ya yaptığı açıklamada, Rusya’nın Devlet Başkanı Vladimir Putin’in emriyle anma törenine katılmadığını söyledi. 
     Bu arada, İngiltere’nin Moskova Büyükelçiliği önünde terör eyleminde hayatını kaybedenler için 2 dakikalık saygı duruşunda bulunuldu. Çok sayıda Moskovalı, büyükelçilik binasının önüne çiçek bıraktı. 
     
     İSTANBUL'DA SAYGI DURUŞU 

     Londra’daki terör saldırılarında hayatını kaybedenler için İstanbul’da kamu kurum ve kuruluşlarında saygı duruşunda bulunuldu. 
     İngiltere’nin başkenti Londra’da ölenleri anmak amacıyla, AB’ye üye ve aday ülkelerle eşzamanlı olarak İstanbul Valiliği’nde saat 14.00’te saygı duruşu gerçekleştirildi. 
     İstanbul Vali Yardımcısı Cumhur Güven Taşbaşı’nın saygı duruşuna ilişkin yaptığı açıklamanın ardından valilik binası önünde toplanan personel, 2 dakikalık saygı duruşunda bulundu. 
     Taşbaşı, daha sonra gazetecilere yaptığı açıklamada, İstanbul Valiliği dışında ildeki tüm kamu kurum ve kuruluşlarında da saygı duruşunda bulunulduğunu söyledi. 
     Terörizmin kınanması gerektiğini vurgulayan Taşbaşı, şunları kaydetti 
     "Terörizmin her türlüsünü ve her türlü saldırıyı biz ülke olarak baştan beri kınamaktaydık. İlk defa böyle, AB’ye üye ve aday olan ülkelerin yaptığı bir düzenleme. Buna da biz katılarak, teröre karşı ne derece duyarlı olduğumuzu ve insan hayatına ne kadar önem verdiğimizi ispatlamış olduk." Bu arada İngiltere’nin İstanbul Başkonsolosluğu’nda da, konsolosluk çalışanlarının katılımıyla saygı duruşunda bulunulduğu öğrenildi. 
     
</TEXT>
</DOC>
