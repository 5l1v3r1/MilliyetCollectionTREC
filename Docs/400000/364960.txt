<DOC>
<DOCNO> 364960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/civaoglu.html </URL>
<DATE> 2005/07/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Eurabia 
</HEADLINE>
<TEXT>


Yeni bir söylem "Eurabia..." 
Hafızanızı yoklayın... Yazları çarşaflı, kefiyeli, maşlahlı Arapların... 
Doldurduğu İstanbul Boğazı'nın incisi Tarabya'ya da sarkastik bir dille "Tarabia" denilmiyor muydu 
İşte... El Kaide'nin son Londra bombalı saldırılarından sonra, Avrupa'da yükselen "İslam karşıtlığı" bu yeni söylemi üretti. 
Avrupa'nın Araplarla dolduğu ve kendi "Hıristiyan beyaz" tanımını yitirerek "Araplaştığı" iddiasını yansıtan simgesel bir söylem "Eurabia..." 
................ 
Bu deyimi kullanan ünlü İtalyan yazar Oriana Fallaci'nin kitapları "en çok satanlar listelerinde..." 
İngiliz THE ECONOMIST dergisinde 23-29 Temmuz 2005 Fallaci'nin Müslümanların tümünden nefret ettiği yazılıyor. 
Dergiye göre, Fallaci'nin yazıya döktüğü görüşleri şöyle 
"İslamın modernizasyonu düşüncesi, taraflar için bir aldanma ve hiledir. 
Müslümanlıkta hoşgörü iddiası bir komedidir onların bizimle kaynaşması bir yalandır çokkültürlülük ise süslenmiş saçma sözcükler kalabalığıdır. 
Yasadışı Müslüman sızmaları, yerel nüfusa göre çok daha yüksek doğum oranları, Avrupa'yı E u r a b i a kıtası haline getirmektedir." 
Bu satırları nedeniyle Oriana Fallaci, İtalyan yargısı tarafından "İslama saldırı" ile suçlandı. 
Ancak... Yargının tavrı, Fallaci'nin konumunu daha da güçlendirdi. Aynı damarda ilerleyerek iki kitap daha yazdı. 
Kitapları, en çok satanlar arasında yer aldı. 
Fallaci, İtalya'yı yönetenlerin de sevgilisi... THE ECONOMIST, onun için "yabancı düşmanı" xenophobic Kuzey Birliği'nin "darling"i deyimini kullanmakta. 
Onu, gerçi sosyal siyasal yangınlar çıkaracak bir saldırgan olarak niteleyenler var ama destekleyenleri de çok. Özellikle Londra'da patlayan bombalardan sonra kitabının sayfaları, Avrupa'da İslama karşı zihinsel turların yol haritası gibi. 
Fallaci, kendini İslam düşmanı olduğu kadar, "ırkçı" olarak da görüyor. 
................ 
Son nabız yoklamalarına göre, İngiltere'de yaşayan Müslümanların yüzde 70'i, yayılan ırkçı saldırılar nedeniyle, ülkeyi terk etmek kararında. 
Bir haftada Müslümanlara 1200 ırkçı saldırı, dehşet verici bir rakam. 
Tırmanışın süreceği kanısı, kanaat önderleri arasında paylaşılmakta. 
................. 
İngiltere, İslam dünyasından en kaliteli sosyal sınıfın göçünü alan ülkedir. 
Kendi demokrasi geleneklerinin yanı sıra o nedenle de Müslümanlara karşı daha ılımlı olagelmiştir. 
İngiltere'deki Türk kökenli nüfus için de aynı şey söylenebilir. 
Fransa, Almanya, Avusturya, Hollanda ve Belçika, İstanbul'u, Ankara'yı, İzmir'i, Antalya'yı bile görmemiş, kültür profili düşük kırsal kesimden göç aldıkları için, Türk nüfusa tepkilidir. Buna karşılık, İngiltere'deki Türkler, Türkiye kentlerinden ve Kuzey Kıbrıs'tan gelenlerdir. 
İngiltere, Türkiye'nin AB üyeliğine bu nedenle de daha ılımlı bakarken, Fransa, Almanya, Avusturya, Hollanda ve Belçika'da karşı rüzg rlar kuvvetlidir. 
Hatta Türk kırsalından işçi göçü almamış İtalya, İspanya ve Portekiz de, Türkiye'nin AB üyeliğine soğuk değildir. 
Ancak... Bu fotoğraf, artık değişmekte. İngiltere'de, tüm Müslüman ülkeler aynı potaya konularak tavır belirleniyor. Kara Avrupa'sının karşısında İtalya, İspanya ve Portekiz ile birlikte denge oluşturan amiral gemisi İngiltere yitirilirse, Türkiye'nin AB'ye tam üyeliği sıkıntıya girer. 
Erdoğan'la konuşmasında Blair renk vermemeye çalışsa da, ayağını bastığı zemin kaymakta. 
Ve ne yazık ki, bunda, Türkiye'nin dışındaki etkenler rol oynuyor. 
Oriana Fallaci gibi sözde entelektüel teorisyenler de, bu olumsuz süreci hızlandırıyorlar. 
.................. 
Tarihte her akıntının hızlandığı dönemler vardır. 
Önemli olan, suların o tehlikeli girdaplarına kapılmamak ve sağduyu kıyılarında kalmayı başarabilmektir. 
Türkiye, "Eurabia" zihniyet coğrafyasının dışında olduğunu her vesileyle kanıtlamalı. 



</TEXT>
</DOC>
