<DOC>
<DOCNO> 391063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko06.html </URL>
<DATE> 2005/10/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pegasus, iç hat uçuşlarını başlatıyor 
</HEADLINE>
<TEXT>

     DHA 

      CHARTER uçuşlarıyla 15 yıldır seferler düzenleyen Pegasus Havayolları, 1 Kasım'dan itibaren en genç uçak filosuyla İstanbul'dan 5 kente iç hat tarifeli uçuşlarına başlayacak. 
     İlk seferini Adana’ya yapacak olan Pegasus, iç hatlarda ayrıca Ankara, Antalya, Trabzon ve Van’a sefer düzenleyecek. İstanbul Sabiha Gökçen Havalimanı’ndan gerçekleştirecek uçuşlarda, bilet fiyatları 55 YTL’den başlayacak. Pegasus müşterileri havaalanının otoparkını ücretsiz kullanabilecek, ayrıca, uçuş öncesi 4'üncü Levent ve Kozyatağı’ndan servis kaldırılacak. 
     Adana’ya yapılacak ilk uçuş için İstanbul Sabiha Gökçen ve Adana Havalimanları’nda birer tören yapılacak. İlk uçuşa Ulaştırma Bakanı Binali Yıldırım, Esas Holding Yönetim Kurulu Başkanı Ali Sabancı, Pegasus Havayolları Genel Müdürü Sertaç Haybat da katılacak. 
     
     2006’DA HEDEF 1.5 MİLYON YOLCU 
     Genel Müdür Sertaç Haybat, iç hat uçuşları için toplam 4 milyon euro yatırımları bulunduğunu, 2006’da iç hatlarda 1.5 milyon yolcu hedeflediklerini bildirdi. Haybat, tarifeli dış hat seferleri planladıklarını da ifade etti. 
     Pegasus’un, İstanbul Atatürk Havalimanı’ndaki yoğunluktan kaynaklanan, yolculara yönelik uzun bekleme kuyrukları, gecikmeler ve karışıklıkları İstanbul Sabiha Gökçen Havalimanı’nı etkin kullanarak, en alt seviyeye düşürmeyi hedeflediği belirtildi. 
     Bu arada, şirketin iç hat seferlerinde 2006 için 60 milyon euro, charter seferleriyle birlikte toplam ise 300 milyon euro ciroyu hedeflediği açıklandı. 
     Adını Yunan mitolojisindeki uçan attan alan Pegasus Havayolları’nın filosunda 2 Boeing 737 400, 12 Boeing 737 800 bulunuyor. 
     
</TEXT>
</DOC>
