<DOC>
<DOCNO> 382041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur42.html </URL>
<DATE> 2005/09/27/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Kızılay'dan burs... 
</HEADLINE>
<TEXT>

     Türkiye Kızılay Derneği, Devlet Parasız Yatılılık ve Bursluluk Sınavı’nı kazanmış ancak kontenjan dolduğu için listeye dahil edilmemiş 10 bin öğrenciye burs verecek. 
     Türkiye Kızılay Derneği’nden yapılan yazılı açıklamada, Milli Eğitim Bakanlığı ile imzalanan protokol uyarınca 5. sınıfta Devlet Parasız Yatılılık ve Bursluluk sınavını kazanan öğrencilere burs verildiği bildirildi. 
     Açıklamaya göre burs verilecek öğrencilerden şu belgeler istenecek 
     - Yetkili kurumlardan alınacak maaş bordrosu veya vergi dairelerinden alınacak vergiye esas matrahını gösterir belge, - Aile reisi veya eşi çalışmıyorsa Emekli Sandığı, Bağ-Kur ve SSK’dan belge, - Aile nüfus kayıt örneği, - Burstan yararlanacak olan öğrencinin nüfus cüzdanının fotokopisi, - Eş çalışıyorsa eşin bakmakla yükümlü olduğu kendi ana-babası ile ilgili tedavi yardım beyannamesi veya mahkeme kararı örneği, varsa diğer bakmakla yükümlü olduğu şahıslarla ilgili mahkeme kararı örneği, - Anne-baba boşanmış ise çocuğun velayetinin kimde olduğuna dair mahkeme kararı. 
     İl ve ilçe milli eğitim müdürlükleri ile dernek şubeleri koordineli çalışarak burs almaya hak kazanmış öğrencileri tespit edecek. 
     
     BURS"A İNCELEME 

     Öte yandan, açıklamada, Denizli’nin Babadağ ilçesinde ihtiyacı olmadığı halde çocuğu burs alan kişiye bir mektup gönderilerek, bursun iadesinin istendiği bildirildi. 
     Konuyu incelemek üzere 2 müfettiş görevlendirildiği belirtilen açıklamada, "Bir yanlışlık sonucu dahi olsa bursa ihtiyacı olmadığı halde çocuğuna burs verilmiş bir aileden, Türk Kızılayı’nın toplumdan bağış olarak aldığı kaynağı bir ganimet olarak görmemesini bekler, toplumun tüm kesimlerini Kızılayımız’a destek olmaya davet ederiz" denildi. 
     
</TEXT>
</DOC>
