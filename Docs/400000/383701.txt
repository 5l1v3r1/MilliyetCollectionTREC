<DOC>
<DOCNO> 383701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas18.html </URL>
<DATE> 2005/10/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Türkiye, Almanların tatil tercihinde 5'inci... 
</HEADLINE>
<TEXT>

     Almanların bu yıl yaz tatili için tercih ettiği ülkeler sıralamasında Türkiye'nin 5. sırada yer aldığı bildirildi. 
     Avrupa Turizm Enstitüsü ETI tarafından Almanya'nın Trier kentinde yapılan açıklamaya göre, yabancı ülkeler arasında Türkiye'yi tercih eden Almanların oranı 2,8 puanlık artışla yüzde 6'ya yükseldi. 
     Bu artışla, Türkiye, tercih sıralamasında en çok artış kaydeden ülke oldu. Türkiye'yi Hırvatistan izledi. 
     ETI'nin açıklamasına göre, bu yıl Almanların yüzde 32'si kendi ülkelerinde tatil yapmayı tercih ederken, yüzde 11'i İtalya'yı, yüzde 9'u İspanya'yı, yüzde 7'si Avusturya'yı, yüzde 6'sı Türkiye'yi ve yüzde 4'ü Hırvatistan'ı tercih etti. 
     
</TEXT>
</DOC>
