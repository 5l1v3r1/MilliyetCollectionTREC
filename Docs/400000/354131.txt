<DOC>
<DOCNO> 354131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur37.html </URL>
<DATE> 2005/06/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yabancı gazeteciler türban sorunuyla ilgili ne düşünüyor 
</HEADLINE>
<TEXT>

     Financial Times Gazetesi temsilcisi David Gardner, Türkiye'de türban sorununun, dini duygularla hareket edilerek çözülemeyeceğini söyledi. 
     Gardner, Antakya'da Avrupa Komisyonu Türkiye Delegasyonu'nca, düzenlenen, ''AB-Türkiye Gazeteciler Konferansı''nın ikinci gününde yaptığı konuşmada, Türkiye'de ''Aşırı İslam'' korkusu yaşayan bir kesimin bulunduğunu, benzer kaygıların Avrupa ülkelerinde de var olduğunu savundu. 
     Fransa, İspanya gibi ülkelerde aşırı dinciliğin yükselişte olduğunun altını çizen Gardner, ''Türkiye'de bir türban sorunu var. Bu sorun, dini duygularla hareket edilerek çözülemez'' dedi. 
     İnanan insanlara olduğu gibi inanmayanlara da eşit mesafede olunması gerektiğini belirten Gardner, ''Laiklik, inanmayanlar ile inananların arasında ortak bir köprüdür. Türkiye eğer AB'ye girmek istiyorsa bu köprüyü kurmak zorundadır'' diye konuştu. 
     Portekiz Diario Noticias Gazetesi temsilcisi Luis Naves de Türkiye'nin dinler arası hoşgörüyü daha etkin biçimde yaşama geçirmesi gerektiğini bildirdi. 
     Konunun son derece hassas olduğuna dikkati çeken Naves, Türkiye'nin dinler arası hoşgörüden yoksun bir ülke gibi tanındığını ileri sürdü. 
     Avrupa Komisyonu Türkiye Delegasyonu Başkanı Hansjör Kretschmer ise Türkiye'nin AB'ye katılımı için kesinlikle daha fazla çaba göstermesi gerektiğini kaydetti. 
     Türkiye'nin, kendi tarihiyle yüzleşerek ve siyasi kriterlerini göz önüne alarak, AB ile karşılaştırmalı olarak konumunu belirlemesi gerektiğini ifade eden Kretschmer, şöyle devam etti 
     ''Şunu da çok iyi bilmek gerekiyor ki Türkiye'nin AB'ye girmek için gösterdiği çabanın, sonuç olarak AB'den fazla kendisine, kendi yurttaşlarına yarayacağıdır. Bu çabanız size daha fazla demokrasi, daha fazla özgürlük olarak geri gelir.'' 
     
</TEXT>
</DOC>
