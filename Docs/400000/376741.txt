<DOC>
<DOCNO> 376741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko43.html </URL>
<DATE> 2005/09/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
MB Beklenti Anketi'nde yıl sonu dolar kuru tahmini 1.4137 YTL'ye indi 
</HEADLINE>
<TEXT>

     Merkez Bankası tarafından düzenlenen beklenti anketine göre, yıl sonu enflasyon beklentisi yüzde 7.16'ya yükseldi. 
     Merkez Bankası, Eylül ayının ilk dönemine ilişkin beklenti anketi sonuçlarını açıkladı. 
     Yıl sonu enflasyon beklentisi, tüketici fiyatları endeksi TÜFE bazında Ağustos ayının ikinci anketine göre 0.17 puan artarak yüzde 6.99'dan yüzde 7.16'ya çıktı. 
     Merkez Bankası'nın Beklenti Anketi'ne göre cari açık beklentisi, yıl sonu itibarıyla 20 milyar 31.8 milyon dolara yükseldi. 
     Ağustos ayının son anketinde, yıl sonu cari açık beklentisi 19 milyar 992.1 milyon dolar olmuştu. 
     Ağustos'un ikinci anketinde yıl sonu TÜFE'de yüzde 6.99, cari ay TÜFE'de yüzde 0.29, iki ay sonrası TÜFE'de yüzde 0.98, gelecek 12 aylık dönem TÜFE'de yüzde 6.48 olan beklentiler, Eylül ayının ilk anketinde, TÜFE bazında yıl sonunda yüzde 7.16'ya, cari ayda yüzde 0.92'ye çıkarken, iki ay sonrasının TÜFE beklentisi yüzde 0.90'a, gelecek 12 aylık dönemde yüzde 6.42'ye indi. 
     Cari ay sonu bileşik faiz oranı beklentisi yüzde 14.58'den yüzde 14.33'e, yıl sonu bileşik faiz oranı beklentisi uygun ortalamada yüzde 13.67'den yüzde 13.52'e geriledi. 
     Eylül ayının ilk anketinde, cari ay sonu uygun ortalama dolar kuru beklentisi 1.3653 YTL'den 1.3480 YTL'ye indi. Aynı dönemde, yıl sonu dolar kuru beklentisi 1.4234 YTL'den 1.4137 YTL'ye indi. 
     Ağustos ayının ikinci anketinde yüzde 5.2 olan cari yıl sonu GSMH büyüme beklentisi ise Eylül ayının ilk anketinde yüzde 5.1'e indi. 
     
</TEXT>
</DOC>
