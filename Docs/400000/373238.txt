<DOC>
<DOCNO> 373238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/dunya/axdun02.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şipşak siyasi porno 
</HEADLINE>
<TEXT>


Gürcistan Devlet Başkanı Saakaşvili ile Ukrayna Başbakanı Timoşenko'nun yaşadığı iddia edilen gizli aşkı konu alan film bir haftada tamamlandı 

CENK BAŞLAMIŞ Moskova 


Rus aşırı milliyetçilerinin Ukrayna ve Gürcistan'daki barışçı devrimleri ve liderlerini karalamak amacıyla çektirdiği film, sadece bir haftada tamamlandı. 
26 dakikalık film, Ukrayna Başbakanı Yulya Timoşenko ile Gürcistan Devlet Başkanı Mihail Saakaşvili arasında yaşandığı iddia edilen gizli aşkı konu alıyor. Filmin senaryosunu yazan aşırı milliyetçi parlamenter Aleksey Mitrofanov, başrol oyuncularının birbirlerine sadece ilk adlarıyla hitap ettiklerini belirterek, "Diplomatik skandalı önlemek için soyadlarını kullanmadık"dedi. 


Filmde Timoşenko'yu Miss Moskova seçilen Yelena Bond oynuyor. Bu rol için düşünülen Rusya'nın porno kraliçesi Lena Berkova, Ukrayna'da yaşayan annesinin tepkisi üzerine filmde oynamaktan vazgeçmişti. Saakaşvili'yi ise Ermeni aktör Alen Melik Grigoryan canlandırıyor. 
Filmde Timoşenko, Saakaşvili'den ABD Başkanı George W. Bush'la aralarında geçen bir konuşmayı anlatmasını istiyor. Dinlenmekten korkan Saakaşvili, sonunda baş başa kaldıkları bir anda konuşmayı aktarıyor, ancak pantolonuna dinleme cihazı yerleştirildiği ortaya çıkıyor. Gazeteler, filmin ilk kez Rus parlamenterlere gösterileceğini yazdı. Filmin Ukrayna ve Gürcistan'daki barışçı devrimleri ve liderlerini karalamak amacıyla çekildiğini hemen herkes kabul ediyor. 


</TEXT>
</DOC>
