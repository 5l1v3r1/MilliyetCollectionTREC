<DOC>
<DOCNO> 372988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yasam/axyas01.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de can pazarı 
</HEADLINE>
<TEXT>


Rusya'dan Trabzon'a gelen feribotta yangın çıktı. 50 kişi, azgın dalgaların arasından sağ salim kurtarıldı 

CENK BAŞLAMIŞ Moskova TRABZON DHA 

Rusya'nın Sochi kentinden dün sabah Trabzon'a hareket eden Türk bandıralı "Ufuk 1" adlı feribotta yangın çıktı. Gemideki 50 kişi azgın dalgaların arasından güçlükle kurtarıldı. Trabzon Liman Başkanlığı'ndan alınan bilgilere göre, İsmet Gökmen'in kaptanlığını yaptığı gemi sabah saatlerinde Sochi'den hareket etti. Gemi, 13.30'da Trabzon'un 65 mil açığına geldiği sırada makine dairesinde bilinmeyen bir nedenle yangın çıktı. Geminin SOS vermesi üzerine Ufuk 1'den yaklaşık 2 saat uzakta bulunan Kuzey Kore bandıralı bir gemi, harekete geçti. 
Sahil Güvenlik Komutanlığı da bölgeye havadan ve denizden kurtarma ekibi gönderdi. Bölgeye ilk ulaşan Kore gemisi zaman zaman 3 metreye yükselen dalgaların arasından 23 personel ve 27 yolcuyu kurtardı. Gemi personeli ve yolcular, bölgeye daha sonra gönderilen Trapezus 2 adlı gemiyle Trabzon'a hareket etti. 4 bin 708 grostonluk Ufuk 1 adlı gemide ayrıca 41 TIR bulunduğu belirtildi. 
Ufuk 1'in sahiplerinden Ferit Aydemir, bölge genelinde denizde çıkacak yangınları söndürecek deniz itfaiyesi aracı olmamasından yakındı. 

Yangını anlattı 
Gemide bulunan yolculardan Hasan Üçüncü, bütün malzemelerinin TIR'larda olduğunu vurgulayarak, "Yangın geminin motor bölümünde çıktığı için TIR'lara ulaşamadık. Bütün her şeyimiz gemiyle birlikte yok oldu. Canımızı kurtardığımız için çok mutluyum" diye konuştu. 



</TEXT>
</DOC>
