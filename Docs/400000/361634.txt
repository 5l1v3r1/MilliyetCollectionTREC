<DOC>
<DOCNO> 361634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun24.html </URL>
<DATE> 2005/07/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan yarın, Soçi'de Putin ile görüşecek... 
</HEADLINE>
<TEXT>

     Başbakan Recep Tayyip Erdoğan, kendisiyle çok boyutlu işbirliğinin temelini attığı Rusya Devlet Baskanı Vladimir Putin ile yarın akşam ''Rusya'nın Antalyası'' olarak bilinen tatil beldesi Soçi'de bir araya gelecek. 
     Erdoğan, bu gayri resmi çalışma ziyaretinde Putin ile ikili ve uluslararası konuları ele alacak. 
     Diplomatik kaynaklar, görüşmede Kıbrıs ve terör örgütü PKK'nın yanı sıra AB ile ilişkilerin de ele alınacağını kaydettiler. 
     Putin'in daveti üzerine yarın akşam yemeğinde bir araya gelecek iki lider, yatırımlar ve ticaret konularını da ele alacaklar. 
     Erdoğan'ın iki ülke arasındaki ticaret hacminde Türkiye aleyhine olan dengesizliği gündeme getirmesi bekleniyor. 
     Türkiye, doğal gaz ve petrolden kaynaklanan açığın inşaat sektörü ve ticaretle kapatılması yönünde çaba sarfediyor. Buna karşılık Rusya, turizm sektörü ve bavul ticaretinin aradaki dengesizliği giderdiğini savunuyor. 
     Putin ve Erdoğan, geçen yıl aralık ayında Ankara'da yapılan resmi görüşmede, ticaret hacminin önümüzdeki üç yıl içinde 25 milyar dolara yükseltilmesini hedef olarak belirlemişti. 
     Rusya Devlet Başkanı'nın Soçi'deki yazlık konutu Bocarov Rucey'de yapılacak görüşmede Erdemir ve Tüpraş'ın özelleştirilmesi, iletişim ve ulaştırma projelerine Rusya şirketlerinin aktif katılımı ve enerji devi Gazprom'un Türkiye'deki yatırımları siyasi irade açısından ele alınacak. 
     Görüşmede Türk inşaat sektörüne bazı kolaylıkların sağlanması ve Türk tekstilinin Rusya'ya ihracatı da konuşulacak. 
     Türkiye ile siyasi ilişkilerinde yakın döneme kadar ölçülü davranan Kremlin, Erdoğan'ın Moskova ziyareti ve iki ülke işadamlarının ticari alanda artan işbirliği sonucu bu politikasını değiştirmişti. 
     Putin, geçen yıl Türkiye ziyareti öncesinde yaptığı açıklamada, iki ülke işadamlarının ekonomik ilişkileri çok ileri boyuta getirdiğini, siyasi ilişkilerin de en az ekonomik ilişkiler kadar geliştirilmesi gerektiğini söylemişti. 
     Vladimir Putin, dünya siyasetinde yakın dostları olarak bilinen Almanya Başbakanı Gerhard Schröder, Fransa Cumhurbaşkanı Jacques Chirac ve İngiltere Başbakanı Tony Blair'e gösterdiği yakınlığı, Erdoğan'a da gösteriyor. 
     Başbakan Erdoğan'ı ocak ayında Moskova yakınlarındaki konutunda ağırlayan Putin, bir süre önce iki ülke arasında yaşanan ve ''domates krizi'' olarak adlandırılan Türkiye'nin Rusya'ya meyve ve sebze ihracatına ilişkin sorunun giderilmesi sırasında da Erdoğan ile yaptığı telefon görüşmesinde yakın ilgi göstermişti. Soçi'deki görüşme söz konusu telefon görüşmesi sırasında kararlaştırılmıştı. 
     Soçi'de Erdoğan'ın onuruna Putin tarafından akşam yemeği verilecek. 
     İki lider, Pazartesi günü de bir araya gelerek geniş bir görüşme yapacak. 
     Erdoğan, Soçi'deki görüşmeden sonra Moğolistan'a gitmek üzere Rusya'dan ayrılacak. 
     
</TEXT>
</DOC>
