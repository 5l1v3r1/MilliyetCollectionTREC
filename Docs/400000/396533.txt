<DOC>
<DOCNO> 396533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo05.html </URL>
<DATE> 2005/11/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bayern Münih son anda güldü, Chelsea sonradan açıldı 
</HEADLINE>
<TEXT>

     Almanya Ligi’nin lideri Bayern Münih, Bielefeld deplasmanında son anda güldü... 82.dakikaya 1-0 yenik giren Kırmızı-Beyazlılar, Pizzaro’nun iki golüyle 3 puana uzandı. 
     
     Bremen’den gol yağmuru 
     Bundeslıga’da bu sezon başarılı bir görüntü sergileyen Bayern Münih, Arminia Bielefeld karşısında zorlu anlar yaşadı... Girdiği gol pozisyonlarını değerlendirmekte güçlük çeken Bayern, 60. dakikada Boakye’nin golüyle geriye düştü. 82’de Claudio Pizzaro ile beraberliği sağlayan Kırmızı-Beyazlılar, son dakikada yine Pizzaro’nun şutuyla 3 puanın sahibi oldu. Şampiyonluğun iddialı ekiplerinden Werder Bremen ise Wolfsburg gibi güçlü bir ekibi 6-1 mağlup ederek dikkatleri üzerinde topladı. 
     
     Bizimkiler ne yaptı 
     Yıldıray’ın takımı Hertha Berlin’in düşüşü sürüyor. Lacivert-Beyazlılar, Nuri Şahin’in formasını giydiği Borussia Dortmund’a 2-0 yenilmekten kurtulamadı. 17 yaşındaki Nuri Şahin 90 dakika oynarken, hafif sakatlığı bulunan temsilcimiz Yıldıray Baştürk ikinci 45 dakika mücadele etmesine karşın etkili olamadı. Çöküşte bulunan ve haftalardır kazanamayan Kaiserslautern’de Halil Altıntop 90 dakika oynarken, takımı, zayıf Nürnberg’e 3-1 yenildi. Mainz-Eintracht Frankfurt müsabakası da 2-2 sonuçlandı. 
     
     Chelsea sonradan açıldı 3-0 
     İngiltere Premier Ligi’nde fırtına gibi esen Chelsea tutulmuyor... Geçen hafta Manchester United’a yenilerek bu sezonki ilk mağlubiyetini alan Londra temsilcisi, Newcastle United’ı 3-0’la geçti. İlk 45 dakikada fazla pozisyon bulamayan Mourinho’nun öğrencileri, galibiyeti ikinci yarıda gelen gollerle elde etti. Lacivert-Beyazlılar’ın golleri Cole, Crespo ve Duff’tan geldi. Emre 90 dakika forma giydi. Blackburn Rovers da, Manchester City’le golsüz berabere kalırken, Tugay 85 dakika şans buldu. 
     
     Diğer sonuçlar 
     Wigan-Arsenal 2-3. 
     Charlton-M.United 1-3. 
     Liverpool-Portsmouth 3-0. 
     Sunderland 1-3. 
     
     Celtic şov yaptı 3-0 
     Celtic, ezeli rakibi Glasgow Rangers’ı farklı geçti ve liderlik koltuğunu sağlamlaştırdı 3-0. 12.dakikada Hartson’un attığı golle öne geçen Yeşil-Beyazlılar, 56’da Balde ile farkı ikiye çıkardı. Skoru belirleyen isim ise 60.dakikada McGeady oldu. 
     
     Diğer sonuçlar 
     Dundee United-Motherwell 1-1. 
     Dunfermline-Livingston 0-1. 
     Hibernian-Falkirk 2-3. 
     Kilmarnock-Inverness 2-2. 
     
</TEXT>
</DOC>
