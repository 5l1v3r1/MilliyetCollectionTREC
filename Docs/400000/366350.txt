<DOC>
<DOCNO> 366350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun27.html </URL>
<DATE> 2005/08/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Karamanlis, Türkiye ziyaretini 3 Ekim'den sonraya erteledi 
</HEADLINE>
<TEXT>

     Yunanistan Başbakanı Kostas Karamanlis, 22-23 Ağustos'ta yapmayı planladığı Türkiye ziyaretini erteledi. Anadolu Ajansı, Karamanlis’in ziyaretinin büyük bir olasılıkla ekim ayında olmasının beklendiğini duyurdu. 
     Yunanistan Başbakanlık yetkililerinden edinilen bilgiye göre, Türk ve Yunan taraflarının diplomatik kanallar aracılığıyla yaptıkları tarih belirleme çalışmaları, ziyaretin ekim ayında gerçekleşmesi olasılığını ortaya çıkardı. 
     Böylece, Türkiye ile Avrupa Birliği arasında 3 Ekim tarihinde başlaması öngörülen müzakerelerin netleşmesinden sonra Karamanlis Türkiye'ye gelecek. 
     Türkiye ile Yunanistan arasında başlatılan doğalgaz boru hattı için Meriç'te Yunanistan Başbakanı Karamanlis ile biraraya gelen Başbakan Recep Tayyip Erdoğan, tören sırasında Karamanlis'i Türkiye'ye davet etmişti. 
     Ziyareti ertelenmemiş olsaydı Karamanlis, Türkiye'yi 46 yıl aradan sonra ziyaret eden ilk Yunan başbakanı olacaktı. 
     Türkiye’ye başbakan düzeyindeki en son resmi ziyareti Başbakan Karamanlis’in amcası Konstantin Karamanlis, dönemin Başbakanı Adnan Menderes’in daveti üzerine 1959 yılında yapmıştı. 
     Karamanlis'in Türkiye'yi ziyaret etmesi daha önce 3 temmuzda gündeme gelmişti. 
     
     ALPHA TV ZİYARETİN ERTELENMESİ YANLIŞ ANLAŞILDI 

     SOFİA ANGELİDİS Atina DHA 

      YUNANİSTAN Başbakanı Kostas Karamanlis’in ağustos ayında Türkiye’ye yapmayı planladığı resmi ziyaretini ertelediği yönündeki haberler Yunan basını tarafından farklı şekilde yorumlandı. Bazı Yunan gazeteleri Karamanlis’in ağustos ayındaki programı çok yoğun olduğu için ziyareti sonbahara bıraktığını yazarken, bazı gazeteler de Yunan liderin Kıbrıs konusundaki gelişmeleri beklemeyi tercih ettiğini yazdı. 
     Bugün bir Yunan yetkilinin Reuters ajansına, ziyaretin ertelendiği ve Türkiye’nin müzakerelerin başlayacağı tarih olan 3 Ekim sonrasına kalabileceğini ima etmesinin ardından Yunan Alpha televizyonu, ziyaretin ertelenmesinin yanlış anlaşıldığını savundu. Alpha TV’nin Türkiye muhabiri Vangelis Areteok, Ankara’dan henüz konuyla ilgili resmi bir açıklama yapılmadığına dikkat çekerek, "Türkiye’nin resmi bir açıklaması yok, ama medya konuya geniş yer verdi. ’Yunanistan geri adım attı’ şeklinde yorumlar yapılıyor. Türk basınına göre Atina, Ankara’nın yayınladığı deklerasyonunun ardından fikir değiştirdi" Türkiye’nin Gümrük Birliği Ek Protokolü’nü imzadıktan sonra yayınladığı Kıbrıs Rum Kesimi’ni tanımadığı yönündeki deklerasyonun bazı AB ülkelerinden tepki gördüğünü de hatırlatan Alpha TV, "Karamanlis’in ziyaretinin ertelenmesi Türkiye için çok ani oldu. Erteleme, Avrupa içerisinde Türkiye ile ilgili olumsuz gelişmelerle de bağlanıyor" dedi. 
     
     DEKLARASYON ENGELİ 

     Karamanlis'in ziyaretini ertelediği yönündeki karar, Türkiye'nin Ek Protokol ile birlikte Güney Kıbrıs'ı tanımayacağını açıkladığı deklarasyon sonrasına denk geldi. 
     Deklarasyonun yayımlanmasının ardından AB ülkelerinden Türkiye karşıtı açıklamalar da yapılmaya başladı. Bu yöndeki eleştirilerini deklarasyonun yayımlandığı ilk günden bu yana sürdüren Güney Kıbrıs lideri Tasos Papadopulos, son olarak dün bir açıklama yaptı. 
     Papadopulos, deklarasyonun 'hukuki geçerliliği bulunmadığını' öne sürdü. 
     
     DEKLARASYON NE DİYOR 

     - Türkiye siyasi çözüm için kararlılığını sürdürmektedir 
- Bu protokoldeki Kıbrıs Cumhuriyeti 1960'daki ortaklık devleti değildir 
- Türkiye için Rum tarafı Kıbrıs Türk tarafını temsil etmemektedir 
- Türkiye bu protokolle Kıbrıs Cumhuriyeti'ni herhangi bir şekilde tanımış olmayacaktır 
- Türkiye KKTC ile ilişkilerini değiştirmeyecektir 
- Kapsamlı çözümle birlikte Türkiye yeni oluşacak devlet ile ilişkiler tesis etmeye hazırdır 

AB'nin deklarasyonun kısa olması ve limanların Rum kesimine açılmayacağı cümlesinin yer almaması taleplerini dikkate alan Ankara deklarasyonun hem giriş hem de sonuç bölümünde çözüme yönelik mesajlar verdi. 
     
     ZİYARET NE ZAMAN 

     CNN TÜRK Atina Muhabiri Yorgo Kırbaki 
"Atina ziyaretin 22-23 ağustosta yapılmasını önerdi. Karamanlis'in bu ziyareti planlamasında Yunan medyasının büyük rolü vardı. Yunanistan bir süre Türkiye'nin Ek Protokol sürecini destekliyor gibi gözüktü. Ancak protokolün hemen ardından yayımlanan deklarasyon Atina'da kafaları karıştırdı. Yunanistan Dışişleri Bakanı Petros Molivyatis, 3 ekimden sonra yapılmasını istiyor. Molivyatis'in yardımcısı ise ziyaretin 3 ekim sonrasına bırakılması görüşünde" 
     
</TEXT>
</DOC>
