<DOC>
<DOCNO> 385442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun34.html </URL>
<DATE> 2005/10/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
FIAT'ın varislerinden Elkann, uyuşturucudan hastaneye kaldırıldı 
</HEADLINE>
<TEXT>

     İtalya'nın otomotiv devi FIAT'ın sahibi Agnelli ailesinden Lapo Elkann'ın, aşırı dozda uyuşturucu kullanmaktan hastaneye kaldırıldığı bildirildi. 
     İtalyan ANSA ajansının haberine göre, Fiat'ın marka tanıtım sorumlusu olan 28 yaşındaki Elkann, Torino'daki bir evde kokain kullandıktan sonra fenalaşması üzerine Mauriziano di Tori hastanesine kaldırıldı. 
     Fenalaştığı sırada yanında bir genç kızın bulunduğu belirtilen Elkann'ın yoğun bakım servisinde tedavi altına alındığı, sağlık durumunun ciddiyetini koruduğu bildirildi. 
     Fiat'ın sözcüsü ve hastane yetkilileri, konuyla ilgili açıklama yapmadılar. 
     Şirkette marka tanıtım sorumlusu olan Lapo Elkann'ın büyük erkek kardeşi John da, Fiat'ın yöneticilerinden biri. 
     Fiat'ın Onursal Başkanı Giovanni Gianni Agnelli'nin, 81 yaşında prostat kanserine yenik düşüp hayatını kaybetmesinin ardından, şirketin başına geçen kardeşi Umberto Agnelli 69 yaşında akciğer kanseri nedeniyle yaşamını yitirmişti. 
     Grubun veliahtı olarak gösterilen Umberto Agnelli'nin oğlu da 1997 yılında kansere yenik düşerek 33 yaşında ölmüştü. Fiat'ın yönetiminde aileden sadece beşinci kuşağın temsilcisi Gianni Agnelli'nin torunu John Elkann kalmıştı. 
     Avukat Agnelli'nin kızı Margherita Agnelli ve Yazar Alain Elkann'ın oğlu olan Lapo Elkann'ın ''Son Öpücük'' filminin genç ve güzel başrol oyuncusu Martina Stella ile geçen aylarda yaşadığı ilişki, İtalya'daki magazin basınında uzun süre yer almıştı. 
     
</TEXT>
</DOC>
