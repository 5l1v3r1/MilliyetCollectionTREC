<DOC>
<DOCNO> 385826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy19.html </URL>
<DATE> 2005/10/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Komisyon, Sezer'in iade ettiği İstatistik Kanunu’nu aynen kabul etti 
</HEADLINE>
<TEXT>

     TBMM Plan ve Bütçe Komisyonu’nda, Cumhurbaşkanı Ahmet Necdet Sezer’in, yeniden görüşülmek üzere Meclis’e iade ettiği Türkiye İstatistik Kanunu aynen kabul edildi. 
     Devlet Bakanı Beşir Atalay, komisyon görüşmelerinde CHP milletvekillerinin eleştirilerini yanıtladı ve kısa açıklamada bulundu. 
     Atalay, yaptıkları düzenleme ile özerk, daha güçlü, uluslararası saygınlığı olan ve verilerine güvenilen bir istatistik kurumu oluşturdukları bildirdi. Yaklaşık bir yıl süreyle komisyonda kalan, adeta yeniden yazılan tasarı ile mevcut düzenlemeye daha ileri bir boyut kazandırdıkları ifade eden Atalay, kurumun özerk hale getirilmesi için hükümetin kendi yetkilerini devrettiğini söyledi. 
     Atalay, kanun çıktığında kurumun verilerine daha çok güvenileceğini kaydetti. 
     Komisyondaki tartışmaların, "bürokrat atamalarında, cumhurbaşkanının yetkileri ile hükümetin yetkileri" konusuna dönüştürüldüğünü, bu durumu arzu etmediğini belirten Bakan Atalay, cumhurbaşkanının yetkileri konusundaki tartışmaya girmeyeceğini söyledi. 
     Devlet Bakanı Atalay, Türkiye’de personel rejimi konusunda bir dağınıklık olduğunu, bu "adaletsiz" durumun düzeltilmesi için hükümetin çalıştığını belirtti. 
     "Anayasa ve yasalara uymadıkları" yönündeki eleştirilerin doğru olmadığını ifade eden Atalay, bu konuda hassasiyet taşıdıklarını kaydetti. Atalay, düzenlemede Anayasaya aykırılık olmadığını bildirdi. 
     Atalay, istatistik konusunun, AB ile ayrı bir müzakere konusu olduğunu aynı zamanda bütün konulara ilişkin karşılaştırılabilir verilerin sunulması açısından da önem taşıdığını kaydetti. Atalay, düzenlemenin, AB müzakere süreci için aciliyet taşıdığını söyledi. 
     AK Parti Balıkesir Milletvekili Ali Osman Sali, maddeler üzerinde görüşülürken yaptığı konuşmada, kadro karşılığı sözleşmeli personel çalıştırılmasının memuriyet statüsü olmadığını, sadece çalışanlara ilave ödeme imkanı tanıyan bir düzenleme olduğunu ifade etti. Sali, Cumhurbaşkanı Sezer’in iade gerekçesine katılmadığını belirterek, düzenlemenin Anayasaya aykırı olmadığını savundu. 
     CHP İstanbul Milletvekili Kemal Kılıçdaroğlu, "iktidarın, seçilmiş bazı kişilere daha fazla ücret vermek için kanun çıkardığını" ileri sürdü. Aynı görevi yapan herkese eşit ücret verilmesini istediklerini belirten Kılıçdaroğlu, "Karpuz seçer gibi kurumlar arasında ayrım yapılıyor" diye konuştu. 
     Kılıçdaroğlu, düzenlemenin Anayasa ve kamu vicdanına aykırı olduğunu savundu. 
     CHP Trabzon Milletvekili Mehmet Akif Hamzaçebi, Anayasaya aykırılık iddiaları konusunda hükümetin, sözleşmeli personel statüsünü yeniden tanımlayan bir düzenleme yapması gerektiğini söyledi. 
     CHP İstanbul Milletvekili Birgen Keleş, bir konuda düzenleme yapılırken hukuk devleti olmanın gereklerine dikkat edilmesi uyarısında bulundu. Keleş, "TBMM, bugün hukuku ayaklar altına alırsa, yarın başkalarının almasına bir şey söyleyemeyiz" diye konuştu. 
     Keleş, düzenlemenin Anayasaya aykırı olduğunu öne sürdü. 
     CHP Muğla Milletvekili Gürol Ergin, "Anayasa Mahkemesi kararları, Anayasa ve yasa hükümleri ortada dururken, Devlet Bakanı Atalay’ın ’Anayasaya aykırılık yok’ demesini anlayamadığını" söyledi. 
     -"ARAPÇADAN NEDEN KORKUYORSUNUZ "- AK Parti Samsun Milletvekili Musa Uzunkaya, kamu personeli arasında "eşit işi yapana, eşit ücret verilmesi" gerektiğini, bu konudaki sıkıntıların tüm kamu personeline yönelik bir düzenlenme ile giderileceğini kaydetti. 
     İcranın siyasal ve anayasal sorumluluğu olduğunu ifade eden Uzunkaya, ancak icranın başında olan cumhurbaşkanının ne siyasal ne de anayasal sorumluluğu olduğunu söyledi. Söylediklerinin kişilerle ilgili olmadığını belirten Uzunkaya, cumhurbaşkanının atama konusundaki yetkileri ile bürokratların yargı kararlarıyla yeniden göreve dönmeleri konularında, kişilerin özlük haklarından geri adım atılmasına yol açmayacak düzenlemelere katkı sağlamaları gerektiğini söyledi. 
     Uzunkaya, Türkiye İstatistik Kurumu’nun üst düzey yöneticilerinin atanmasında, İngilizce, Fransızca ve Almanya bilme şartı aranırken, Arapçanın yer almamasını eleştirdi. Uzunkaya, "Arapçayı niye koymuyorsunuz Arapçadan ürkmenin, korkmanın anlamı ne " diye konuştu. 
     CHP Aydın Milletvekili Mehmet Mesut Özakcan, AK Parti milletvekilleri ile Bakan Atalay’ın, "anayasaya aykırılık olmadığı" yönündeki açıklamalarını eleştirerek, "Sayın Cumhurbaşkanı’nın önündeki ile hükümetin ve Sayın Bakan’ın önündeki anayasalar farklı mı " diye sordu. Özakcan, Cumhurbaşkanı Sezer’in iade gerekçelerinin "yok sayılarak" maddelerin aynen kabul edilmesini anlayamadığını söyledi. 
     CHP Mersin Milletvekili Mustafa Özyürek, Cumhurbaşkanı’nın politik saiklerle değil, kamu yararını dikkate alarak yasaları değerlendirdiğini belirterek, Cumhurbaşkanı’nın "meydanlarda hesap vermediği" gibi gerekçelerle hiçbir atamaya karışmaması gerektiğini savunmanın doğru olmadığını ifade etti. 
     AK Parti İstanbul Milletvekili Alaattin Büyükkaya, Cumhurbaşkanı Sezer’in, Anayasa Mahkemesi başkanı olduğu dönemde, "Cumhurbaşkanının yetkilerinin çok olduğu, bürokrasiye yol açtığı ve devletin işlerini aksattığı" yönünde açıklaması bulunduğunu ileri sürerek, Sezer’in, "yetki kısıtlaması" konusunda ifade ettiklerinin artık yaşama geçirilmesinin ihtiyaç olduğunu savundu. 
     Plan ve Bütçe Komisyonu’nda daha sonra Türkiye İstatistik Kanunu’nun 45 ve 56. maddelerini aynen kabul edildi. 
     Komisyonda kabul edilen 5394 sayılı Yasa’nın "personel rejimi ve fazla çalışma" başlıklı 45. maddesi, "Başkan, Başkan Yardımcısı, Birinci Hukuk Müşaviri, Daire Başkanı, İstatistik Müşaviri, Hukuk Müşaviri, Bölge Müdürü, Türkiye İstatistik Kurumu Uzmanı, Türkiye İstatistik Kurumu Uzman Yardımcısı, İstatistikçi, Matematikçi, Mühendis ile dört yıllık yüksek öğrenim görmüş olmak kaydıyla Programcı kadrolarına atananların, kadroları karşılık gösterilmek suretiyle, 657 sayılı Devlet Memurları Kanunu ve diğer kanunların sözleşmeli personel çalıştırılması hakkındaki hükümlerine bağlı olmaksızın sözleşmeli çalıştırılabileceklerini" düzenliyor. 
     Maddeye göre, bu suretle çalıştırılacakların sözleşme usul ve esasları ile ücret miktarı ve her çeşit ödemeleri Bakanlar Kurulu’nca tespit edilecek. Özel uzmanlık gerektiren hizmetlerde sözleşmeli olarak yabancı uzman çalıştırılabilecek. Yabancı uzmanlara yapılacak ödeme ile çalışma usul ve esasları Bakanlar Kurulu tarafından belirlenecek. 
     Başkanlık merkez ve taşra teşkilatı kadrolarında çalışan kadro karşılığı sözleşmeli personel dahil memurlara, 3056 sayılı kanunun 31. maddesinde yer alan fazla çalışma ücreti, aynı esas ve usullere 
     göre ödenecek. 
     Aynen kabul edilen "Atama" başlıklı 56. maddeye göre, Birinci Hukuk Müşaviri dışında tüm atamalar, Türkiye İstatistik Kurumu Başkanı’nca yapılacak. 
     Daire başkan ve bölge müdürü kadrolarına yapılacak atamalarda, 657 Sayılı Devlet Memurları Kanunu’nda öngörülen genel şartlara ilave olarak, Türkiye İstatistik Kanunu’nun 23. maddesinde sayılan yüksek öğretim kurumlarından mezun olma şartı aranacak. Ana Hizmet Birimi Daire Başkanlıklarına, Strateji Geliştirme Daire Başkanı ve Bölge Müdürü kadrolarına atanmak için İngilizce, Almanca ve Fransızca dillerinden birinde Kamu Personeli Yabancı Dil Bilgisi Seviye Tespit Sınavı’nda en az c düzeyinde belge almış olma şartına bakılacak. 
     Merkez ve taşra teşkilatında görevlendirilecek personelin yer değiştirme suretiyle atanmaları ile yükselme usul ve esasları yönetmelikle düzenlenecek. 
     
</TEXT>
</DOC>
