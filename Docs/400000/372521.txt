<DOC>
<DOCNO> 372521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo10.html </URL>
<DATE> 2005/08/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Maradona'dan tarihi itiraf 
</HEADLINE>
<TEXT>

     İhsan DÖRTKARDEŞ DHA 

ARJANTİNLİ eski futbol yıldızı Diego Armando Maradona, 1986 yılında Meksika’daki Dünya Kupası maçında İngiltere’ye attığı golde, topa kasten eliyle vurduğunu itiraf etti. Maradona, pişman olmadığını vurguladığı bu hareketiyle, Arjantin’in İngiltere’ye karşı kaybettiği Falkland savaşı arasında bağlantı kurdu. 
     Meksika’da 1996 yılında oynanan çeyrek final maçında, sağ kanattan yapılan ortaya İngiltere Milli Takım’nın kalecisi Peter Shilton’la birlikte yükselen Maradona, sol eliyle dokunarak topu İngiltere ağlarına yuvarladı. 
     Bu gol, 19 yıldan bu yana İngiltere ve Arjantin’deki kamuoyunun yanı sıra dünya futbol çevrelerinde tartışmalara neden oldu. Televizyon görüntüleri ve maç fotoğrafları, Maradona’nın topa eliyle dokunduğunu açıkça ortaya koyuyordu. 
     Ancak Arjantinli yıldız Maradona, topu yönlendirenin kendi eli değil, Tanrı’nın eli'' olduğunu öne sürdü. 19 yıl sonra kendi hazırladığı 10'un Gecesi’ adlı televizyon programında bir açıklama yapan Arjantinli yıldız, kaleci Shilton’un boyunun uzun olması nedeniyle kafa vurmasının imkansız olduğunu düşünerek pozisyona yükselirken topa eliyle vurmaya karar verdiğini söyledi. 
     BBC'nin haberine göre Maradona, '10'un gecesi’ adlı şovunda yaptığı açıklamada, çeyrek final maçında attığı golün ardından, takım arkadaşlarının kendisine koştuklarını anlatarak, şöyle devam etti 
     Mahçup görünüyorlardı. Beni kucaklamaya geldiler ama sanki golü onlardan çaldık’ der gibi bakıyorlardı. Ama ben de onlara, Bir hırsızı soyanın günahları 100 yıl af olur’ dedim.'' Maradona’nın bu açıklamasıyla 1980’lerin başındaki Falkland Savaşı’na gönderme yaptığına dikkat çekiliyor. Arjantin kendisine ait olduğunu iddia ettiği Falkland adaları için İngiltere’ye karşı yürüttüğü savaşı kaybetmişti. 
     Aynı maçta yine Maradona’nın orta sahadan kaptığı topla, İngiliz Milli Takımı orta sahası ve defansını çalımlayarak attığı ikinci golle Arjantin, maçı 2-1 kazanarak turu geçmiş ve sonunda da Dünya Kupası’na uzanmıştı. 
     Dönemin İngiltere Milli Takım Teknik Direktörü Bobby Robson, bu ikinci golü mucize olarak nitelemişti. 

     
</TEXT>
</DOC>
