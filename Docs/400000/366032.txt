<DOC>
<DOCNO> 366032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun23.html </URL>
<DATE> 2005/08/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AB, İran'ı izliyor 
</HEADLINE>
<TEXT>

     AB Komisyonu, İran ile sorunlara ''müzakere temeline dayanan çözüm'' istediğini, Tahran'ın bunu engelleyecek yanlış bir karar almayacağını umduğunu açıkladı. 
     İran'ın, zenginleştirilmiş uranyum faaliyetlerini tekrar başlatma kararı alması olasılığı üzerinde duran komisyon sözcüleri, bu ülkeyle görüşmelerin Fransa, Almanya ve İngiltere tarafından sürdürüldüğünü, İran'ın daha önce Paris'te varılan uzlaşmaya uygun davranmasının beklendiğini belirtiler. 
     Sözcüler, İran'ın nükleer faaliyetleri tekrar canlandırması durumunda AB Komisyonu'nun nasıl bir tepki göstereceği sorusunu yanıtsız bırakırken, bu konuda ilk değerlendirme ve açıklamaların Fransa, Almanya, İngiltere troykası tarafından yapılabileceğini ifade ettiler. 
     Komisyon, İran ile siyasi ve ticari diyalogun sürdürülmesinin, Tahran'ın atacağı adımlara ve izleyeceği tavra bağlı olduğunu, bunların yakından izlendiğini açıkladı. 
     AB diplomatları, Tahran'dan gelen mesajların rahatsız edici ve endişelendirici olduğunu, bu tür baskıcı bir tavrın yarar sağlamayacağını, aksine zarar getireceğini belirtirken, AB'nin bir hafta içinde ayrıntılı işbirliği önerileri sunacağını söylediler ve İran'dan sabırlı olmasını istediler. 
     
</TEXT>
</DOC>
