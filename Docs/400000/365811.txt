<DOC>
<DOCNO> 365811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo08.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformlar açıklandı 
</HEADLINE>
<TEXT>



Futbol Federasyonu Disiplin Kurulu Başkanı Adnan Türkkan, hakem ve müsabaka görevlilerine karşı saldırı niteliğinde suç işleyen futbolcu ve teknik adamların yeni sezondan itibaren asgari 10 maç ceza alacağını ve hafifletici nedenlerin bu tip eylemlerde kullanılmayacağını söyledi. 
Türkkan, Abant'taki hakem seminerinde değişen Disiplin Kuralları ile ilgili hakemlere bilgi verirken, MİLLİYET'in 15 gün önce kamuoyuna duyurduğu önemli reformları bir kez daha dile getirdi. 
Yeni sezonda küfür ve kötü tezahürata karşı anons sistemine geri dönüleceğini, ancak anonsları temsilci ve gözlemcilerin yaptıracağını söyleyen Türkkan, sportif eylemler dışındaki suçlara da para cezası öngörüleceğini söyledi. Cezanın miktarı konusunda herhangi bir saptama yapılmadığını belirten Türkkan, bahis oyunları konusunda da ciddi yaptırımlar uygulanacağını dile getirdi. Disiplin Kurulu Başkanı, kulüp Başkanı, yönetici, hakem, teknik direktör, futbolcu ve masörlerin müşterek bahis oyunlarına iştirakinin cezalandırılacağını da vurguladı. 


</TEXT>
</DOC>
