<DOC>
<DOCNO> 385305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur01.html </URL>
<DATE> 2005/10/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sağlık Bakanlığı, Güney Asya'ya 32 kişilik ekip gönderdi... 
</HEADLINE>
<TEXT>

     Sağlık Bakanlığı bünyesindeki 32 kişilik ''Afet Kurtarma Ekibi'', İslamabad'ın yaklaşık 100 kilometre kuzeydoğusunda meydana gelen depremde Pakistan halkına yardım amacıyla askeri uçakla bölgeye hareket etti. 
     Yeşilköy Askeri Havaalanı'ndan yola çıkan ekipte, İstanbul İl Sağlık Müdürlüğü bünyesinde görevli 10 doktor, 7 hemşire, 4 acil tıp teknisyeni, 6 sağlık memuru, 2 şoför, 2 haberleşme elemanı ve 1 rehber yer alıyor. 32 kişilik Afet Kurtarma Ekibi'ne, İstanbul İl Sağlık Müdür Yardımcısı Abdülkadir Özkömürcü başkanlık ediyor. 
     Askeri uçak ayrıca, bölgede yapılacak çalışmalarda kullanılacak 1 ambulans, 2 araç, 1 jeneratör, sahra hastanesi olarak kullanılmak üzere 10 adet çadır, 6.5 ton ilaç ve tıbbi malzeme ile 1 ton gıda götürdü. 
     Ekibi havaalanından uğurlayan İl Sağlık Müdürü Mehmet Bakar, deprem bölgesinde görev yapacak ekibin bu konuda özel eğitim aldığını belirterek, ekibin daha önce de İran ve Endonezya'da görev yaptığını söyledi. 
     Bakar, uçağın İslamabad'a iniş yapacağını, ancak ekibin görev yapacağı yerin Pakistan makamlarıyla irtibatta olan Sağlık Bakanlığı yetkililerince belirleneceğini kaydetti. 
     
</TEXT>
</DOC>
