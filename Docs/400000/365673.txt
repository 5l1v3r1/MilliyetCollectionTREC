<DOC>
<DOCNO> 365673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko10.html </URL>
<DATE> 2005/07/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
ASO Başkanı Türkiye'nin ek protokolü imzalamama lüksü yok 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türkiye'nin Gümrük Birliği Ek Protokolü'nü imzalamama lüksü bulunmadığını belirterek, ''ek protokolün imzalanması kaçınılmazdı ve 3 Ekim müzakere süreciyle ilgili bir gereklilikti'' dedi. 
     Konu ile ilgili A.A muhabirinin sorularını yanıtlayan ASO Başkanı Çağlayan, ek protokolün imzalanmasının Türkiye ile AB üyelik süreci ve 3 Ekim müzakerelerinin başlamasının ön şartı olduğunu hatırlatarak ''Bence Türkiye'nin ek protokülü imzalamama lüksü yok'' dedi. 
     Bu konunun speküle edilmemesi gerektiğine dikkat çeken Çağlayan, Türkiye'nin ek protokolü imzalamamasının 3 Ekim'de başlayacak olan müzakere sürecinde bazı olumsuzluklara imkan vermesi anlamı taşıyacağını söyledi. 
     Çağlayan, bu konuda muhalefetin yaptığı eleştirileri de değerlendirirken, ''muhalefet muhalefetliğini elbette yapacak ama muhalefet iktidarda olsa ne yapardı'' diye sordu. 
     Ek protokolün imzalanmasının, 3 Ekim müzakere süreciyle ilgili bir gereklilik olduğuna da vurgu yapan Çağlayan, Türkiye'nin zaten Güney Kıbrıs'ı tanımadığını her fırsatta dile getirdiğini belirterek, şöyle dedi 
     ''3 Ekim müzakere sürecine birlik ve beraberlik içinde gitmekte fayda var. Ek protokolün imzalanması kaçınılmazdı. Bunun imzalanmaması söz konusu olamazdı. Bu görevde şu anda kim bulunursa bulunsun aynı şeyi yapardı. Olayı bu konuma getiren aslında AB'nin bugüne kadar ki iki yüzlü tutumudur. AB bu konudaki hassasiyeti biliyordu. Ya her iki tarafı aynı zamanda üyeliğe alacak ya da eş zamanlı bekletip daha sonra alacaktı. 
     Güney Kıbrıs'ın eline bir koz verilmiştir. Güney Kıbrıs veto hakına sahip. Bu yüzden dolayı bizim uluslararası haklarımız da ortaya çıkıyor. Bundan dolayı da çok fazla gocunmanın bence anlamı yok.'' 
     
</TEXT>
</DOC>
