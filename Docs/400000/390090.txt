<DOC>
<DOCNO> 390090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun24.html </URL>
<DATE> 2005/10/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Allavi'nin seçim hesapları 
</HEADLINE>
<TEXT>

     Irak'ın işgalindan sonra kurulan geçiçi yönetimde 10 ay süreyle başbakanlık yapan İyad Allavi, yeniden iktidara gelmek için geniş bir koalisyon oluşturuyor. 
     Dini ve etnik ayrımcılığın giderek arttığı Irak'ta yeniden başbakanlığa talip olan Allavi, komünistler, liberaller ve demokratlar da dahil, ülkenin değişik dini ve etnik kesimlerinden grupları bir araya getiren bir koalisyon oluşturmaya çalışıyor. 
     Allavi'nin koalisyonuna Devlet Başkanı Yardımcısı Gazi el Yaver ve Meclis Başkanı Hacim el Hasani dahil, bazı önde gelen Sünni politikacıların da katılması bekleniyor. 
     İyad Allavi, bir süre önce El Arabiya televizyonuna yaptığı açıklamada, ''Irak yeterince bölündü. Eğer çözümün ulusal birlik kavramında yattığını görmezsek, bu bölünmeler ülkenin varlığını tehlikeye sokabilir'' dedi. 
     Allavi'nin laik siyasi görüşleri ve iktidarda iken Baas Partisi'ne yönelik yumuşak tutumunun, Sünni Araplar, laikler ve Şiilerin yönetime hakim olmasından rahatsız olan kesimler arasında kendisine destek sağlayabileceği belirtiliyor. 
     ABD'nin eski Irak ordusunu dağıtma kararını eleştiren ve suç işlemeyen Baas Partisi üyelerinin topluma yeniden entegre edilmeleri gerektiğini belirten Allavi, bölgesel ya da uluslararası, Amerika ya da İran, Suriye ya da İngiltere, bütün yabancı müdahaleleri önleme sözü de veriyor. 
     Allavi'nin Irak'ın 8 yıl savaştığı İran'la yakın bağları olan iktidardaki Şii partilere karşı tutumu, kendisine hiç beklenmeyen kesimlerden destek gelmesini sağlıyor. 
     Sünni kenti Felluce'ye operasyon düzenlenmesi emrini veren Allavi, bu kent sakinlerinden de oy alabilecek gibi görünüyor. 
     Felluce sakinlerinden Ömer Ali, sevdiği için değil, ama İran etkisine karşı çıkmak için Allavi'ye oy verebileceğini belirterek, ''Allavi kötünün iyisi. Biz pragmatik insanlarız'' diyor. 
     Sünnilerin 15 Aralık genel seçimlerine katılmak için kurduğu ittifakın üyelerinden Adnan el Dulami ise seçimlerden sonra gruplarının Allavi'ye katılabileceğini söyledi. 
     Dulami, Şii Allavi için, ''Mezhepçi eğilimleri ve İran'la bağlantısı yok'' dedi. 
     Allavi ve müttefikleri, Irak Listesi adıyla girdikleri 30 Ocak'ta yapılan genel seçimlerde, 275 üyeli mecliste 40 sandalye kazanmıştı. 
     28 Mayıs 2004'de geçici başbakanlık görevine getirilen Allavi, görevi süresince direnişçilere karşı sert tutumuyla tanındı. Allavi, yolsuzluklara ve eski Baas Partisi üyelerinin yeniden resmi görevlere getirilmesine göz yumduğu iddiaları nedeniyle itibar kaybetmişti. 
     
</TEXT>
</DOC>
