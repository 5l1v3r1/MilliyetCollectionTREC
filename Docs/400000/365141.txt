<DOC>
<DOCNO> 365141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur12.html </URL>
<DATE> 2005/07/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'PKK, Belediye Başkanı kaçırdı' 
</HEADLINE>
<TEXT>

     Bingöl’ün Yayladere ilçesi AKP’li Belediye Başkanı Haşim Akyürek, PKK’lılar tarafından kaçırıldığı bildirildi. 
     Edinilen bilgilere göre Başkan Akyürek’in Sülbüs Dağı’nın turizme açılması için yapılan çalışmaları incelemek üzere dün saat 15.00 sıralarında Almanya’dan gelen arkadaşı Zülfü Çoban ile birlikte kendi kullandığı özel otomobiliyle, ilçeden 2 kilometre uzaklıktaki Sülbüs Dağı’na gittiği sırada kaçırıldı. AKP Bingöl İl Başkanı Yusuf Coşkun, Akyürek’in dün öğle saatlerinde Sülbüs Dağı’na, yapılan belediye çalışmalarını denetlemek üzere gittiğini belirttti. 
     Akyürek’in buradan ayrılarak Çalıkağıl Köyü’ne gittiğini belirten Coşkun, köyden dönüşte Akyürek’in yolunun bir grup tarafından kesildiğini ifade etti. Akyürek’in yanındaki arkadaşının serbest bırakıldığını ve grubun Akyürek’i yanlarına alarak kırsal alana doğru gittiğini kaydetti. 
     Coşkun, "Güvenlik güçleri ile irtibata geçtik. Operasyon başlatıldı" dedi. 
     
     BÖLGEDE OPERASYON BAŞLATILDI 

     Bölgede arama-tarama çalışmaları devam ederken il merkezi ve ilçelerde de huzur operasyonlarının yanı sıra şüpheli kişi ve araçların güvenlik güçleri tarafından kontrol edildiği belirtildi. Öte yandan, merkeze bağlı Batman Köyü kırsalında PKK’lıların bulunduğu ihbarı üzerine, İl Emniyet Müdürlüğü’ne bağlı çok sayıda özel harekat timinin bölgede operasyon başlattığı bildirildi. Akyürek’in bulunması için Sülbüs Dağı’nda da havadan ve karadan operasyonlar başlatıldığığı bildirildi. 
     
     KİMİN KAÇIRDIĞINI BİLMİYORUZ 

     Öte yandan Akyürek’in yakınları, üzüntü içerisinde olduklarını belirterek, Akyürek’in kim tarafından kaçırıldığını bilmediklerini ifade ettiler. 
     
     AKYÜREK’İN ARACI BULUNDU 

     AK Parti Bingöl Milletvekil Ferzi Berdibek ise, Akyürek’in gezmek amacıyla Sülbüs Dağı’na çıktığını belirterek, burada kimliği belirsiz kişilerce kaçırıldığını söyledi. Akyürek’in makam aracıyla Çalıkağıl mevkiine kadar götürüldüğünü kaydeden Berdibek, aracın askerler tarafından Çalıkağıl’da bulunduğunu ifade etti. 
     Berdibek, "Sivil toplum örgütleri ortak bir deklarasyon yayınlamalıdır. Seçilmiş bir insana saygı gösterilmelidir, bir an önce de serbest bırakmalıdırlar" diye konuştu. 
     
     İHD "AKYÜREK DERHAL SERBEST BIRAKILMALI" 

     Akyürek’in kaçırılmasını Yayladere halkının iradesine yönelik bir hareket olarak değerlendiren Bingöl İHD Başkanı Rıdvan Kızgın, kalıcı barış ve sorunların diyalog içinde çözülmesi için yoğun çabalar sarf ederken, toplumsal gerginliği arttırıcı olay ve uygulamalardan kaygılandıklarını belirtti. Kızgın, "Çabalarımızın boşa çıkarılmasına neden olan bu tür olay ve uygulamaların Barışa katkı sunmadığını, çatışma sürecini geliştireceğini belirtmek istiyoruz Çatışma sürecinin geliştirilmesine ve toplumsal gerginliği arttırıcı her olayın insan hakları ihlallerinde tırmanışa neden olacak" dedi. Er Coşkun Kırandi’nin serbest bırakılarak sağ salim ailesine kavuşması için uygun koşulların yaratılması çabalarında henüz sonuç alınmadan, Akyürek’in kaçırılmasının, bu çabaların boşa çıkarılmasına yönelik olduğunu kaydeden Kızgın, "Haşim Akyürek’in derhal serbest bırakılmasını istiyoruz. Bu tür olayları, uygulamaları tasvip etmiyor ve kınıyoruz" diye konuştu. 
     AK Parti’li Akyürek 50 , evli ve 3 çocuk sahibi. 
     
</TEXT>
</DOC>
