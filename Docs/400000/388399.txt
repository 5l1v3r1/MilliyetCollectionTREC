<DOC>
<DOCNO> 388399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/dunya/dun01.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam rejiminin avukatı kaçırıldı 
</HEADLINE>
<TEXT>


DIŞ HABERLER SERVİSİ 


Devrik Irak diktatörü Saddam Hüseyin'in 7 adamıyla birlikte yargılandığı davanın avukatlarından biri olan Sadun El Cenabi, dün akşam kaçırıldı. 
Önceki gün ilk duruşması yapılan davada ön sırada Saddam'ın yanında oturan ve Duceyl katliamı döneminde "Devrim Mahkemesi" Başkanı olan Avad Hamad El Bender'in 2 avukatından biri olan El Cenabi'nin Bağdat'ın doğusundaki Şaab bölgesinde bulunan bürosundan akşam saatlerinde maskeli ve silahlı 5 kişi tarafından kaçırıldığı belirtildi. El Cenabi, önceki günkü duruşmada yer almıştı. 
Duceyl'de 143 Şiinin öldürüldüğü 1982'de Saddam'ın istihbarat servisinde üst düzeyde görev alan, şu anda kanserle pençeleştiği için Bağdat Havaalanı yakınlarında Amerikalıların gözetiminde tutulan Vazzah İsmail El Şeyh'in de pazar günü katliamla ilgili önemli bilgiler vereceği öğrenildi. 
Öte yandan Irak'ta bu yıl aralarında 78 Mısırlı, 66 Suriyeli, 41 Sudanlı, 32 Suudi, 1 Fransız, 1 Danimarkalı, 2 Hintli, 1 Amerikalı, 1 İsrailli ile 2 İngiliz ve İrlandalı bulunan toplam 376 yabancı teröristin yakalandığı açıklandı. 


Avucundan 'kopya' mı çekti 


The Sun, Saddam'ın önceki günkü duruşmaya çıkmadan önce sol avucuna yargıca karşı geliştireceği söylemle ilgili notlar tuttuğunu ve duruşma sırasında mahkemeye meydan okurken zaman zaman bu notlara baktığını ileri sürdü. 


</TEXT>
</DOC>
