<DOC>
<DOCNO> 390542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur29.html </URL>
<DATE> 2005/10/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Malatya'daki olay... 2 zanlı tutuksuz yargılanacak 
</HEADLINE>
<TEXT>

     Malatya Çocuk Yuvası’ndaki 0-6 yaş grubu çocuklara kötü muamelede bulundukları gerekçesiyle dün çıkarıldıkları mahkemece serbest bırakılan 2 zanlının, tutuklu yargılanması için savcının bir üst mahkemeye başvurusu üzerine bugün yapılan duruşmada, bu kişilerin yeniden tutuksuz yargılanmasına karar verildi. 
     AA muhabirinin aldığı bilgiye göre, Malatya Çocuk Yuvası’ndaki 0-6 yaş grubu çocuklara kötü muamele olaylarının bir televizyon kanalında yayınlanmasının ardından başlatılan soruşturma kapsamında halen tutuklu yargılanan 5 kişiyle birlikte gözaltına alınan N.T. ve İ.Y, önceki gün tutuklanmaları istemiyle sevk edildikleri Sulh Ceza Mahkemesi’nce tutuksuz yargılanmak üzere serbest bırakıldı. 
     Savcılığın itirazı üzerine dün yeniden aynı mahkemede yargılanan bu kişiler aynı kararla serbest bırakıldı. 
     Zanlıların dün aynı mahkeme tarafından bir kez daha tutuksuz yargılanmak üzere serbest bırakılması üzerine, savcılık bugün bir üst mahkemeye başvurdu. Nöbetçi Asliye Ceza Mahkemesi’nde hakim karşısına çıkan N.T. ve İ.Y. yine tutuksuz yargılanmak üzere serbest bırakıldı. 
     
</TEXT>
</DOC>
