<DOC>
<DOCNO> 398422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko25.html </URL>
<DATE> 2005/11/27/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Dünya, 611 milyon ton buğday üretiyor, tüketim ise 616 milyon ton 
</HEADLINE>
<TEXT>

     Uluslararası Hububat Konseyi'nin IGC 2005 Kasım ayı raporuna göre, dünya buğday üretimi 611 milyon ton, tüketimi ise 616 milyon ton olarak tahmin ediliyor. 
     İstanbul Teknik Üniversitesi Gıda Mühendisliği Bölümü Öğretim Üyesi Prof. Dr. Hikmet Boyacıoğlu, AA muhabirine yaptığı açıklamada, konseyin Ekim ayı raporunda dünya buğday üretiminin 609 milyon ton, tüketiminin ise 616 milyon ton olarak tahmin edildiğini söyledi. 
     Kasım ayı raporunda ise dünya buğday üretiminin 611 milyon ton, tüketiminin ise değişmeden 616 milyon ton olarak öngörüldüğünü ifade eden Boyacıoğlu, raporda hasat sırasındaki kötü hava koşullarının Kanada ve Kazakistan'da ürün kalitesini etkilediği, kuru hava koşullarının Arjantin'de beklentileri daha da azalttığı, Avustralya'nın durumunun ise bol yağışlardan sonra iyileştiğinin belirtildiğini kaydetti. 
     Rapora göre dünya buğday ticaretinin 109 milyon ton olarak tahmin edildiğini vurgulayan Boyacıoğlu, şöyle konuştu 
     ''Çin'in azalan gereksinimi, AB, Kuzey Afrika, Brezilya, Irak ve Nijerya'nın artan ithalatları ile dengelenmiştir. Raporda, ihraç edilebilir arzın genel olarak, öngörülen talebi karşılamaya yetecek miktardan fazla olduğu, ancak Kuzey Amerika'da yüksek kaliteli öğütmelik buğday mevcudiyetinin, kalite problemleri sonrası, sınırlı olacağı belirtilmiştir. Konsey, beş başlıca ihracatçı ülkedeki Arjantin, Avustralya, Kanada, AB, ABD sezon sonu devir stoklarını, geçen aydan 1 milyon ton yükselterek, 47 milyon ton olarak öngörmüştür.'' IGC'nin, dünya buğday üretim alanının yaklaşık yüzde 70'ini içeren Kuzey Yarımküre'deki 2006 07 kışlık buğday ekimlerini geçen sezondan yüzde 2 düşük olarak tahmin ettiğini de belirten Boyacıoğlu, ''Ekim alanları Rusya'da önemli bir azalma gösterirken, Çin, Hindistan ve ABD'deki ekimlerin biraz yüksek olduğu rapor ediliyor. ABD, Pakistan ve Yakın Doğu Asya'nın bazı bölümlerinde yakın zamandaki kuru hava koşulları ise bir miktar endişeye neden olmaktadır'' dedi. 
     
</TEXT>
</DOC>
