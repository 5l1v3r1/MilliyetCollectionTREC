<DOC>
<DOCNO> 365771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/ekonomi/eko06.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin ekonomik raporu Hazine, borç yükünde yanıltıyor 
</HEADLINE>
<TEXT>


CHP'nin ekonomik raporuna göre, Hazine 332 katrilyon olan brüt borç stoku yerine, net stoku alarak, borç yükünü düşük gösteriyor 

EZELHAN ÜSTÜNKAYA Ankara 

CHP'nin hazırladığı 'Ekonomide Riskler ve Cari İşlemler Dengesi' raporunda, IMF politikalarının kısa dönemde enflasyon ve büyümede etkili olduğu, ancak ortaya önemli riskler çıkardığı belirtilirken, kamu borç stoku uyarısı yapıldı. Raporda, "Kamu brüt borç stokunun gayri safi milli hasıla'ya GSMH oranı yüzde 77.4'dür. Hazine, net borç stoku üzerinden hesap yaparak borç stokunu yüzde 63.5 göstermektedir ki bu yanıltıcıdır" denildi. 
CHP Parti Meclisi PM üyesi Prof. Dr. Esfender Korkmaz tarafından hazırlanarak parti yöneticilerine dağıtılan raporda, Türkiye ekonomisinin yaşadığı riskler konusunda uyarılarda bulunuldu. Raporda, iktisat politikaları için 'iki tarafı keskin bıçak' benzetmesi yapılıyor. 
Raporda, kamu borç stokunun GSMH'ye oranının yüzde 77.4 olduğu belirtilirken, "Devletin faiz verdiği toplam iç ve dış borç stoku için faiz ödenmektedir. Devletin faiz verdiği toplam iç ve dış borç stoku 332 katrilyon liradır 332 milyar YTL . Gerçek yük budur. GSMH'ye oranı yüzde 77.4'tür. Ekonomik ve sosyal etkileri açısından gerçek rakam budur. Hazine net borç stokunun üzerinden hesap yaparak borç yükünü yüzde 63.5 göstermektedir ki bu yanıltıcıdır" ifadelerine yer verildi. 

Güvensizlik göstergesi 
'Tüketici güven endeksi'ne de yer verilen raporda, şunlar kaydedildi "Temmuz 2004'te 105.4 olan endeks değeri bu sene 99.1'e geriledi. Endeksin 100'ün altına düşmesi güvensizliğin bir göstergesi olmaktadır. Endeks içinde yer alan satın alma gücündeki düşme, gelirin artmayacağını ve iş bulma olanaklarındaki azalma da istihdam sorununu gösteriyor. Tüketiciler gelecekte ekonomik durumun kötüye gideceği beklentisi içindedir." 


</TEXT>
</DOC>
