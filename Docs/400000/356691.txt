<DOC>
<DOCNO> 356691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo22.html </URL>
<DATE> 2005/06/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Serdar Tatlı Bana göre hakemler iyi bir sezon geçirdi... 
</HEADLINE>
<TEXT>

     Hakem Serdar Tatlı, Birinci Süper Futbol Ligi'nde 2004-2005 sezonunun hakemler açısında başarılı geçtiğini söyledi. 
     Işık Sigorta 11 Altın Adam Yarışması'na Mayıs ayının Ayın Altın Hakemi ödülünü almak üzere katılan süper ligin tecrübeli ve başarılı hakemlerinden Serdar Tatlı, geçen sezon ile ilgili olarak, ''Bu değerlendirmeyi yapmak bana düşmez. MHK değerlendirmesini yapmıştır. Ama bana göre iyi bir sezon geçirdiğimizi düşünüyorum'' dedi. 
     Serdar Tatlı, penaltı atışlarında yapılan ihlaller ile ilgili olarak yöneltilen bir soruya, şu cevabı verdi 
     ''MHK devre arasında yoğun bir çalışma yaptı. Kesin talimatlar verildi. İtina göstermeye çalışıyoruz. Ancak tabi ki hatalar oluyor. Kendimizi geliştirerek bu hataları asgariye indirmeye çalışacağız.'' 
     
     ''GENÇ JENERASYON ÖZLENEN TÜRK HAKEMLİĞİNİ GETİRECEK'' 
     Son birkaç sezondur alttan üst klasmana doğru gençlerin geldiğini belirten Tatlı, ''Eski MHK'nın büyük katkılarının olduğu bu konuda yeni MHK'da titizlikle duruyor. Bir iki sene içinde bizler de gideceğiz. Bu birkaç yıl içinde genç hakemleri bu kadro içine katarak özlenen Türk hakemliğinin geleceğini düşünüyorum'' diye konuştu. 
     Serdar Tatlı, maçlardaki soğukkanlı halini neye borçlu olduğu ve motivasyonunu nasıl kazandığı ile ilgili soruya ise, ''Buna cevap vermek çok zor. Bu konuda bir şey yapmıyorum. İşimi yapmaya çalışıyorum. Allahın bir lütfu'' diye cevap verdi. 
     
</TEXT>
</DOC>
