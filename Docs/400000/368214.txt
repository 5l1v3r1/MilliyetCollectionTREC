<DOC>
<DOCNO> 368214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/siyaset/siy01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'dan üç önemli mesaj verecek 
</HEADLINE>
<TEXT>


Başbakan, Diyarbakır gezisinde, "terörün sosyo-ekonomik atılımlarla önlenmesi", "bölge insanı ile örgüt mensuplarının ayrıştırılması" ve "askeri mücadelenin süreceği" mesajlarını verecek 

ANKARA Milliyet 


Başbakan Recep Tayyip Erdoğan, Diyarbakır gezisinde "terörün sosyo - ekonomik atılımlarla önlenmesi", "bölge insanı ile örgüt mensuplarının ayrıştırılması" ve "askeri mücadelenin kararlılıkla sürdürüleceği" yolunda üç önemli mesaj verecek. Diyarbakır'da bölgenin önde gelen işadamlarıyla toplantı yapacak Erdoğan, terörün sosyal zemininin ortadan kaldırılmasında en önemli aşama olan istihdamı öne çıkaracak. İşadamlarını yatırım konusunda teşvik edecek. 
Genelkurmay Başkanı Orgeneral Hilmi Özkök de terörün ortadan kaldırılmasında özel sektöre görevler düştüğünü belirterek, işadamlarının yatırım yapması gerektiğini vurgulamıştı. 

Aş, iş bekleyenler 
Başbakan'ın "bölgeye yatırımların teşvik edilmesi" konusuna büyük önem verdiğini, böylece yeni istihdam alanlarının yaratılacağını söyleyen Başbakanlık Sözcüsü Akif Beki, "Yatırımların gerçekleştirilmesiyle birlikte aş, iş bekleyen insanlar terörün pençesinden kurtarılacaktır. Bunun için Başbakanımız hem mesaj verecek, hem de gereken yapılacaktır" dedi. 
Erdoğan'ın Diyarbakır'da paket açıklamayacağını belirten Beki, şöyle konuştu 

Paket açıklamayacak 
"Başbakan Erdoğan, bölgesel dengesizlikleri kaldırmayı amaçlıyor. 2,5 yıl içinde Doğu ve Güneydoğu Anadolu'ya yönelik birçok atılım yapıldı. Bu nedenle çok kapsamlı paket açıklama ihtiyacı yok. 2,5 yılda bu bölgeye 980 kilometre duble yol yapıldı. 20 tane devlet hastanesi açıldı. Toplu konutlar açıldı. Başbakan bölgenin sosyo-ekonomik gelişmesine yönelik atılacak adımları anlatacak." 

Askeri mücadele sürecek 
Erdoğan'ın teröre karşı askeri mücadelenin sürdürülmesine inandığını da kaydeden Beki, "Ancak Başbakan terörün toplumsal zemininin ve dayanağının ortadan kaldırılması gerektiğini düşünüyor. Terörde sebep sonuç ilişkisini dikkate alıyor. Bu nedenle sebeplerin ortadan kaldırılmasını istiyor" diye konuştu. Beki, terör örgütü ile bölge insanının birbirinden mutlak suretle ayrıştırılması gerektiğini de ifade etti. 


</TEXT>
</DOC>
