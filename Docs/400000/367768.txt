<DOC>
<DOCNO> 367768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/spo05.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlik beraberlik 1-1 
</HEADLINE>
<TEXT>


Sivasspor, Atatürk Olimpiyat Stadı'nda oynanan Süper Lig'deki ilk maçında Malatyaspor'la yenişemedi. Konuk Sarı - Kırmızılı takım, Mert'in 77. dakikada attığı golle öne geçti, 80'de sahneye çıkan Hakkı skoru belirledi 


Sivasspor ile Malatyaspor'u Atatürk Olimpiyat Stadı'nda karşı karşıya getiren mücadele beraberlikle sonuçlandı. 
Sergio, 8. dakikada ceza sahasında dönerek sert vurdu, top üstten auta çıktı. 10. dakikada Sergio kafayla kaleye gönderdi. Fevzi, meşin yuvarlağa sahip oldu. 19'da Bilal'in kullandığı serbest vuruşta Petkoviç topu kornere gönderdi. 
Mohamed yaklaşık 30 metreden kaleyi yokladı, kaleci Fevzi topu son anda kornere tokatladı ve ilk devre golsüz bitti. Mücadelenin ikinci yarısı da karşılıklı ataklarla geçti. 77. dakikada sahneye çıkan Mert kafa vuruşuyla ağları sallayarak Malatyaspor'u öne geçirdi. Bu golden üç dakika sonra gelişen Sivasspor atağında Hakkı kafayla meşin yuvarlağı filelere yollayıp skoru 1-1 olarak yazdı. 

Maçın karnesi 
HAKEMLER Orhan Erdemir, Orhun Aktaş, Erdem Bayık 
SİVASSPOR Petkoviç 7 - Hakkı 7 , Sergio 7 , Murat 6 , Hayrettin 6 - H. Bayraktar 5 Dk.68 Ertuğrul 6 , Yusuf 6 , M.Kuş 6 , C.Karaca 6 Dk.79 Mehmet 5 - Gökhan 6 Dk.39 Mohamed 6 , Anderson 6 
YEDEKLER Vedat, İlhan, H.Turan, Sezgin 
MALATYASPOR Fevzi 6 - Ömer Erdoğan 7 , İbrahim 6 , Eren 6 , Toth 7 Dk.56 Mehmet Albayrak 6 - Bilal 7 Dk. 89 Güngör , De Toledo 7 , Mert 7 , Hakan Aslantaş 6 Dk.46 Hakan Söyler 6 - Okan Yılmaz 5 , Mustafa Özkan 6 
YEDEKLER Bora, Ramazan, Taner, Mehmet, Aytaç 
GOLLER Mert Dk.77 , Hakkı Dk.80 
SARI KARTLAR Eren, Fevzi Malatyaspor , Mohamed Sivasspor 

Olimpiyat'ta şölen havası 

Sivasspor'un sahasının bakımda olması nedeniyle İstanbul Atatürk Olimpiyat Stadı'nda oynanan karşılaşmaya iki takım taraftarları büyük ilgi gösterdi. Mücadeleyi yaklaşık 25 bin kişi izlerken, ev sahibi Sivassporlu taraftarlar protokol tribünün bulunduğu bölümde, Malatyasporlular ise karşı tribünde yer aldı. Stat çevresinde geniş güvenlik tedbirleri alan polisin, pankartları tek tek kontrol etmesi dikkat çekti. Malatyasporlu futbolcular centilmenlik örneği sergileyerek üzerinde, "Sivasspor'a Süper Lig'de başarılar dileriz" yazılı pankartla sahaya çıktı. 


</TEXT>
</DOC>
