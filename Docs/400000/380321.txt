<DOC>
<DOCNO> 380321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo21.html </URL>
<DATE> 2005/09/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Volkan Elimden geleni yaptığımı düşünüyorum 
</HEADLINE>
<TEXT>

     Fenerbahçe'de başarılı performansıyla bu sezon ön plana çıkan kaleci Volkan Demirel, bireysel ve takım olarak iyi futbol sergilemeye başladıklarını, böyle devam etmeleri halinde hem Türkiye'ye, hem Avrupa'ya damgalarını vuracaklarını söyledi. 
     Beylikdüzü'ndeki Fenerium mağazasının açılışında basın mensuplarının soruların yanıtlayan Volkan, kendisine şans verildiğinde elinden gelenin en iyisini yapmaya çalışacağını her zaman söylediğini belirterek, ''Elimden geleni yaptığımı düşünüyorum. İnşallah böyle devam ederim'' dedi. 
     Sarı-lacivertli kaleci, Avrupa Şampiyonlar Ligi mücadelesiyle ilgili bir soru üzerine de Milan maçını kaybetmelerine rağmen, oynadıkları futbolun umut verdiğini kaydederek, ''Bunun morali de Beşiktaş maçına yansıdı. Umuyorum, Şampiyonlar Ligi'nde önümüzdeki PSV Eindhoven ve Schalke 04 maçlarında kendi sahamızda puanları toplayıp yolumuza devam edeceğiz'' diye konuştu. 
     
     TUNCAY ''FUTBOLCU OYNADIĞI SÜRECE BAŞARILI OLUR'' 
     Volkan'ın performansını değerlendiren futbolcu arkadaşı Tuncay Şanlı, ''Futbolcular oynadığı sürece başarılı olur, üzerine bir şeyler katar. Volkan da bunu performansıyla ortaya koyuyor. O'nun hakkında fazla konuşmaya gerek yok'' dedi. 
     Başarı bekleyen bir camia olduğu bilinciyle, beklentilere en iyi yanıtı verebilmek için çok yoğun çalıştıklarını kaydeden Tuncay, birbirlerini tanıyan bir ekibe sahip bulunmanın, Fenerbahçe için avantaj olduğunu söyledi. 
     Tuncay, Anelka'nın son haftalardaki yükselen performansıyla ilgili bir soru üzerine de şu değerlendirmeyi yaptı 
     ''Anelka'nın futbolculuğu tartışılmaz. Ancak beraber bir şeyler yapıyorsak, herkesin bir payı vardır. Tabii ki bireysel yetenekler önemlidir. Anelka bunu son maçlarda gösteriyor. O'nun kalitesi zaten belli. Ama bir başarı varsa, bunda herkesin payı var.'' Beşiktaş maçında attığı son dakika golüyle Fenerbahçe'yi galibiyete taşıyan Tuncay, gol pozisyonuyla ilgili, ''Maçın sonlarındaki bu pozisyonu değerlendirmek kolay değildi. Onu başarmak ve takımı galibiyete taşımak benim için çok önemliydi. Bunun için çok mutluyum'' diye konuştu. 
     Turkcell Süper Ligi'nde şampiyonluk yolundaki rakipleri Galatasaray'ın liderliğinin sürpriz olmadığını da ifade eden Tuncay, ''Türkiye'de her takım, birbirini yenecek güçte. Galatasaray da şampiyonluk için mücadele veriyor. Performansları üst düzeyde. İstediğimiz oyunu sahaya yansıtıp maçlarımızı kazandığımız sürece mutlu sona ulaşırız'' dedi. 
     
</TEXT>
</DOC>
