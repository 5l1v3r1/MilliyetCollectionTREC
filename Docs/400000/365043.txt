<DOC>
<DOCNO> 365043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko19.html </URL>
<DATE> 2005/07/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Yaş sebzenin satıldığı pazarda, beyaz eşya da, otomobil de satılıyor' 
</HEADLINE>
<TEXT>

     İkinci el oto galerileri, getirilen düzenlemelere karşın bu alanda şehir dışında ve belirli standartlar çerçevesinde yürütülmesi gereken faaliyetlerin, kayıtdışı olarak şehir içinde sürdürülüyor olmasından şikayetçi. 
     İzmir Ticaret Odası İZTO Yönetim Kurulu Başkanı Ekrem Demirtaş, İzmir'in Buca İlçesi'nde 2. el oto ticaretine yönelik kurulu bulunan Otokent'i ziyaret etti. 
     Otokent Yönetim Kurulu Başkanı Mehmet Kayhan Günal, 2. el oto ticaretine getirilen düzenlemelerin ardından trilyonlarca yatırım yaparak Otokent'i kurduklarını, ancak bunun karşılığını ''cezalandırılma'' olarak aldıklarını ifade etti. Şehir içinde halen ''ruhsatsız'' olarak galeri adıyla çalışan işletmelerin bulunduğunu, ayrıca sadece yeni otomobil satmaları gereken bayilerin ikinci el ticareti yaptıklarını anlatan Başkan Günal, ''Bizler kayıtlı olarak çalışıyoruz ve bunun için cezalandırılmak istemiyoruz'' dedi. 
     Günal, ayrıca Otokent'e ulaşım sorunun çözümlenmesi gerektiğini belirtti. 
     
     İZTO'DAN KAYITDIŞI İLE MÜCADELE KOMİSYONU 
     İZTO Yönetim Kurulu Başkanı Ekrem Demirtaş da, oda olarak en önemli görevlerinden birinin kayıtlı ticaretin sağlanması olduğunu belirtti. 
     Kayıtdışı ticaretin mutlaka önlenmesi gerektiğini ifade eden Demirtaş, şunları kaydetti 
     ''Bunun için Kayıtdışı Ticaretle Mücadele Komisyonu kurduk. Sanıyorum, Japonya seyahatinin ardından bu komisyonda ilk toplantıyı yapacağız. Türkiye'de yaş sebze ve meyvenin satıldığı pazarda, artık beyaz eşya da, otomobil de satılıyor. Böyle ticaret olmaz. Demirperde gerisi ülkelerde bile böyle ticaret kayıt altına alınırken, bizde hala sürüyor. Bunun önlenmesi lazım.'' Ekrem Demirtaş, oto komisyonculuğu mesleğinin de, geçmişten gelen kurallarının yanı sıra tıpkı emlak komisyoncuları gibi belirli sisteme oturtulması gerektiğini belirterek, bu amaçla çalışma yapıldığını bildirdi. Bu kapsamda ilgili bakanlıkla da temasların sürdüğünü anlatan Demirtaş, oto komisyoncularının belirli bir eğitime sahip olmasının ve sertifikalandırılmalarının sağlanacağını söyledi. 
     Demirtaş, Otokent'e ve sorunlarına sahip çıkacaklarını dile getirdi. 
     
</TEXT>
</DOC>
