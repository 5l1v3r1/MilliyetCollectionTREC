<DOC>
<DOCNO> 362845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur33.html </URL>
<DATE> 2005/07/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Londra'daki saldırıda hayatını kaybeden Gamze toprağa verildi 
</HEADLINE>
<TEXT>

     Londra’daki bombalı saldırılar sırasında hayatını kaybeden Gamze Günoral’ın 24 cenazesi, İstanbul’da gözyaşları arasında toprağa verildi. 
     Günoral’ın cenaze namazı, öğle vakti Erenköy Tüccarbaşı Böcekli Camii’nde kılındı. Buradaki törene, Günoral’ın ailesi, yakınları ve arkadaşları ile İstanbul Valisi Muammer Güler, İstanbul Emniyet Müdürü Celalettin Cerrah, cenazeyi İngiltere’den getiren 2 İngiliz polisi ve Londra’da görevli bir Türk yetkili katıldı. 
     Güler ve Cerrah, Gamze Günoral’ın babası Fetullah Günoral, annesi Nesrin Giritlioğlu ve kardeşi Yiğit Günoral’a başsağlığı dileğinde bulundular. 
     Baba Fetullah Günoral, tören sırasında kızının resmine sarılarak ve oğlu Yiğit Günoral’a yaslanarak oturdu. Fetullah Günoral’ın, cenaze namazı sırasında da güçlükle ayakta durabildiği gözlendi. Vali Güler, cenaze namazı sırasında bir ara Günoral’ın koluna girerek destek verdi. 
     Güler, Gamze Günoral’ın Türk Bayrağı’na sarılı cenazesi taşınırken sürekli ağlayan anne Nesrin Giritlioğlu’nun koluna girerek, onunla birlikte cenaze aracına kadar yürüdü. 
     Arkadaşlarının da gözyaşlarını tutamadığı törende, Günoral’ın cenazesi araca konularak mezarlığa götürülürken polisler tarafından da selamlandı. 
     Günoral’ın cenazesi, daha sonra götürüldüğü Ümraniye Kocatepe Mezarlığı’nda toprağa verildi. 
     
     "TERÖRÜN GERÇEK YÜZÜ BURADA" 

     Cenaze töreninde basın mensuplarının sorularını cevaplandıran İstanbul Valisi Muammer Güler, Gamze Günoral’ın Londra’da 7 Temmuz’da meydana gelen ve 52 kişinin kaybedildiği olayda hayatını yitirdiğini hatırlatarak, bu olayın terörün gerçek yüzünü göstermesi bakımından ibret verici olduğunu söyledi. 
     Güler, Londra’daki bu olayın terörün din, dil, ırk, ve inanç gözetmeden bütün insanlığı hedef alan korkunçluğunu gözler önüne serdiğini bildirdi. 
     Terörü anlatmak için farklı ve değişik tanımlara gerek olmadığını dile getiren Güler, "Terörün gerçek yüzü burada. Bu acıyı yaşayan annesinin yüzündeki ifade, o acıyı yüreğinde hisseden babanın feryadı, buradaki insanların üzüntüsüdür. Babası, annesi ve yakınlarının yaşadığı acı, terörün lanetlenmesi için yeterli bir sebeptir" diye konuştu. 
     Güler, ülkemizde de terörün acılarının yaşandığını vurgulayarak, Türkiye’de meydana gelen terör olaylarında yaşamını yitirenler arasında yabancı uyruklu, farklı inançlardan insanların da bulunduğunu, tüm insanların terörün ortak hedefi olduğunu kaydetti. 
     Güler, "Gamze Günoral’ın ailesinin acılarını devlet, hükümet ve İstanbullular adına paylaşmaya geldim. Allah’tan rahmet diliyorum" dedi. 
     Teröre karşı hep birlikte bir tavır geliştirilmesi gerektiğini ifade eden Güler, "Terörün gerçek yüzü vardır. O da insanlığı hedef alan korkunç yüzüdür. Ortak bir tavır geliştirilmesi ve herkesin duyarlılık içinde terörle mücadele etmesi gerekiyor" şeklinde konuştu. 
     
</TEXT>
</DOC>
