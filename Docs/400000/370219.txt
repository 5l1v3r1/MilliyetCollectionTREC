<DOC>
<DOCNO> 370219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun21.html </URL>
<DATE> 2005/08/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Avusturya, Türkiye'nin üyeliği için karamsar... 
</HEADLINE>
<TEXT>

     Avusturya Başbakanı Wolfgang Schüssel, Türkiye'nin AB üyeliği konusunda Birliğin kapasitesinden dolayı karamsar olduğunu söyledi. 
     Almanya'da yayımlanan Frankfurter Allgemeine Zeitung gazetesine konuşan Schüssel, ''Türkiye'nin AB üyeliğine neden karşısınız '' sorusu üzerine, ''Türkiye ile müzakerelere 'Evet' diyorum. Türkiye'nin uzun vadede üyeliği imkansız değil, ancak bu ülkenin olgunluk derecesi ve AB'nin sınırlı kapasitesinden dolayı tam üyelik yerine başka bir seçeneğin bulunması gerektiğine inanıyorum'' diye konuştu. 
     AB'nin daha fazla ülke kabul etmesi konusunda çok karamsar olduğunu ifade eden Schüssel, ''Maalesef henüz gerçekleşmeyen anayasa sözleşmesi, AB'nin 10 ülkeyle genişlemesi ve avronun yürürlüğe girmesi gibi yoğun çalışmalar yaptık. Bunların açıklanmasına ve sindirilmesine gerek yokmuş gibi şimdi aynı hızla çabalarımızı sürdürürsek, AB bunu başaramaz'' görüşünü savundu. 
     AB Konseyi'nin geçen yılın Aralık ayında yapılan toplantısında sadece kendisinin müzakerelerin ''açıklığı'' konusunda ısrar ettiğini belirten Schüssel, ''Ya Türkiye'nin ya da AB'nin hazır olmaması nedeniyle, bu ülkenin üyeliğinin gerçekleşmemesi durumunda, Türkiye'ye sunabileceğimiz güçlü başka bir seçenek bulunmalı'' dedi. 
     AB içinde yapılan reformların vatandaşlar için biraz hızlı geliştiğini, bu nedenle yenilikler konusunda Avrupa ülkeleri içinde tartışılması gerektiğini ifade eden Schüssel, Avrupa'nın, sadece çeşitliliğine saygı duyulduğu takdirde iyi bir şekilde işleyebileceğini kaydetti. 
     Schüssel ayrıca, Avrupa'nın sadece Hıristiyanlıktan etkilenmediğine işaret ederek, Avrupa'da yaklaşık 30 milyon Müslümanın yaşadığını, Avusturya'da İslam din öğretmenlerinin masraflarını karşıladıklarını, ancak verdikleri derslerin içeriklerini de kontrol ettiklerini söyledi. 
     
</TEXT>
</DOC>
