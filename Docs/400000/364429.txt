<DOC>
<DOCNO> 364429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo08.html </URL>
<DATE> 2005/07/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Canaydın'dan Hagi'yi mahkemeye veren Kayserili için suç duyurusu 
</HEADLINE>
<TEXT>

     Galatasaray Kulübü Başkanı Özhan Canaydın, Kayserispor taraftarı Mehmet İncialan hakkında İstanbul Cumhuriyet Başsavcılığı'na suç duyurusunda bulundu. 
     AA muhabirinin aldığı bilgiye göre, Galatasaray eski Teknik Direktörü George Hagi, 2 Nisan'da Erkilet Havaalanı'nda bazı taraftarları, kaybolan telefonunu çaldıkları iddiasıyla suçlamış, daha sonra da telefonunu bulup özür dilemişti. 
     Kayserispor taraftarı Mehmet İncialan da taraftarların ve Kayseri halkının haksız yere suçlandığını öne sürerek Hagi hakkında dava açmıştı. İncialan, açtığı davanın ilk duruşmasında, bazı hatırlı dostlarının devreye girdiğini belirterek davasından vazgeçtiğini bildirmişti. 
     Mehmet İncialan, AA muhabirine yaptığı açıklamada, dava açmasının ve daha sonraki gelişmelerin bir ulusal gazetede yer aldığını, kendisi hakkında asılsız suçlamalar yapıldığını belirterek, şunları söyledi 
     ''Gazeteci Turgay Şeren, Galatasaray ile ilgili hazırladığı bir yazı dizisinde, Özhan Canaydın'ı kaynak göstererek benim çalıştığım askeri fabrikadan kovulduğumu yazdı. Şeren'le yaptığım görüşmede olayın doğru olmadığını, Canaydın'ın Fabrika Müdürü'nü arayıp benim kovulmamı sağlamadığını, kendi isteğimle emekli olduğumu bildirdim. Turgay Şeren daha sonra sözlerini inkar eden Canaydın'a yazılı açıklama yaparak cevap vermişti. Bu gelişmeler üzerine Özhan Canaydın'a mektup yazarak haksız yere suçlandığımı açıkladım. Özhan Canaydın da noter aracılığıyla bana ihtar çekerek hakkımda Cumhuriyet Başsavcılığı'na suç duyurusunda bulunduğunu bildirdi. Canaydın mesnetsiz ve haksız ithamlar içeren mektup gönderdiğimi belirtiyor. Oysa haksız yere suçlanan benim. Turgay Şeren kaynağını açıklayıp haber yapıyor, Canaydın ise ben öyle söylemedim diyor.'' İncialan, Turgay Şeren'in Özhan Canaydın'a gönderdiği mektubu kaynak göstererek dava açacağını da belirterek ''Başkan suçluluk telaşıyla benim hakkımda suç duyurusunda bulunmuş. Asıl mağdur olan ve haksızlığa uğrayan benim. Delilleri toplayıp en kısa süre içerisinde Özhan Canaydın hakkında ceza ve tazminat davası açacağım'' diye konuştu. 
     
</TEXT>
</DOC>
