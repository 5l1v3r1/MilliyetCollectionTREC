<DOC>
<DOCNO> 384398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yasam/yas04.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Kilisesi'ne özel restorasyon 
</HEADLINE>
<TEXT>


Van Gölü'nün Akdamar Adası'ndaki tarihi Ermeni Kilisesi'nde, restorasyon 'enjektörlerle' yapılıyor 

FEYAT ERDEMİR Van DHA 

Kültür Bakanlığı'nca 2.4 milyon YTL'ye ihale edilen Van Gölü'ndeki Akdamar Adası'nda bulunan tarihi Ermeni Kilisesi'nin restorasyonu hızla ilerliyor. 
Dış cephe restorasyonunun büyük kısmının tamamlandığı kilisede, iç duvarlardaki figürlerle resimlerin ortaya çıkarılması için başlatılan temizleme çalışmaları da 1 aydır sürüyor. Çalışmalarda 4 fresk uzmanı, orijinal resimlere zarar vermemek için enjektörlerle tavlanmış boyaları resimlerin bozulan kısımlarına enjekte ediyor. 

2006'da bitecek 
Resimlerin restorasyonunun 2006 sonunda tamamlanacağını belirten fresk uzmanı Akbil Bengül, "Resimleri yeniden boyama gibi bir şansımız yok. Ancak gerekli yerlere özel boyalarla resimleri ortaya çıkaracağız" dedi. 
İlk olarak kilise içine yapılan 3 kat sıvadaki bozulmaları tamir edip güçlendirme yaptıklarını ifade eden Bengül, en kısa sürede rötuş işlemlerine başlayacaklarını belirtti. Şantiye Şefi Adnan Vural da dış cephedeki çalışmaların büyük kısmının tamamlanmasıyla içeriye su sızması olasılığının önlendiğini kaydetti. 


</TEXT>
</DOC>
