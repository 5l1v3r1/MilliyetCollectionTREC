<DOC>
<DOCNO> 372742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun21.html </URL>
<DATE> 2005/08/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Türkiye ve Rum Kesimi arasında diplomatik savaş başlıyor 
</HEADLINE>
<TEXT>

     OSHAN SABIRLI Lefkoşa DHA 

      KIBRIS Rum Yönetimi Dışişleri Bakanı Yorgo Yakovu ile Brüksel’deki Rum daimi temsilciliğinin, Türkiye-AB ilişkileri üzerine bir ’diplomatik maraton’ başlattığı bildirildi. 
     Yakovu’nun gelecek pazartesi günü Avusturya’nın başkenti Viyana’ya gideceğini ve ertesi gün de Avusturya Dışişleri Bakanı Ursula Plasink’le görüşeceğini yazan Rum Fileleftheros gazetesi bunun, Türkiye-AB ilişkileriyle ilgili olarak Brüksel dahil 25 AB ülkesi başkentinde başlatılan çalışmalar kapsamında Rum Dışişleri Bakanı’nın yapacağı ilk seyahat olacağını belirtti. 
     
     İLK DURAKLARI AVUSTURYA OLACAK 
     Gazete ’İlk Durak Avusturya - Yakovu’nun Gelecek Hafta Viyana’yı Ziyareti İle Avrupa-Türkiye İlişkilerine İlişkin Diplomatik Maraton Başlıyor’ başlığıyla yansıttığı haberinde bu çalışmaların öncelikle, AB’nin Türkiye’nin tek taraflı deklarasyonuna yönelik tavrıyla daha sonra da, üyelik müzakerelerinin başlayacağı 3 Ekim’den önce onaylanması gereken Türkiye-AB müzakere çerçevesiyle ilgili olduğunu yazdı. 
     Gazeteye göre müdahil taraflarca başlatılan diplomatik maratonun, 1-2 Eylül’de gerçekleştirilecek olan AB Dışişleri Bakanları gayriresmi görüşmesine ilişkin ilk elle tutulur kanıtları vermesi bekleniyor. 
     
     TÜRK DIŞİŞLERİ DE DİPLOMATİK ATAKTA 
     Gazete Avusturya’nın geçen aralık ayında Türkiye’nin AB ile üyelik müzakerelerinin başlama tarihinin belirlenmesini veto etmesini destekleme olasılığıyla ilgili olarak Rum Yönetimi’nin nabzını yokladığını hatırlattı. Habere göre Yakovu’nun Avusturya seyahatini benzer ziyaretler takip edecek. Brüksel’deki Rum daimi temsilciliği de niyetlerine ilişkin ilk görüntüyü elde etmek amacıyla diğer ülkelerin temsilcileriyle temaslara başladı. 
     Türk Dışişleri Bakanlığı yetkilileri de, 24 AB başkentinde başlattığı diplomatik atak kapsamında, AB üyesi ülkelerin yetkililerine Türkiye’nin pozisyonunu anlatmayı amaçlıyor. 31 Ağustos’ta Londra’da yapılacak olan AB Daimi Temsilciler Konseyi COREPER toplantısı ve 1-2 Eylül tarihlerindeki gayriresmi dışişleri bakanları toplantısı öncesi Ankara’nın başlattığı bu temas trafiği büyük önem taşıyor. 
     
</TEXT>
</DOC>
