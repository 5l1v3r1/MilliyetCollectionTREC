<DOC>
<DOCNO> 361184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonyas10.html </URL>
<DATE> 2005/07/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sezen Aksu, 51 yaşında 
</HEADLINE>
<TEXT>

     Cesur SERT ÇEŞME İzmir , DHA 

POP Müziğinin ünlü sesi Minik Serçe’ olarak bilinen Sezen Aksu, 51 yaşına sevgilisi Önder Fırat, oğlu Mithatcan ve dostlarıyla Çeşme'de eğlenerek girdi. 
     İspanya'da haftasonu verdiği konserin ardından Çeşme'ye tatile gelen Aksu'nun programı aksilikle başladı. Yanından ayırmadığı Golden Retriver cinsi Cano’ adlı köpeğiyle, geçen pazartesi günü Çeşme'deki beş yıldızlı Sheraton Oteli'nde kalmak isteyen Aksu'ya, otel görevlileri köpeği alamayacaklarını söyledi. Şaşkınlık yaşayan Sezen Aksu ve yanındakiler, buradan Dalyanköy'deki Dalyan Plaza Otel'e giderek yerleşti. Sheraton otel yöneticilerinin, daha sonra çiçekle ziyaret ederek özür dilemesine rağmen, Aksu Dalyan Plaza Otel'de kalacağını söyledi. 
     Çeşme'de Alaçatı Beldesini gezen alışveriş yapan Sezen Aksu, güneşlenmek ve denize girmek için gözlerden uzak Çiftlikköy'deki Kum Beach'i tercih etti. Kum Beach'te Aksu'yu gören sevenleri, imza alıp fotoğraf çektirmek için birbiriyle yarıştı. 
     
     YAŞGÜNÜ KUTLAMASI 

     13 Temmuz 1954 doğumlu olan Aksu için dün akşam Dalyan Plaza Otel içindeki Şamdan'da özel bir kutlama düzenlendi. Geceye sevgilisi Önder Fırat, oğlu Mithatcan, annesi Şehriban Yıldırım, babası Sami Yıldırım, Mehmet Tuna, Necati Akpınar, İsmet Berkan, Nedim Demirağ gibi yakın dost ve arkadaşları hazır bulundu. 
     Serçe şeklinde özel olarak hazırlanan pastayı kesen Sezen Aksu, oldukça neşeliydi. Gece boyu Sezen Aksu, özel orkestra eşliğinde konuklarına şarkılar söyleyerek hem eğlendi, hem eğlendirdi. 
     
</TEXT>
</DOC>
