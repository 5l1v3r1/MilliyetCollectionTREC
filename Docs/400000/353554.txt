<DOC>
<DOCNO> 353554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/siyaset/siy01.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Almanya ortak arıyor 
</HEADLINE>
<TEXT>


Dışişleri Bakanı Gül, Alman Parlamentosu'nun kararına 'Yahudilere yaptıkları eziyetin suçluluğu var' diye tepki gösterdi 

ANKARA Milliyet 


Dışişleri Bakanı Abdullah Gül, Almanya Parlamentosu'nun 'Ermeni katliamının anılması kararı'na, "Almanlarda Yahudilere yaptıkları eziyetin suçluluğu vardır. Kendilerine ortak bulma arayışları var" diye tepki gösterdi. 
Zaman gazetesinin sorularını yanıtlayan Gül, Almanya Meclisi'nin kabul edilemez bir karar aldığını kaydetti. Almanların "Ermeni meselesi nedir" sorusu karşısında "3 cümle söyleyemeyeceklerini" kaydeden Gül, şöyle devam etti 
"Karar yanlışlarla dolu. BM'nin bu konudaki tespitinden bahsediliyor. Uluslararası kuruluşların bu konuda bir tespiti yok. Gösterin diyoruz, bir şey gösteremiyorlar. Mahkeme kararı veya başka bir şey yok. Başbakan Recep Tayyip Erdoğan'ın Ermenistan Lideri Koçaryan'a yazdığı mektup yarım ağız yarım satırla geçiştirilirken, Adalet Bakanı Cemil Çiçek'in TBMM'de yaptığı konuşma ve ertelenen konferans genişçe yer almış, tepkimiz büyük oldu. En büyük mesele 3 milyon Türk'ün entegrasyonunu sağlamak. Türk düşmanlığını körükleyecek kapıları açan bir karar bu. Başta Başbakan Schröder olmak üzere mevcut hükümet bu işlere karşı." 

'Toz duman biraz dağılsın' 
Gül, Radikal gazetesine yaptığı açıklamada ise, son AB zirvesinde ortaya çıkan iç anlaşmazlığı şöyle değerlendirdi 
"Gelişmeleri soğukkanlılıkla takip ediyoruz. Gelişmelerin Türkiye'ye ne getirip götüreceğini görmeye çalışıyoruz. Bütün olup bitenlere karşın şimdiden 'Genişlemeyi etkilemez, Türkiye'yi etkilemez' diyemeyiz. Toz dumanın biraz dağılmasını beklememiz lazım. İçeride ve dışarıda 'Süreci dondurun' diyenler oluyor. Niye donduralım Zaman kaybetmek istemiyoruz. Almanya'daki Ermeni meselesi de böyle. 'Kendileri çekip gitsinler' der gibi. Niye yapayım " 

ALMANYA'YA ÖFKE 
Artık yeter 

MÜNİR BAĞRIAÇIK 

Almanya'da yaşayan binlerce Türk, Ermeni iddialarının Federal Alman Parlamentosu'nda kabul edilmesini protesto etti. Berlin'in merkezi Ku'damm caddesinde toplanan 10 bini aşkın Türk, "Avrupa şaşırma, sabrımızı taşırma" sloganları atarak yürüdü. Ermenilerce katledilen 550 bin Türk'ün adı geçmeyen kararın tarihi hata olduğu vurgulanırken, Federal Parlamento ve Alman basınının tek yanlı tavırları da "Artık yeter" sözleriyle protesto edildi. 


</TEXT>
</DOC>
