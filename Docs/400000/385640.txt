<DOC>
<DOCNO> 385640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/axgun01.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakka'yı tanıdılar 
</HEADLINE>
<TEXT>


15 - 20 Kasım 2003'te İstanbul'da gerçekleştirilen saldırılarla ilgili aranan Burhan Kuş ve Sadettin Akdaş, "Ebu Muhammed" adıyla tanıdıkları Luai Sakka'yı fotoğrafından teşhis ettiler 

MUSA KESLER İstanbul 

İstanbul'da 15 - 20 Kasım 2003'teki bombalı saldırılara ilişkin aranan ve Irak'ta tutuklu bulunan Burhan Kuş ve Sadettin Akdaş, "Ebu Muhammed" adıyla tanıdıklarını söyledikleri Luai Sakka'yı fotoğrafından teşhis ettiler. 
ABD'lilerin kontrolündeki Ebu Gıreyb Cezaevi'ne giden İstanbul Terörle Mücadele Müdürlüğü'nden özel bir ekip tarafından alınan Kuş ve Akdaş'ın ifadeleri rapor halinde, İstanbul 10. Ağır Ceza Mahkemesi'ne ulaştı. 
Kuş, Sakka'nın kendilerinin Suriye'de saklandıkları dönemde İstanbul'a giderek 1-2 gün kaldığını ve 50 bin dolar para getirdiğini iddia etti. Kuş, Sakka'nın daha önce 1-2 yıl İstanbul'da kaldığını ve bu dönemde Müslüman ülkelerde savaşan "mücahitlere" pasaport düzenlenmesi işlerini organize ettiğini de öne sürdü. 
Bombalı saldırılardan önce Suriye'ye gittiğini, burada kendisini Sakka'nın karşıladığını söyleyen Kuş, ifadesine şöyle devam etti 
"Evine gittiğimizde Habib Akdaş, televizyon izlemeye başladı. İstanbul'daki patlama haberlerini izleyince Akdaş ve Sakka tekbir getirdi. Patlamalara çok üzüldüm." 
Akdaş'ın kardeşi Sadettin Akdaş da ifadesinde, Kuş'un söylediklerini doğruladı. Örgütün beyin takımı arasında olduğu iddia edilen Akdaş, ağabeyinin yazdığı vasiyetnamenin bombardımanda yandığını iddia etti. 

Bombaların yapılışını anlattı 

Gürcan Baç aracılığıyla 6-7 bidon asit aldığını belirten Kuş'un, Mersin'den getirdiği gübreyi Habib Akdaş'ın denediği ve aynısından 16 ton istediğini, bunları Feridun Uğurlu ile depoya bıraktığını anlattığı öğrenildi. Kuş'un, "Boru, ampul, pamuk, RDX maddesi ve içeriğini bilmediği madde" kullanılarak 60 teneke kutunun hazırlandığını, her araca 15'er kutu konulduğunu, üzerlerine de gübrelerin yüklendiğini söylediği bildirildi. Ateşleme düzeneklerinin 4 kablo ile sürücü bölümündeki anahtara bağlandığını, patlamanın garanti olması için 2 ampul ve bir akü daha kullanıldığını kaydeden Kuş'un bomba yapıldığını sonradan anladığını öne sürdüğü ifade edildi. 


</TEXT>
</DOC>
