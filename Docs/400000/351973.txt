<DOC>
<DOCNO> 351973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur51.html </URL>
<DATE> 2005/06/14/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Fransız Hükümeti’nce, 4 Türk’e devlet nişanı verildi... 
</HEADLINE>
<TEXT>

     Fransız Kültür Merkezinde düzenlenen törende, Devlet Sanatçısı Sezen Cumhur Önal ve Hacettepe Üniversitesi Edebiyat Fakültesi Dekanı Prof. Dr. Tuğrul İnal Sanat ve Edebiyat Nişanı’yla, Ege Üniversitesi Ortopedi Travmatoloji Bölümünden Prof. Dr. Hakkı Sur Üstün Akademik Hizmet Nişanı, Hacettepe Üniversitesi Fransız Dili ve Edebiyatı Öğretim Üyesi Prof. Dr. Ekrem Aksoy da Palm Akademik Nişanı ile onurlandırıldı. 
     Fransız Hükümeti’nin nişanlarını, Büyükelçilik Kültür Müsteşarı Stanislas Pierret takdim etti. 
     Pierret törende yaptığı konuşmada, Ankara’nın, "Fransa’nın vitrini" olduğunu ifade ederek, "Şu an çok heyecanlıyım. Burada kültür dünyasına ait 4 büyük insana devlet nişanı verilecek. Bu ödül özellikle Fransızca öğrenenlere ve bu dili yayanlara verilen bir ödül. 
     Bu ödül bizim için önemli, gururlu bir millet olan Türkler için de önem taşıması gerekir" dedi. 
     Sezen Cumhur Önal, Böyle bir nişana layık görülmekten mutlu olduğunu ifade ederek, "Yıllarca sanat dünyasına verdiğim hizmetlerin karşılığı olarak Türkiye Cumhuriyeti Devlet Sanatçılığı, Fransız Hükümeti de bu nişanı layık gördü" diye konuştu. 
     Aksoy da iki ülke arasında çeşitli sorunların yaşandığının, bunların üstesinden gelinmesi gerektiğinin altını çizdi. 
     Tören, davetlilere verilen kokteyl ardından sona erdi. 
     
</TEXT>
</DOC>
