<DOC>
<DOCNO> 361450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur14.html </URL>
<DATE> 2005/07/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Soğukkanlılığı kurtardı .. Kolu koptu, yerden alıp poşete koydu .. 
</HEADLINE>
<TEXT>

     Halife YALÇINKAYA SİVAS, DHA 

      GİRESUN'un Çamoluk ilçesinde yaşayan Salih Duvarbaşı, sağ kolunu taş kırma makinasına kaptırarak kopartmıştı. Çamoluk Devlet hastanesinde yapılan ilk müdehalenin ardından kopan koluyla Sivas Cumhuriyet Üniversitesi Tıp Fakültesi Hastanesi'ne gelen 30 yaşındaki gencin kopan kolu yerine dikildi. 
     Çamoluk ilçesine bağlı Kutluca köyünde yaşayan ve Çamlıbel İnşaatta işçi olarak çalışan Salih Duvarbaşı sağ kolunu çalıştığı mıcır kırma makinasının bantına kaptırarak koparttı. Kolunu kendi imkanlarıyla poşete koyan ve hastaneye giden genç, cesareti sayesinde kopan koluna yeniden kavuştu. Kolu koptuğu anda arkadaşlarının yardım konusunda tereddüt ettiği Duvarbaşı, kopan kolunu önce poşete koydu. içine buz doldurduktan sonra, kanayan kolunu arkadaşlarının yardımıyla iple bağlayıp hastaneye gitti. Cumhuriyet Üniversitesi Tıp Fakültesi Hastanesi'ne sevkedilen gencin kolu başarılı bir ameliyatla yerine dikildi. 
     
     BÜYÜK CESARET ÖRNEĞİ VERDİ 
     Salih Duvarbaşı, Bir hafta önce işe girmiştim. İşe girdikten sonra Kahramanmaraş'a giderek sevdiğim kız olan Nazlı Kozludere ile nişanlandım. O sevinçle geldim işe başladım. Yarım saat geçmişti ki, bantları hareket ettiren silindirlerden birinin kum ile kaplandığını gördüm. Banta zarar vermesin diye elimle temizlemeye başladım. Bu sırada bant ve silindir elimi kaptı. Kendimi geriye doğru çektim ve bu sırada kolum koparak yere düştü. Yanımda çalışan arkadaşlara bağırdım. Beni o vaziyette gördüklerinde hiçbiri yanıma yaklaşmadı. Ben de kopan kolumu alarak onların yanına gittim. Ve kolumu sıkıca bağlamalarını söyledim. Kopan kolumu da poşete koyarak içine buz koydurttum. Taksiye binerek hastaneye gittim. İlk müdahalem Çamoluk Devlet Hastanesi'nde yapıldı ve beni oradan Sivas'a sevk ettiler. Ben kendimi hiç kaybetmeden ambulansa bindim. Hatta ambulansta yanımda bulunan hemşireleri ben sakinleştirdim. Kolum şu an yerine dikildi'' dedi. Yedi buçuk saat süren bir ameliyat sonucunda kopan kolu yerine dikilen Salih Duvarbaşı'nın sağlık durumunun iyi olduğu öğrenildi. 
     
</TEXT>
</DOC>
