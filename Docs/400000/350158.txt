<DOC>
<DOCNO> 350158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/ekonomi/eko01.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyada milliyetçiliği Irak işgali yükseltti' 
</HEADLINE>
<TEXT>


'Para sihirbazı' olarak tanınan Soros, ABD'nin Irak'ı işgalinin, yalnızca Türkiye'de değil, dünyada milliyetçiliğin yükselmesine yol açtığını söyledi 

Nedim Şener 

Dünya genelinde kurduğu 60'a yakın Açık Toplum Enstitüsü aracılığı ile Gürcistan, Ukrayna, Kırgızistan'da iktidar değişimine yol açan toplumsal hareketleri ve son olarak da Özbekistan'daki ayaklanmayı destekleyen Quantum Fonu'nun kurucusu George Soros, ABD'nin Irak'ı işgalinin, Avrupa dahil dünya genelinde milliyetçilik ve Amerikan karşıtı akımların yükselmesine yol açtığını söyledi. 
Çırağan Sarayı'nda "ABD'-nin Dünyada Nasıl Daha İyi Rolü Olabilir" başlıklı bir konferans veren Soros, Sovyetler'in yıkılmasından sonra "ABD'nin dünya düzeninin korunmasında eşsiz bir sorumluluğu" olduğunu söyledi. 

'Oy hakkı yok' 
ABD'nin, ekonomik ve askeri olarak tek süper güç olduğunu ifade eden Soros, "Dünyanın gündemi Washington'dan belirleniyor ve dünyanın geri kalanının Kongre'de oy hakkı yok" dedi. 
ABD'nin ekonomik ve askeri olarak güçlü olması gerektiğini ancak dünya düzeninin sağlanmasında askeri gücün kullanılmasını karşı olduğunu belirten Soros, ABD'nin Irak savaşının başırısızlıkla sonuçlandığını söyledi. Ünlü yatırımcı, "ABD'nin Ortadoğu'da da demokrasiyi yayma sorumluluğu vardır. Bunu demokratik kurumları güçlendirerek yapmalı. Irak'ı işgal ederek meşruiyetini kaybetti. Demokrasi askeri güçle gerçekleşmez. Bunu halklar gerçekleştirebilir" diye konuştu. 

Bush doktrini 
Irak'ın işgalinin milliyetçiliği artırdığını belirten Soros, şöyle dedi 
"Türkiye'de de var bu his ama Türkiye bu alanda yalnız değil. Askeri üstünlüğü her yerde korumak ve ileriye yönelik 'önleyici saldırı' şeklindeki Bush doktirininin ilk pratiği Irak'ta yapıldı. Saddam tiranken herkes gitmesini istiyordu. Ancak Irak olayı Anti Amerikan hisseleri yarattı. Milliyetçilik Çin'de, Japonya'da, Rusya'da da arttı. AB Anayasası oylaması da Avrupa'da bu akımın yükseldiğini gösteriyor. 
Avrupa'da milliyetçilik yükselmesine rağmen Türkiye, AB hedefinden vazgeçmemeli. AB'ye dönük olmak, Türkiye'ye hizmet eder. Türkiye yoluna devam ederse katılma isteğinde olduğunu gösterecektir. AB toparlandığında Türkiye bundan kazançlı çıkacaktır." 

Üç yeni hedef Türkmenbaşı Kim Jong İl ve Mukabe ABD'li yatırımcı Soros, konuşmasında 'iki önemli sorun olduğu'nu dikkat çekerek, bunları "Tiranların yıkılması" ve "küresel çevre sorunları" olara özetledi. Konuşmasında tiranların egemenliği kötüye kullandıklarını belirten Soros, bundan sonraki hedefleri hakkında da ipuçları verdi. Soros şöyle dedi 
"Zimbabve lideri Mukabe, Kuzey Kore Devlet Başkanı Kim Jong İl ve Türkmenistan'da Saparmurat Türkmenbaşı ile Afrika'da bazı tiranlar var. Bunlarla nasıl başa çıkacağız. Halkın kendilerine emanet ettiği egemenliği kötüye kullanan yöneticiler var. Tiranları iktidarda kalmasına izin vermek dünyanın geri kalanı için tehdittir. Özbekistan'da yaşanan son katliamlar inanılmaz bir şey. Bu yüzyılın işlenen en büyük siyasi suçudur. Peki Kerimov'a nasıl ceza verilecek, dünya buna ne tepki verdi Çin kutladı. Bildiğiniz gibi Belarus ve Özbekistan'dan vakıflarımız atıldı. Amerika Dışişleri ilişkiyi askıya aldı ama Pentegon daha fazlasını verdi. Bu terörle savaşın da iflasını gösteriyor." 

'Gürcistan'da bakanlara aylık bin 800 dolar maaş verdik' Gürcistan'da yolsuzluğa karşı eski Devlet başkanı Eduard Şevardnadze ile birlikte bir program uyguladıklarını açıklayan Soros, bir yılda önemli bir yol alındığını ancak, Şevardnadze'nin yolsuzluğun en fazla olduğu İçişleri Bakanlığı'nda gerekli adımları atamadığını söyledi. Soros, şöyle konuştu 
"Çünkü yolsuzluğun en fazla olduğu yer İçişleriydi, polisti. Fakat başkan kendi hayatı da tehlikeye gireceği için endişelendi ve geri adım attı. Daha sonra Birleşmiş Milletler bünyesindeki Kalkınma Programı ile bir uygulama yaptık. Bakanlara ayda bin 800 dolar, yardımcılarına da 800 dolar ek para verdik. Böylece yolsuzluğu önlemeyi amaçladık. Ardından polis konusunda düzenlemeler yapıldı. Ancak hükümet başarılı olamadı. Gürcistan'da seçim sonuçlarına ilişkin bir anket yayınladık. Halk da buna itibar ederek oy verince mevcut durum ortaya çıktı. Gürcistan'a devrimden sonra gittim. Ülkede etkin bir muhalefet olmadığı için bizim vakfımız hükümete muhalefet ediyor." 
Hedef aldığı ülkeler arasında adı geçen ve ünlü yatırımcı aleyhine gösteriler yapılan Azerbaycan konusunda da soruları yanıtlayan Soros, bu ülkede petrol gelirlerinin bir fonda toplanmasının yararlı olduğunu söyledi. 
Soros, Azerbaycan'da hükümetin ve devlet başkanının demokratik eğilimleri var. Ancak Buna karşı güçler de var. Bütün bu gelişmelere rağmen seçimler makul düzeyde özgür olmalı" dedi. 

'AKP hükümeti desteği hak ediyor' Soros, AKP hükümetinin eski hükümetlere göre daha dürüst olduğunu belirtirken de şunları söyledi 
AKP hükümeti önceki hükümetlerden daha dürüst, yolsuzluk daha az ve desteği hak ettiğine inanıyorum. ABD Başkanı Bush, Ortadoğu'ya demokrasi götürmekten bahsediyor. Türkiye İslam ülkeleri arasında demokratik bir ülkedir. Türkiye bir örnek, farklı bir örnek. İslam ülkesinde demokrasi mümkündür. Bu nedenle Türkiye, Başkan Bush tarafından olumlu olarak değerlendirilmeli." 

Soros'a protesto Soros'un toplantısı öncesinde Türkiye Sivil Toplum Kuruluşları Birliği, Cumhuriyetçi Kadınlar Derneği, CHP, İP ve MHP üye ve taraftarları protesto gösterisi yaptılar. Protestocular, "Kirli paranı başka yerde akla", "Burası Türkiye, Ukrayna - Gürcistan değil", "Türk dünyasından elini çek", "Osmanlı tokadı bilir misin " yazılı pankartlar taşıdı. "Ya istiklal ya ölüm", "Soros go home" sloganları atıldı. 


</TEXT>
</DOC>
