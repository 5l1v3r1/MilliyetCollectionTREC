<DOC>
<DOCNO> 389767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun30.html </URL>
<DATE> 2005/10/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İran Cumhurbaşkanı İsrail haritadan silinecek 
</HEADLINE>
<TEXT>

     İran Cumhurbaşkanı Mahmud Ahmedinecad, Filistin’in yeni dalga saldırılarının İsrail’i yok edeceğini ve İsrail’in haritadan silineceğini iddia etti. 
     Ahmedinecad, Tahran’da, "Siyonistsiz Dünya" adıyla yapılan konferansta, İsrail’i tanıma veya bu ülkeyle ilişkileri normal düzeye getirme çabalarını kınadı. 
     Ahmedinecad, konferansa katılan öğrencilere hitaben yaptığı konuşmada, "Filistin’deki yeni dalga saldırıların, İslam dünyasının yüzündeki bu lekeyi İsrail sileceğine şüphe yoktur" dedi. 
     İsrail’i tanıyanların, İslam ülkelerinin hiddetinin ateşinde yanacağını belirten Ahmedinecad, Siyonist rejimi kabul etmenin, İslam dünyasının yenilgiye uğradığı ve pes ettiği anlamına geldiğini söyledi. 
     Ahmedinecad, Ayetullah Ruhullah Humeyni’nin sözlerini de tekrarlayarak, İsrail’in yok edilmesi çağrısında bulundu. 
     İran Cumhurbaşkanı, "İmam’ın dediği gibi, İsrail haritadan silinmeli" dedi ve İsrail’in Gazze’den çekilmesinin bir hile olduğunu iddia etti. 
     
     İSRAİL'DEN YANIT GELDİ 

     İsrail Dışişleri Bakanı Silvan Şalom, İran'ı, "açık ve güncel bir tehlike" olarak gördüklerini söyledi. 
     Şalom, Kudüs'te Rusya Savunma Bakanı Sergey Lavrov ile düzenlediği ortak basın toplantısında, İran Cumhurbaşkanı Mahmud Ahmedinecad'ın İsrail karşıtı açıklamalarına tepki gösterdi. 
     Tahran yönetimini "açık ve güncel bir tehlike" olarak gördüklerini belirten Silvan Şalom, "İran'ın atom bombası geliştirebilmek için zaman kazanmaya çalıştığını düşünüyoruz" dedi. 
     İran'ın İsrail devletinin yok olmasını istediğini ilk kez ifade etmediğini kaydeden Şalom, "İran'ın atom bombası elde etmesinin uluslararası topluluk için kabus olacağını" ifade etti. 
     Şalom, "İran dosyasının BM Güvenlik Konseyi'ne getirilmesinin zamanının geldiğini düşünüyoruz. Ne kadar erken olursa o kadar iyi olur" diye konuştu. 
     İran Cumhurbaşkanı Ahmedinecad, Tahran'da, "Siyonistsiz Dünya" adıyla yapılan konferansta, Ayetullah Ruhullah Humeyni'nin sözlerini tekrarlayarak, İsrail'in yok edilmesi çağrısında bulunmuş, "İmam'ın dediği gibi, İsrail haritadan silinmeli" demişti. 
     
     FRANSA NOT ETTİ 

     - Fransa, İsrail’in haritadan silinmesi gerektiğini söyleyen İran Cumhurbaşkanı Mahmud Ahmedinecad’ın açıklamalarına tepki gösterdi. 
     Fransa Dışişleri Bakanlığı sözcüsü Jean Baptiste Mattei, yaptığı açıklamada, Ahmedinecad’ın açıklamalarını not ettiklerini söyledi. 
     Jean Baptiste Mattei, "Bu sözler gerçekten söylendiyse sertçe kınıyoruz" dedi. 
     İran Cumhurbaşkanı Ahmedinecad, Tahran’da, "Siyonistsiz Dünya" adıyla yapılan konferansta, Ayetullah Ruhullah Humeyni’nin sözlerini tekrarlayarak, İsrail’in yok edilmesi çağrısında bulunmuş, "İmam’ın dediği gibi, İsrail haritadan silinmeli" demişti. 
     
</TEXT>
</DOC>
