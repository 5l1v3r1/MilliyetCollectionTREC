<DOC>
<DOCNO> 359689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur16.html </URL>
<DATE> 2005/07/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Apartmana böcek ilacı sıkıldı 50 kişi zehirlendi 
</HEADLINE>
<TEXT>

     
     İsmail AKDUMAN-Davut AKTAŞ SAMSUN, DHA 
     
SAMSUN’da 8 katlı bir apartmanın bodrum katında yapılan haşere ilaçlaması nedeniyle 50 kişi fenalaşarak, hastaneye kaldırıldı. 
     Olay bugün Hürriyet Mahallesi Kışla Sokak'ta bulunan 8 katlı Elif Apartmanı’nda meydana geldi. Özel bir şirket apartman sakinlerinden gelen talep üzerine 24 dairenin bulunduğu binanın bodrum katına Mostin’ adlı haşere ilacı sıktı. Bina girişine ise, Yarım saat giriş çıkış yapmayın. Apartmanda ilaçlama var’ uyarı yazısı asıldı. 
     Uyarıya aldırış etmeyen apartman sakinleri kısa sürede havalandırma boşluğundan merdivenlere dağılan ilacın etkisi ile zehirlendi. Panik yaşanan apartmanda evden çıkmak için çalışanlarla birlikte zehirlenenlerin sayısı da arttı. Polis, itfaiye ve sağlık görevlileri kısa sürede bölgeye geldi. Ancak, merdivenlerde ilacın etkisi devam ettiği için zehirlenenler balkon ve pencerelerden itfaiye araçları ile çıkarıldı. Bina sakinlerinin bazıları bayılırken, görevliler de zor anlar yaşadı. 
     Bazı kişiler de dışarıdan apartman sakinlerine zehirlenmeye karşı etkili olduğundan dolayı içmeleri için ayran attı. Apartman yöneticisi 42 yaşındaki Savaş Ovalı, bugüh ilaçlama yapılacağından haberi olmadığını söyledi. Ovalı, Zannediyorum, buradakilerden birisi özel şirkette tanıdığı olduğu için ilaçlama yaptırmış. Ama kimin bu şirketi çağırdığını henüz bilmiyorum'' dedi. 
     Zehirlenenler Devlet, Gazi ve Doğum ve Çocuk Bakım Hastanesi'nde tedavi altına alındı. Yetkililer hayati tehlikesi bulunan kişi olmadığını söyledi. Polis ise konuyla ilgili soruşturma başlattı. 
     
</TEXT>
</DOC>
