<DOC>
<DOCNO> 360202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonyas09.html </URL>
<DATE> 2005/07/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Nicole Kidman, dakikası 17 bin 400 dolara konuşacak 
</HEADLINE>
<TEXT>

     Kidman, Amerikan Forbes dergisinin geleneksel olarak düzenlediği Evrensel Yöneticiler Konferansı’nın 5’incisinde, Hollywood dünyasına adım atmasından Oscar ödülü almasına kadar uzanan kariyer yaşamı ile çalışan anne olma konularında bir konuşma yapacak. Ünlü aktris, 25 dakika sürecek konuşması için 435 bin dolar para alacak. 
     Anlaşmaya göre Kidman, konferansın gerçekleşeceği Sydney’in dünyaca ünlü Opere House binasına gitmek zorunda olmaksızın, konuşmasını uydu yayını aracılığı ile herhangi bir yerden de gerçekleştirebilecek. 
     Contactmusic sitesinin haberine göre, Forbes’un geleneksel konferansına, eski New York Belediye Başkanı Rudolph Giuliani ve Avusturalya Başbakanı John Howard da konuşmacı olarak katılacak. Konferansa katılacak yöneticiler ve işadamları, konferans ücreti olarak 4 bin 500 dolar para ödeyecek. 
     
     PANEL YA DA KONFERANS KONUŞMALARI İÇİN REKOR ÜCRET 

     Kidman’nın, Forbes’un düzenleyeceği konferansta 25 dakikalık konuşma için alacağı ücretin, bugüne kadar panel ya da konferans konuşmacılarına ödenen en yüksek ücret olduğu bildirildi. Aldığı ücret konusunda yeni bir rekora daha imza atan ünlü yıldızın adı, daha önce de Chanel moda ve kozmetik firmasının ’No. 5’ parfümünün reklam filminden kazandığı para ile Guinness’in 50’nci yıldönümü baskısında yer almıştı. 
     Kidman, Baz Luhrmann’ın yönettiği ’Chanel, No. 5’ parfümünün reklam filmindeki 4 dakikalık rolü için dakika başına 928 bin dolar alarak toplam 3 milyon 710 bin dolar kazanmıştı. 

     
</TEXT>
</DOC>
