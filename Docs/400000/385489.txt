<DOC>
<DOCNO> 385489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko35.html </URL>
<DATE> 2005/10/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Konut kredisi faizinde vergi indirimi tartışması... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, uzun vadeli, uygun koşullu konut finansman sistemine mortgage ilişkin hazırlanan yasa taslağında, uluslararası rekabet avantajı sağlanması açısından konut kredisi faizlerinin gelir vergisi matrahından indirim öngördüklerini, ancak bunun uygun görülmemesinin, sistemin çalışmaması anlamına gelmediğini söyledi. 
     Cansızlar, konuyla ilgili yaptığı açıklamada, Türkiye'de mortgage sisteminin mutlaka işleyeceğine, ekonomiye ve istihdama önemli katkı sağlayacağına inandığını vurguladı. 
     Mortgage ile ilgili vergi indirimi ve benzeri kolaylıkların sağlanmamasının bu sistemin çalışmayacağı anlamına gelmeyeceğini kaydeden Cansızlar, şöyle devam etti 
     ''Bu sistem mutlaka çalışacak. Ama burada bizim getirmek istediğimiz vergi benzeri kolaylıklar, daha çok yurtdışından sağlamak durumunda olduğumuz fonlarla ilgili bir rekabet avantajı olması isteminden dolayıdır. Uluslararası alandan biz bu fonları Türkiye'ye getirmek istiyoruz. Çünkü Türkiye'deki tasarrufların süresi kısa. Bileşik kaplar misali, Türkiye'de tasarrufların bir yerden alınıp, mesela hazine iç borçları senetlerinden alınıp mortgage yatırılması gibi bileşik kap etkisi olmasın istedik. Vergi kolaylıkları, bize uluslararası alanda ihraç edeceğimiz mortgage kağıtlarının rekabet üstünlüğünü sağlaması için getirmek istemiştik. Bu sistem yine çalışacak, ama rekabet gücü konusunda daha farklı olsun istemiştik. Çünkü diğer ülkelerdeki uygulamalar da bu yönde. Her ülke kendi çıkaracağı kağıtların, sermaye piyasası araçlarının daha cazip hale gelmesi için tedbirler alıyor. Bunlar rekabete dönük tedbirlerdir.'' Enflasyonun düştüğü ortamda sistemin çalışmasından endişesi olmadığını ifade eden Cansızlar, faizlerin daha da ineceğini düşündüğünü kaydetti. 
     
     MORTGAGE, İSTİHDAMI DA OLUMLU ETKİLEYECEK 
     Mortgage sisteminde herkesin aynı anda konut sahibi olacağı bir sistem olmadığını vurgulayan SPK Başkanı Cansızlar, sistemin istihdamı ve ekonomiyi olumlu etkileyeceğini söyledi. 
     Cansızlar, ''Kamuda çalışan sayısı azalıyor. Özel sektörde de uzun süreli istihdam çok yüksek değil. 20 yıllık kredi ödeyecek kadar insanlar çalışamayabilir. Bu durumda sistem nasıl geniş uygulama alanı bulabilir'' şeklindeki soruya ise şöyle yanıt verdi 
     ''Zamanla olacak. Türkiye'de güven arttıkça, yeni yatırımlar için gelen yabancı sermaye arttıkça ki artma eğilimi de var, yeni yatırım alanları ve yeni iş sahaları açılacaktır. Özellikle mortgage, hem milli gelire katkı hem de istihdama katkı sağlayacak. İnşaat sektörünün canlanması, 200'e yakın ek sektörü canlandıracak. Emek yoğun bir sektör. Hem sağlanan güven ortamı, hem gelecek yurtdışı yatırımları, yeni yeni iş alanları açılmasını sağlayacaktır. Ama bunlar bir anda olacak şeyler değil.'' SPK'nın hazırladığı kanun taslağındaki mortgage sistemi kapsamında ipotekli konut kredilerinde ödenecek faizlerin gelir vergisi matrahından indirilip indirilmeyeceği konusundaki düzenlemeyi, Maliye Bakanlığı olumlu bulmamıştı. 
     
</TEXT>
</DOC>
