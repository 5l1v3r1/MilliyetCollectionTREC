<DOC>
<DOCNO> 354804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo08.html </URL>
<DATE> 2005/06/23/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Cimbom'a sevindirici haber Song'dan geldi Hiçbir yere gitmiyorum 
</HEADLINE>
<TEXT>

     Galatasaray'ın ikiz kulelerinden Song "Gitmiyorum burada kalacağım" derken, Tomas yönetimle masaya oturdu 
     
     Tulun’a müjdeyi verdi 
     Galatasaraylı taraftarların endişelerini giderecek ilk haber, ayrılıp ayrılmayacağı merak konusu olan Rigobert Song’dan... Hakkındaki iddialar sonrası telefona sarılan Kamerunlu oyuncu, sportif direktör Bülent Tulun’a müjdeli haberi verdi. Kamp programını öğrenmek için Tulun’la görüşen savunma oyuncusu, Galatasaray’da mutluyum ve önümüzdeki sezon da Galatasaray’da kalacağım'' dedi. 
     Ribery’ye taş attı Transferiyle ilgili iddialar konusunda da Tulun’un yüreğine su serpen Rigobert, Beni hangi kulüplerin istediğini bilmiyorum. Ama bildiğim bir şey var, o da benim Galatasaray’da yola devam edeceğim'' diye konuştu. Song, konuşmasının son bölümünde Franck Ribery’ye de taş atarak, Ayrılmamı gerektirecek bir sorun yok. Beni başka futbolcularla karıştırmayın'' ifadesini kullandığı öğrenildi. 
     
     Teklifleri iletecek 
     Tatilini tamamlayıp bugün İstanbul’a dönecek olan Stjepan Tomas’ın Cim Bom’la yola devam etmesi güçlü bir ihtimal. Sportif direktör Bülent Tulun’la masaya oturacak olan Hırvat futbolcunun, takımda kalmak istediğini ileteceği ve kendisine gelen transfer tekliflerini bildireceği öğrenildi. Savunma oyuncusunun iyi niyetli bu yaklaşımına, yönetim kanadının olumlu karşılık vereceği kaydedildi. 
     
     Sözleşmesi uzatılabilir 
     Yönetimin, Tomas’ın önümüzdeki sezon sona erecek opsiyonlu sözleşmesini üç yıl daha uzatma planı içerisinde olduğu belirtildi. İdarecilerin, sözleşmenin uzatılması halinde Hırvat futbolcunun aldığı ücrette bir miktar iyileştirme yapabilecekleri konuşuluyor. Tomas’ın, Bülent Tulun’un ardından, takımda kesinlikle kalmasını isteyen teknik direktör Eric Gerets’le de bir görüşme yapması bekleniyor. 
     
</TEXT>
</DOC>
