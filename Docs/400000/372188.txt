<DOC>
<DOCNO> 372188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy10.html </URL>
<DATE> 2005/08/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
MGK toplantısı sona erdi 
</HEADLINE>
<TEXT>

     Esat Pala CNN TÜRK 

      Askerlerle sivilleri biraraya getiren Milli Güvenlik Kurulu toplantısından 'terörle etkin mücadele' mesajı çıktı. 
     Başbakan Recep Tayyip Erdoğan'ın 'Kürt sorunu' tanımlamasından sonra askerlerle siviller Milli Güvenlik Kurulu toplantısında ilk kez biraraya geldi. 
     Yaklaşık dört buçuk saat süren toplantının ardından MGK Genel Sekreterliği bir yazılı açıklama yayımladı. 
     Açıklamada, "halkın huzur ve güvenliğini sağlamak devletin birinci görevidir. Bu amacın sağlanmasında engel oluşturan terör ile etkin savaşım kararlılığı tekrarlanmıştır" denildi. 
     Açıklamada ayrıca, "kurumlararası ve uluslararası işbirliği imkanları sonuna kadar kullanılarak terörle mücadele sağlanmalı" ifadesi de kullanıldı. 
     MGK bildirisinde, 'Anayasa'da cumhuriyetin niteliklerinin belirtildiği ve devletin temel amaç ve görevlerinin sayıldığı' kaydedilerek, ''Cumhuriyet hükümetlerinin öncelikli hedefi, anayasada öngörülen görevleri yerine getirerek bu amaca ulaşmaktır. Ulusun bağımsızlığı ve tümlüğü ile ülkenin bölünmezliğinin korunarak bu hedefe ulaşılacağı da kuşkusuzdur'' denildi. 
     
</TEXT>
</DOC>
