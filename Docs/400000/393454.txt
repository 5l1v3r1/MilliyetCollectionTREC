<DOC>
<DOCNO> 393454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy26.html </URL>
<DATE> 2005/11/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TSE, 'helal gıda' sertifikası verecek, Diyanet denetleyecek 
</HEADLINE>
<TEXT>

     ANKARA A.A 

Türk Standartları Enstitüsü TSE 'İslami usullere uygun gıda tüketmek isteyenlerin ihtiyacını karşılamak' amacıyla 'helal gıda' adı altında yeni bir standart hazırlayacak. Temmuz 2006'da tamamlanacak olan standarta uygunluk belgesi almak isteyen üretici ve işletmecilerin kullandığı katkı maddelerinin, ambalajların ve kesim yerlerinin İslami kurallara uygun olması gerekecek. Şirketlerin üretiminin standarda uygun olup olmadığığını denetleyen heyette Diyenet temsilcisi de bulunacak. 
     TSE Başkanı Kenan Malatyalı, 'helal gıda' standardının ilk kez Malezya tarafından hazırlanarak uygulamaya konulduğunu ve standartın İslami usullere uygun hazırlanması gereken gıdaların hangi özelliklere sahip olması gerektiği, kesim usulleri, söz konusu gıdaların hazırlanmasında kullanılacak katkı maddeleri ile bu gıdaların servisinin yapıldığı yerlerin sahip olması gereken özellikleri kapsayacağını söyledi. 
     
     Dışişleri iletti 
     Malezya’nın, hazırladığı 'helal gıda' standardını İslam Konferansı Teşkilatı İKT Dışişleri Bakanları Toplantısı’nda gündeme getirdiğini ve toplantıda bu standardın bütün Müslüman ülkelerde yaygınlaştırılmasının dile getirildiğini anlatan Malatyalı, bu dileğin Dışişleri Bakanlığı'nca TSE’ye iletildiğini anlattı. 
     Standartın Türkiye’nin 'milli değerleri gözönüne alınarak' bir Türk standardı haline dönüştürüleceğini vurgulayan Malatyalı, "Gelecek yıl temmuza kadar helal gıda standardı hazırlanmış olacak. Yıl sonunda ise belgelendirme yapmaya başlayacağız" dedi. 
     TSE Başkanı, özellikle son zamanlarda Amerika, Avrupa, Kanada ve Uzakdoğu ülkelerine yapılan ihracatlarda 'helal gıda' standardının istendiğine dikkat çekerek, söz konusu standardın hazırlanmasında bu talebin de etkili olduğu söyledi. 
     
</TEXT>
</DOC>
