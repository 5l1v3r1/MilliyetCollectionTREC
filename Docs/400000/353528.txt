<DOC>
<DOCNO> 353528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/dunya/dun01.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de iki ayrı felsefe çatışıyor 
</HEADLINE>
<TEXT>


25 üyeli Birliğin lokomotifi olan ülkeler İngiltere, Fransa ve Almanya ortak ilke ve değerlere yaklaşımda ayrı telden çalıyor 

GÜVEN ÖZALP Brüksel 


Avrupa Birliği'nin Brüksel Zirvesi'nde içine düştüğü çatışma ortamının görünür nedeni 2007 - 2013 bütçesindeki anlaşmazlık. Ancak sorunun temelinde AB üyelerinin paylaşılan ortak ilke ve değerlere yönelik yaklaşımlarındaki farklılaşma yatıyor. 
İngiltere, AB'nin dünya şartlarına uymadığını savunuyor. İngiltere Başbakanı Tony Blair, "Yaşadığımız dünyaya uyum sağlayabilmek için vites değiştirmeliyiz" dedi. 

Farkılılıklar... 
Birlik içindeki tartışmalara baktığımızda Londra - Paris - Berlin hattında yaşanan farklılaşma unsurları şu şekilde belirginleşiyor 
AB'nin ekonomik ve sosyal sistemi İngiltere bu sistemi daha Anglosakson bir yapıya dönüştürmek istiyor. Fransa ve Almanya ise sosyal dayanışma temelli geleneksel yaklaşımı tercih ediyor. Politik entegrasyon İngiltere, ekonominin öncelik olduğu daha esnek bir sistem isterken Almanya ve Fransa, politik açıdan azami düzeyde entegre olmuş bir Avrupa'dan yana tavır koyuyorlar. Reformlar İngiltere, "vatandaş gidişten memnun değil" yaklaşımıyla hızlı ve radikal bir reform süreci talep ediyor. Almanya ve Fransa ise yaşadıkları sorunlara karşın mevcut sistemi koruma eğilimindeler. Uluslararası ilişkiler Bu alanda İngiltere ile diğer iki ülke arasında ciddi görüş ayrılıkları bulunuyor. ABD ile ilişkiler, Irak ve NATO görüş ayrılığı yaşanan alanlardan sadece birkaçını oluşturuyor. Genişleme İngiltere, Türkiye'nin üyeliği de dahil olmak üzere, bu konuda oldukça esnek ve olumlu bir yaklaşım içinde. Almanya ve Fransa ise özellikle Türkiye konusunda farklı görüşte olsalar da yakın gelecekte aynı çizgide buluşma ihtimalleri yüksek. 
Birliğin kuzey ülkelerinde uygulanan yöntem ise AB'nin bu iki yakasını bir araya getirebilmek amacıyla kullanılabilecek bir yaklaşım olarak göze çarpıyor. 
Bu yöntem yüksek rekabet, yenilik ve esneklik düzeyiyle şaşırtıcı düzeydeki sosyal güvenlik uygulamalarını kombine edebilmesiyle ünlü. Fransa ve Almanya'daki siyasi ve ekonomik duruma bakıldığında İngiltere'nin orta ve uzun vadede bu "savaş"tan kazançlı çıkma ihtimali daha yüksek görünüyor. 


</TEXT>
</DOC>
