<DOC>
<DOCNO> 364102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy12.html </URL>
<DATE> 2005/07/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Anayasa Mahkemesi'nden CHP'ye ihtar 
</HEADLINE>
<TEXT>

     Anayasa Mahkemesi’nden CHP’ye trilyonluk ihtar kararı çıktı. Yüksek Mahkeme, Yargıtay Cumhuriyet Başsavcılığı’nın uyarılarına rağmen muhaliflerin talebi doğrultusunda olağanüstü tüzük kurultayına gitmeyen CHP’ye ihtar verilmesini kararlaştırdı. Partinin yine kongreye gitmemesi halinde Siyasi Partiler Yasası’na göre Hazine yardımı kesilecek. 
     Anayasa Mahkemesi toplandı. Yüksek Mahkeme, Yargıtay Cumhuriyet Başsavcılığı’nın talebi üzerine CHP’ye ihtar verilmesini kararlaştırdı. İhtar uyarınca, CHP’nin 6 ay içinde olağanüstü tüzük kurultayını toplaması gerekiyor. 
     Karar Anayasa Mahkemesi Başkanvekili Haşim kılıç tarafından açıklandı. 
     
     CHP’Lİ MUHALİFLERİN TÜZÜK DEĞİŞİKLİĞİ TALEBİ 

     CHP’nin geçtiğimiz sene yaptığı kurultayında muhalif delegeler, tüzük değişikliği için olağanüstü kurultay çağrısı yapmışlardı. Çağrı, genel merkez tarafından, imza sayısı yeterli olmadığı gerekçesiyle reddedilmişti. Bunun üzerine, CHP’li muhalifler, Yargıtay Cumhuriyet Başsavcılığı’na şikayette bulunmuştu. Yargıtay Cumhuriyet Başsavcılığı, delege tam sayısı 1293 olan CHP’nin mevcut 1252 delegeye sahip olduğuna işaret etmişti. Başsavcılık, kurultay için yeterli imzanın 1293 olduğuna ve beşte bir oranındaki sayının kurultayı toplamaya yettiğini belirtmişti. Olağanüstü kurultay çağrısında 348 imza bulunduğu, disipline verilenler çıkarıldığında 335 imza kaldığı kaydedilirerek, bu sayının olağanüstü tüzük kurultay için yeterli olduğu belirtilmişti. 
     Yargıtay Cumhuriyet Başsavcılığı, bu nedenle partinin olağanüstü kurultaya gitmesini istedi. Ancak CHP kurultaya gitmedi. Bunun üzerine, Yargıtay Cumhuriyet Başsavcılığı ihtar verilmesi için Anayasa Mahkemesi’ne başvurdu. 
     
     6 AYLIK SÜRE 

     Anayasa Mahkemesi’nin ihtarı uyarınca CHP’nin 6 ay içinde olağanüstü tüzük kurultayına gitmesi gerekiyor. 
     
     CHP’NİN İNADI KENDİSİNE TRİLYONLARA MALOLACAK 

     Siyasi Partiler Yasası’na göre, Anayasa Mahkemesi’nin ihtar kararlarına uymayan siyasi partilere Hazine yardımının kesilmesi yaptırımı uygulanıyor. CHP, 6 ay içinde kongresini gerçekleştirmezse, Hazine yardımının kesilmesi öngörülüyor. 
     CHP 2005 yılında 18 trilyon hazine yardımı aldı. 
     
     HAPİS CEZASI 

     Ayrıca, CHP yöneticileri hakkında suç duyurusunda da bulunulabilecek. Bu durumda CHP yöneticileri, Siyasi Partiler Yasası’nın 111’nci maddesi uyarınca 3 aydan 6 aya kadar hafif hapis cezası ile yargılanabilecek. 
     Anayasa Mahkemesi, geçtiğimiz çarşamba günü Saadet Partisi, Lider Türkiye Partisi ile Sağduyu Partisi'ne ihtar vermişti. 
     
     Saadet Partisi 

     Saadet Partisi, Necmettin Erbakan'ın genel başkanlıktan ayrılmasının ardından 45 günlük süre içinde büyük kongresini yapmadığı için ihtar aldı. 
     
     Lider Türkiye Partisi 

     Lider Türkiye Partisi, ilk büyük kongresini yasanın öngördüğü sürede gerçekleştirmediği için ihtar aldı. 
     
     Sağduyu Partisi 

     Sağduyu Partisi, 2002 yılına ait parti kesin hesabını Anayasa Mahkemesi'ne ve bilgi için Yargıtay Cumhuriyet Başsavcılığı'na vermediği için ihtar aldı. 
     Her üç parti de altı aylık süre içinde ihtarın gereğini yerine getirmek zorunda. Bu partiler hakkında Hazine yardımı almadıkları için 'yardımdan yoksun bırakma' davası açılamıyor. 
     Bu nedenle ihtarın gereğini yerine getirmeyen yöneticiler hakkında Siyasi Partiler Yasası'na aykırılıktan Asliye Ceza Mahkemesi'nde dava açılabilecek. 
     
</TEXT>
</DOC>
