<DOC>
<DOCNO> 380482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/civaoglu.html </URL>
<DATE> 2005/09/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Boş havuz söylemi... 
</HEADLINE>
<TEXT>


AB'ye ilk üyelik başvurusunu yapan dönemin Dışişleri Bakanı Fatin Rüştü Zorlu, "Yunanistan kendisini boş bir havuza atsa bile onu yalnız bırakmaya gelmez. Tereddüt etmeden siz de atlayacaksınız" demişti. 
Kıbrıs Rum kesimi ve Yunanistan'ın AB kararlarına "kilit" örneklerini yaşadığımız şu günler, merhum Zorlu'nun öngörüsünü doğrulamakta. 
O günlerin altını çizmeye devam... 
.................. 
Gerçekten Yunanistan, Türkiye'den bir adım önce 8 Haziran 1959'da AB'ye o yıllardaki adıyla AET'e üyelik başvurusunda bulunmuştu. 
Dışişleri Bakanı Zorlu'nun diplomatik refleksiyle Türkiye de 2 ay bile geçmeden 31 Temmuz 1959'da AET'e ortak üyelik başvurusunu yaptı. 
Hatta... 
İç siyasetin en gergin olduğu o yıllarda geç kalarak ya da karar çıkaramayarak Avrupa meydanını Yunanistan'a bırakmak riskliydi. 
O nedenle... 
Dönemin DP iktidarı, TBMM'den karar çıkarmaksızın sadece ani bir hükümet kararıyla "ortak üyelik" isteğini Brüksel'e bildirmişti. 
.................. 
Zorlu, "ortak üyelik" sürecini hızlandırmak için diplomatik atak başlatmıştı. 
Makam odasında kabul ettiği AET büyükelçisine, "Yunanistan ile Türkiye'yi nasıl birbirine karıştırırsınız Küçük bir ülkenin potansiyeli ile Türkiye'ninki bir midir " diye sormuştu. 
Bu soru ve devamındaki söylem etkili olmuş, AET, Atina ile Ankara arasında denge arayışına girmişti. 
Sonuç... 
Yunanistan ile AET ortaklık görüşmeleri 10 Eylül 1959'da başlamıştı. 
Türkiye-AET ortaklık görüşmeleri ise, sadece 17 gün sonra, 27 Eylül 1959'da başladı. 
.................... 
Görülüyor ki, AB yolundaki yarışa Türkiye, Yunanistan ile aynı tarihte depar yaptı. 
Final ipini Yunanistan 24 yıl önce göğüsledi. 
AB'ye tam üye oldu. 
Türkiye ise, h l 3 Ekim 2005'te tam üyelik görüşmelerini başlatma kararını sökmek çabasında. 
Arada Yunanistan'a 24 yıl bile değil, belki 34 yıla uzanacak farkı yaptıran, Türkiye'ye tur bindirten nedir Bir tanesini belirtelim... 
Türkiye politikasının omurgasını belirleyen ve yarışı aynı depar çizgisinde başlatan dışişleri bakanını idam ettik. 
Şimdi... Bırakın Yunanistan'ı bir yana... 
Onun nesebi henüz belirlenmemiş çocuğu olan Kıbrıs Rum yönetimi, Türkiye'nin önünü kesiyor. 
"Yunanistan kendisini boş bir havuza atsa bile onu yalnız bırakmaya gelmez. Tereddüt etmeden siz de atlayacaksınız" söylemindeki ileri görüşü ipe çekmekle, bugün Yunanistan'ı ve Kıbrıs'ı AB'de yalnız bırakmaya dönük "Kızılelmacılık" Türkiye'ye aynı kötülüktür. 
................... 
Türkiye, oynanmakta olan oyunu net görmelidir. 
Türkiye kamuoyunda tansiyonu yükseltecek, sinirleri gerecek, toplumsal tepki patlamaları yaratacak söylemler, deklarasyon satırları, Çerçeve Belge satır aralarıyla "ipin kopması" amaçlanıyor. 
Buna karşılık Türkiye'de sinirler çelik gibi olmalıdır. 
AB yolunda kazanılmış olan mevzilerden bir adım gerilemek bile akıllardan geçmesin. 
3 Ekim virajı kesinlikle arabayı devirmeden alınmalıdır. İçeriden ve dışarıdan taş koyanlar aşılmalıdır. 
.................... 
AB-Türkiye ilişkileri tarihini bir kez daha gözden geçirdim. 
Her dönemeç çok acılı ve zorlu olmuş. Türkiye hiçbir zaman içtenlikle istenmemiş. 
Ama... Her defasında, her kopuşta yeniden mevziler kazanılmış. Söke söke mesafe alınmış. 
3 Ekim de öyle olacak. 
Tarihin bu en büyük uygarlık ve barış projesinde Türkiye'nin yer alması, Avrupa'nın ve küresel yararların gereğidir. 
Orta ve uzun vadede Kıbrıs Rum yönetiminin bile yararına olduğu görülecektir. 
Bugün AB'nin bazı üye ülkelerinde yönetimler yeterince derin ve ileri görüşlü olmayabilirler ama değişen koşullar ve zaman, onların yerini alacak olan yeni yöneticilere gerçekleri gösterecektir. 
................ 
Not Merhum Zorlu'nun söylemi, o dönemin koşulları ve AB ile ilişkilerin gelişimi için bkz Dr. Kenan Dağcı, Stratejik Öngörü, sayı 5, sayfa 88-97. 



</TEXT>
</DOC>
