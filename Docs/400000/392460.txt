<DOC>
<DOCNO> 392460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/dunya/axdun01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'in partisi Azeri halkı turuncu sevmez 
</HEADLINE>
<TEXT>


Yeni Azerbaycan Partisi'nin iki numaralı adamı Ahmetov, Milliyet'e, 'Bir narıncı turuncu renk tutturdular... Burası Ukrayna değil. Devrim filan olmayacak' dedi 

CENK BAŞLAMIŞ Bakü 


Azerbaycan Devlet Başkanı İlham Aliyev'in Yeni Azerbaycan Partisi YAP , seçimlerde oyların en az yüzde 65'ini almayı umuyor. 
Aliyev'in Genel Başkanı olduğu YAP'ın "2 numaralı ismi" Genel Başkan Yardımcısı Ali Ahmetov, Milliyet'in sorularını yanıtlarken, sonuçtan emin konuştu ve muhalefet partilerini eleştirdi. Ahmetov, halkın hükümete güvendiğini, seçmenlerin büyük çoğunluğunun desteğini alacaklarına inandıklarını belirtti. 

'Tek yaptıkları pislemek' 
Ahmetov, "Bir narıncı renk tutturdular. Siz Türkçe'de turuncu diyorsunuz. Narıncı renk kravat takıyorlar. Bayraklar taşıyorlar. Ama biliyor musunuz, Azeri halkı turuncu sevmez. Burası Ukrayna değil. Devrim filan olmayacak" dedi. 
Azerbaycan'da milli gelirin geçen yıl yüzde 20 arttığını, 300 bin kişiye iş olanağı sağlandığını belirten YAP lideri, "Onların yaptığı sadece iktidarı kötülemek, kendilerini övmek. Ne bir programları, ne felsefeleri var. Tek yaptıkları pislemek kötülemek . Eğer kaybederlerse seçim antidemokratik olacak, kazanırlarsa demokratik. Böyle şey olur mu "diye sordu. 


</TEXT>
</DOC>
