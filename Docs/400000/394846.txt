<DOC>
<DOCNO> 394846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo20.html </URL>
<DATE> 2005/11/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Atletizmde rekorlara doping kontrolü... 
</HEADLINE>
<TEXT>

     Dopingle mücadelede kararlı adımlar atan Atletizm Federasyonu, Türkiye rekortmenlerine de doping kontrolü şartı getiriyor. 
     Federasyon yönetim kurulu, 1 Ocak 2006 tarihinden itibaren ulusal ve uluslararası müsabakalarda Türkiye rekoru kıran atletlerin doping kontrolünden temiz çıkmadığı sürece rekorlarını tescil etmeme kararı aldı. Sporcuların doping kontrolü masraflarının da federasyon tarafından karşılanacağı açıklandı. 
     
     SÜREYYA İÇİN BAŞVURU 
     Atletizm Federasyonu, pistlerden men cezası 7 Ağustos 2006 tarihinde bitecek milli atlet Süreyya Ayhan'ın Avrupa Şampiyonası'nda yarışabilmesi için resmi başvuruda bulunuyor. 
     Federasyon yönetim kurulu, Avrupa Şampiyonası'nda koşabilmesi için katılması gereken baraj müsabakalarına cezası nedeniyle 7 Ağustos'a kadar iştirak edemeyecek Ayhan için Avrupa Atletizm Federasyonları Birliği'nden EAA özel izin wild card talebinde bulunacak. 
     Federasyonun başvurusuna EAA'dan olumlu cevap gelirse, 8 Ağustos 2006'da pistlere dönme hakkını elde edecek Ayhan, İsveç'in başkenti Göteborg'da yapılacak Avrupa Şampiyonası'nda koşabilecek. 
     
     TÜRKİYE 2010'A ADAY 
     Türkiye, 2010 Dünya Salon Atletizm Şampiyonası'na adaylığını resmen açıklıyor. 
     Atletizm Federasyonu, Türkiye'nin 2010 yılında yapılacak şampiyonanın İstanbul'da düzenlenmesi için Uluslararası Atletizm Federasyonları Birliği'ne IAAF resmi başvuru yapma kararı aldı. 
     
</TEXT>
</DOC>
