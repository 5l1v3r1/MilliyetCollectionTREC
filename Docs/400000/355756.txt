<DOC>
<DOCNO> 355756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo08.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyumu salladık 
</HEADLINE>
<TEXT>


Akdeniz Oyunları'nın dördüncü gününde sahneye çıkan Nurcan Taylan ile Sedat Artuç şov yaptı. 3 altın, bir gümüş madalya kazanan sporcularımız, Almeria'ya damgasını vurdu 

MURAT AĞCA 


Olimpiyat Şampiyonu tek bayan sporcumuz olan Nurcan Taylan ile Olimpiyat 3.'sü Sedat Artuç, İspanya'daki Akdeniz Oyunları'nda rakip tanımadı. 
Atina Olimpiyatı'ndan sonra yaşadığı skandallarla gündeme gelen Taylan uzun bir aradan sonra giydiği milli forma altında 2 altın madalya, üç de oyunlar rekoru kırdı. 53 kiloda mücadele eden genç sporcu, koparmadaki ilk hakkında 86 kiloyu kaldırarak, oyunlar rekoru kırdı. 2. hakkında 87 kiloda başarılı olan Taylan, altını garantileyerek, rekorunu da geliştirdi. Silkmedeki ilk denemesinde 105, ikincide de 108 kiloyu rahatlıkla kaldıran Nurcan Taylan, oyunlar rekorunu kırarak, bir kez daha altın madalya kazandı. Bu kiloda mücadele eden diğer sporcumuz Emine Karademir ise koparmada 6, silkmede de 7.'liği elde etti. 
62 kiloda podyuma çıkan Sedat Artuç, koparmada 130 kilo kaldırarak birinci olan Tunuslu Jarray'ın ardından 126 kiloyla ikincilik kürsüsüne çıktı. Tam bir taktik savaşına dönen silkme müsabakalarında ise Artuç, Fransız rakibine şans tanımadı. Son haklara girildiği Ndizka ile birlikte 155 kilo kaldıran milli sporcumuz, üçüncü denemesinde 160 kiloda başarılı oldu ve altın madalyayı boynuna taktı. 

Yıldızı parladı 

Oyunlarda önceki gün hakem hatası yüzünden altın madalyadan olan Yıldız Aras, dün açık sıklette birincilik kürsüsüne çıkarak teselli buldu 

Hakem hatasıyla karate müsabakalarının ilk gününde gümüş madalya ile yetinmek zorunda kalan Yıldız Aras, dün birinciliği kaptırmadı. 
Rafael Florido Spor Salonu'ndaki karate karşılaşmalarının son gününde Aras, Sırp Snezana Periç, Mısırlı Heba Aly ve Tunuslu Refika Dakhlaoui'yi yenerek finale yükseldi. Finalde İspanyol Gloria Casanova Rodriguez'le karşılaşan milli sporcumuz, rakibini 1-0 mağlup edip, altın madalyanın sahibi oldu. Erkekler açık sıklette mücadele eden Yusuf Başer de, yarı finalde Fransız rakibine yenilince bronz madalyada kaldı. Avrupa ve Dünya Şampiyonu Haldun Alagaş ise Akdeniz Oyunları'nda hayal kırıklığı yaşattı. Oyunların favori isimlerinden olan Alagaş, 70 kilo yarı final müsabakasında rakibine yenilerek, madalya şansını yitirdi. Karate karşılaşmalarının ikinci gününde tatamiye çıkan diğer sporcularımızdan 75 kiloda İsmail Hakkı Şen ile bayanlar 60 kiloda Esra Sertdemir, ilk turda rakiplerine boyun eğdiler. 

Minderde madalya yağmuru 

İspanya'daki güreş müsabakalarının ilk gününde minderin tozunu attık. Selçuk Çebi altına uzanırken, Yılmaz Gül ile Serkan Özden gümüş, Erkan Dündar da bronz madalya kazandı 

Almeria'da yapılan Akdeniz Oyunları'nda sporcularımızın madalya avı devam ediyor. Güreş müsabakalarının ilk gününde mindere çıkan grekoromen takımımız, 4 madalya kazandı. 
66 kilo finalinde İspanyol Muises Perre Sanchez ile karşılaşan Selçuk Çebi, rakibini 3-0 ve 3-1'lik skorlarla devirip, birincilik kürsüsüne çıkmayı başardı. 84'te Serkan Özden, Mısırlı Muhammed Muhammed'e tuşla yenilerek, 120'de de Yekta Yılmaz Gül, Yunanlı Xenofon Koutsioumpas'a 4-3 ve 3-2 yenilerek gümüş madalyada kaldı. 55 kiloda repesaj maçına çıkan Erkan Dündar ise Yunanlı Artiam Kiouregkian'ı 2-0 mağlup ederek bronz madalyanın sahibi oldu. 
Altın madalya kazanan güreşçimiz Selçuk Çebi, Şeref Eroğlu'na ateş püskürdü. Eroğlu ile aynı sıklette mücadele eden Çebi, "Büyük şampiyonalarda bana fırsat verilmiyor. Çünkü benim kilomda Şeref Eroğlu var. Buraya da onu getireceklerdi, son anda değişiklik oldu. Fırsat verildiği zaman ne yapacağımı herkese gösterdim. Bulgaristan'daki Avrupa Şampiyonasına yine benim gitmem gerekiyordu. Ancak yine onu götürdüler. Sonuçta hastalığından dolayı güreşemedi ve Türkiye bir şampiyonluktan oldu" diye konuştu. 

Devler'e darbe 78-74 

Grubundaki ilk maçında önceki gün Fas'ı 85-67 gibi farklı bir skorla mağlup eden Erkek Basketbol Milli Takımımız, ikinci maçında Bosna - Hersek'e 78-74'le boyun eğdi. Dördüncü periyoda kadar karşılaşmayı önde götüren Ay - Yıldızlı ekibimiz, son dakikalarda yorgun düşünce ilk mağlubiyetini aldı. Millilerimiz, grubundaki üçüncü ve son maçını yarın TSİ 21.30'da Yunanistan ile oynayacak. 

Maçın karnesi 
HAKEMLER Manuel Alzuria İspanya , Paolo Taurino İtalya 
TÜRKİYE Ender 6 7, Barış 6 7, Reha 7 9, Hüseyin 7 9, Ermal 6 6, Erkan 7 15, Kerem 6 8, Cevher 5 4, Kaya 5 5, Volkan 5 2, Fırat 5 2 
BOSNA - HERSEK Princ 6 6, Bavciç 7 13, Durasoviç 5 4, Tuljkoviç 9 23, Mirkoviç 8 17, Kahrimanoviç 5 2, Kadiç 5 , Durica 6 2, Memiç 6 7, Zimiç 6 4 
1. PERİYOT 26-20, DEVRE 46-38 Türkiye lehine , 3. PERİYOT 60-58, SKOR 7874 

İlkay Dikmen sekizinci oldu 

Yüzme müsabakalarında ilk iki gün olduğu gibi dün de hayal kırıklığı yaşadık. Oyunların üçüncü gününde mücadele eden 4 milli sporcumuzdan biri final yüzerken, 3'ü elendi. Finalde 200 metre kurbağalama yüzen İlkay Dikmen, 2.33.35'lik 8. oldu. Bayanlar 100 metre serbestte Gizem Papila, 400 metre karışıkta Özlem Taşkın, erkeklerde 100 metrede de Eren Onurlu elemeleri geçemedi. 

Oğuzhan bronzu kaçırdı 

Dünya Kupası Şampiyonu atıcımız Oğuzhan Tüzün, Akdeniz Oyunları'nda madalyaya uzak kaldı. Trapta mücadele eden Tüzün, sabah seansında 2. olarak, finallere kalmaya hak kazandı. Final atışlarında dördüncü sırayı alan milli sporcumuz, kürsü şansını kaybetti. Bayanlar 10 metre havalı tüfek atışlarında mücadele eden Saliha Kurteş hiçbir varlık gösteremeyerek elendi. 

Ayda Ünver zirveyi kaptı 

İspanya'daki oyunlarda dün başlayan yelken müsabakalarının ilk iki yarışının ardından Ayda Ünver liderliğe kuruldu. Laser radyalda mücadele eden Ünver, ilk yarışta 3., 2. yarışta 4. olup 7 Puanla ilk günü birinci sırada tamamladı. Erkekler laser standartta Kemal Muslubaş, 10., Güray Zümbül 13. oldu. Mistralde Koray Ezer, 7. 470'te Levent Peynirci-Okan Akdağ çifti 14., Hakan ve Efe Karakaplan ikilisi ise 13. sırada kaldı. 

Hentbolda hüsran 

Hentbol Bayan Milli Takımı, Akdeniz Oyunları'ndaki ikinci maçında S.Karadağ'a 43-40 mağlup olarak, gruptan çıkma şansını kaybetti. Artistik jimnasikte final müsabakalarına Göksu Üçtaş, 8.400 puan alarak toplam 32.700 puanla 9., Ebru Karaduman ise 8.150 puan toplayarak 12.'likte kaldı. Eskrim Milli Takımımız'dan flöre elemelerine katılan 4 sporcumuz ise elemeleri geçemedi. Erkeklerde Adnan Özsanat ve Utku Uluşahin ile bayanlarda Nilay Güngör ve Ilgın Güçlüer başarılı olamayarak, oyunlara veda ettiler. 

ETA alarmı 

İspanya'da terör örgütü ETA'nın başkent Madrid'deki bir statta bomba patlatması, Almeria'da güvenlik alarmı verilmesine neden oldu. La Peineta Stadı'nda patlayan ve maddi hasara yol açan bomba, stadın boş olması nedeniyle herhangi bir can kaybına neden olmadı. Ancak, Madrid'in 2012 Olimpiyat adaylığı aleyhinde çalışan ve geçtiğimiz şubat ayında da IOC heyetinin ziyaretinden bir gün önce bombalı eylem yapan ETA'nın, adaylık yolunda İspanya'nın en önemli sınavını verdiği Akdeniz Oyunları'nı da hedef alabileceği endişesi yaşanmaya başlandı. 

Günün programı 

BASKETBOL 
Bayanlar 
17.00 Türkiye - Fransa 
FUTBOL 
Erkekler 
23.00 Türkiye - Malta 
VOLEYBOL 
Bayanlar 
11.30 Türkiye - Arnavutluk 
BOKS 
17.00 - 23.00 
Abdulkadir Koçak 48 Kg 
Atagün Yalçınkaya 51 Kg 
Serdar Avcı 54 Kg 
Yakup Kılıç 57 Kg 
Selçuk Aydın 60 Kg 
Önder Şipal 64 Kg 
Bülent Ulusoy 69 Kg 
Savaş Kaya 75 Kg 
Yıldırım Tarhan 81 Kg 
Kurban Günebakan 91 Kg 
GOLF 
Bayanlar 
09.30 ilk gün 
Erkekler 
11.30 ilk gün 
CİMNASTİK 
Erkekler 
20.30 Artistik finalleri 
Bayanlar 
20.30 Artiktik finalleri 
ESKRİM 
Erkekler 
11.00 Ulaş Barış epe 
Bayanlar 
14.00 Emel Işık epe 
HALTER 
Erkekler 
21.00 Ekrem Celil - Yasin Arslan 69 Kg 
Bayanlar 
19.00 Emine Bilgin 58 Kg 
GÜREŞ 
Grekoromen 
11.00 Uğur Tüfenk 60 Kg 
11.00 Mahmut Altay 74 Kg 
11.00 Mehmet Özal 96 Kg 
ATICILIK 
10.00 Güçhan Ölker skeet 
15.45 Murat Şahin - Abdurrahman Akgün 50 metre yatarak 


</TEXT>
</DOC>
