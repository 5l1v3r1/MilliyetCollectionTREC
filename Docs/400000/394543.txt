<DOC>
<DOCNO> 394543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy08.html </URL>
<DATE> 2005/11/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP'li Öymen AB İlerleme Raporu, hem olumlu hem olumsuz 
</HEADLINE>
<TEXT>

     CHP Genel Başkan Başkan Yardımcısı Onur Öymen, AB ilerleme raporunun Türkiye'nin temel devlet yapısıyla bağdaşmayan unsurlar içerdiğini belirterek, ''Bu raporun olumlu yanlarını gördüğümüz gibi olumsuzluklarını da görmeliyiz ki, elbirliğiyle çözelim. Çözüm yeri TBMM'dir'' dedi. 
     Öymen, yaptığı yazılı açıklamada, 2005 AB İlerleme Raporu'na ilişkin görüşlerini dile getirdi. 
     AB İlerleme Raporu'nun ve daha önceki belgelerin serinkanlı bir şekilde değerlendirilmesi gerektiğini ifade eden Öymen, ''raporun içinden bazı cümleleri ön plana çıkararak çok olumlu ve parlak bir pembe tablo da çizilebileceğini, sadece olumsuzluklar ele alınarak 'çok olumsuz bir rapor' da denilebileceğini'' kaydetti. 
     Öymen, ''Biz CHP olarak diyoruz ki, bu rapor hem olumlu, hem olumsuz. Türkiye'nin temel devlet yapısıyla bağdaşmayan unsurları da içeriyor'' dedi. 
     
     ''GÜNEY KIBRIS'IN TANINMASI İSTENİYOR'' 
     Raporda ''dokunulmazlıkların kaldırılması, devlet memurlarının uyması zorunlu ahlak kurallarının seçilmiş insanlar için de uygulanması'' gibi önerilerin olumlu olduğunu, ayrıca eğitim, sağlık, çevre, ekonomi, insan hakları ve fikri hürriyetler gibi konularda da olumlu ifadeler bulunduğunu belirten Öymen, şunları kaydetti 
     ''Ancak bizi rahatsız eden ve gerçekten uygulanması sakıncalı olabilecek unsurlar da var. Örneğin Kıbrıs konusunda Rum gemilerine limanlarınızı, Rum uçaklarına havaalanlarınızı açın deniliyor. Bu bir şarttır. Raporda Türkiye'nin, Güney Kıbrıs ile ilişkilerini normalleştirmesi, yani hukuken Güney Kıbrıs'ı tanıması isteniyor. Kıbrıs meselesinin çözümü için Rumlar'ın istediğini öneriyor. Türkiye'nin tezi olan Kıbrıs Devletini kuran anlaşmalara ise atıfta bile bulunulmuyor.'' 
     
     ''AZINLIKLAR BÖLÜMÜ ENDİŞE VERİCİ'' 
     Rapordaki ''azınlıklar'' bölümünün de ''endişe verici'' olduğunu vurgulayan Öymen, Lozan'da azınlık olarak tanınmayan bazı grupların azınlık olarak tanınmasının istendiğini belirtti. Öymen, ''Bu daha önce etki raporunda da yer almıştı ve biz bunu Meclis'te söylediğimizde Dışişleri Bakanı 'Yok, biz bu ifadeleri çıkarttık' demişti ama bu ifadeler metinde yer alıyor'' dedi. 
     Öymen, rapordaki sivil-asker ilişkileri ile ilgili bölümün daha önceki katılım ortaklığı belgesine nazaran daha da ağırlaştırıldığını belirterek, Türkiye'nin bu konuda reform yaptığına, MGK'nın yapısını değiştirildiğine işaret etti. 
     Raporun Güneydoğu Anadolu ile ilgili bölümünde de köy koruculuğunun kaldırılmasının istendiğini ifade eden Öymen, bunun, Türkiye'nin güvenlik çıkarları dikkate alınmadan rapora eklenmiş bir hüküm olduğunu vurguladı. Öymen, şunları kaydetti 
     ''Bu raporun olumlu yanlarını gördüğümüz gibi olumsuzluklarını da görmeliyiz ki, elbirliğiyle çözelim. Çözüm yeri, TBMM'dir. Hükümet getirecek Meclis'te tartışacağız. Mesela dokunulmazlıkların kaldırılması, sendikal hakların iyileştirilmesi, kadın hakları, çocuk işçilerin durumu gibi pek çok sosyal konu zaten yapmamız gereken konular. Bu konularda hiç gecikmeden gerekli yasaları hemen çıkartmalıyız. Ama başta Kıbrıs olmak üzere Türkiye'nin çıkarlarıyla, diğer Avrupa ülkelerinin uygulamalarıyla bağdaşmayan taleplere de Meclisimiz tavır alacaktır, almalıdır.'' Meclis'te, raporda yer alan ticari konuların da konuşulması gerektiğini ifade eden Öymen, Türkiye'nin çelik sektörünü desteklemesinin istenmediğini, ancak AB'nin birçok alanda kendi firmalarını desteklediğini belirtti. Öymen, '' Bu konular iç politika malzemesi değildir, olmamalıdır. Bunlar milli meselelerdir. Bu davayı birlikte yürütürsek başarıya ulaşırız'' dedi. 
     
</TEXT>
</DOC>
