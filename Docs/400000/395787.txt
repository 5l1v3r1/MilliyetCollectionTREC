<DOC>
<DOCNO> 395787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy07.html </URL>
<DATE> 2005/11/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tomambay Kurultaya katılmayacağız 
</HEADLINE>
<TEXT>

     CHP Ankara Milletvekili Mehmet Tomanbay, CHP'nin bu hafta sonunda yapacağı kurultayı, ''dikenleriyle birlikte güllerinin de yok edildiği bir kurultay'' olarak nitelendirerek, ''Bütün demokratik haklarımızın elimizden alınması nedeniyle, antidemokratik ve meşru olmayan kurultaya katılmayacağız'' dedi. 
     Tomanbay, beraberinde CHP İstanbul Milletvekili Hasan Aydın ve eski Adıyaman Milletvekili Celal Topkan ile parlamentoda düzenlediği basın toplantısında, CHP'nin kurultaya büyük bir sessizlik içinde girdiğini söyledi. 
     Kurultay sürecinin, tümüyle ''yasadışı ve antidemokratik bir şekilde'' gerçekleştiğini savunan Tomanbay, ''Bu nedenle yapılacak kurultay da yasal değildir ve antidemokratiktir. Halkımız bunları bildiği için bu kurultayımıza ilgi duymamakta, Sayın Genel Başkan ve yönetimini kendi başına bırakmaktadır'' diye konuştu. 
     Tomanbay, CHP'ye son 4 ayda yaklaşık 67 bin yığma üye yapıldığını, bir gecede üye olan bu kişilerle, ilçe ve il kongrelerinin, bazı yerlerde kağıt üzerinde gerçekleştirildiğini öne sürdü. Anayasa Mahkemesi'nin zoruyla gündeme alınan tüzük değişiklik maddelerinin, parti tüzüğüne rağmen il başkanları ve TBMM Grubu'na gönderilmediğini belirten Tomanbay, şöyle konuştu 
     ''O kurultayı isteyen kurultay delegeleri, artık delege değildir. Bu kurultay talebini Genel Merkez'e iletmekle görevli olan ben, Aydın ve Topkan'ın kurultay delegelikleri bile ellerinden alınmıştır. 30 dolayında il başkanı ve 300 dolayında ilçe başkanı ve yönetimleri tasfiye edilmiştir. 
     Bu kurultay, dikenleriyle birlikte güllerinin de yok edildiği bir kurultay olarak tarihte yerini alacaktır. Böylesine karanlık bir dönemde, bir yandan partimize en ufak bir olumsuzluk görüntüsü vermemek, Sayın Genel Başkan ve yönetimine bir muhalefet gerekçesi oluşturmamak için, öte yandan da bütün demokratik haklarımızın elimizden alınması nedeniyle derin bir üzüntü içinde bu antidemokratik ve meşru olmayan kurultaya katılmayacağız.'' Kurultay sonrasında partiden istifa beklenip beklenmediğinin sorulması üzerine Tomanbay, CHP'yi sevdiklerini, bütün olumsuzluklara rağmen CHP'nin iktidar olması için sonuna kadar partide kalacaklarını kaydetti. 
     
</TEXT>
</DOC>
