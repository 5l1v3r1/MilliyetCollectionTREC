<DOC>
<DOCNO> 350357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko62.html </URL>
<DATE> 2005/06/09/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
İHKİB meslek liselerinden mezun olan 450 kişi diplomalarını aldı... 
</HEADLINE>
<TEXT>

     İstanbul Hazır Giyim ve Konfeksiyon İhracatçıları Birliği İHKİB meslek liselerinden mezun olan 405 öğrenci, törenle diplomalarını aldı. 
     Dış Ticaret Kompleksi’nde düzenlenen mezuniyet törenine, Ankara’daki TBMM çalışmasına katılan Milli Eğitim Bakanı Hüseyin Çelik, törenin bitiminden yarım saat sonra geldi. 
     Çelik, törene geç gelmesinden dolayı özür dileyerek, söz verdiği için gelip öğrencileri kutlamak istediğini söyledi. 
     Bakan Çelik, öğrencilere bundan sonraki yaşamlarında başarılar diledi. 
     Törende konuşan İHKİB Yönetim Kurulu Başkanı Süleyman Orakçıoğlu, hazır giyim sektörünün moda endüstrisi yolunda yaptığı sıçrayışın küresel liderliğe doğru ilerlediğini söyledi. 
     Ürünleriyle, üretimiyle ve pazarlamasıyla trend yaratan bir endüstrinin büyüme sancılarını yaşadıklarını belirten Orakçıoğlu, "Türkiye, kalite ve hizmette tekstil sektöründe haklı bir şöhretin sahibi. Bu şöhret bizi moda endüstrisinin de yıldızı yapacak" dedi. 
     Orakçıoğlu, geçmiş yıllarda makinelerin başına geçen nasırlı ellerin yerini artık okumuş nesillerin alacağını belirterek, mezun olan öğrencilerle sektörün yolunun daha da açılacağını kaydetti. 
     İl Milli Eğitim Müdürü Ömer Balıbey de mezun olan öğrencileri kutlayarak, "Hedefimiz, 20 milyon gencimizi yetişmiş, çağdaş, vasıflı insan olarak hazırlamaktır. Türkiye Cumhuriyeti’nin hedefi, rüyası budur" şeklinde konuştu. 
     Törende daha sonra İHKİB meslek liselerinden mezun olarak dereceye giren öğrencilere ödülleri verildi. 
     Tören, öğrencilere diplomalarının dağıtılmasıyla sona erdi. 
     
     MÜMTAZ TURHAN SOSYAL BİLİMLER LİSESİ’NDEKİ TÖREN 
     Milli Eğitim Bakanı Hüseyin Çelik, daha sonra Mümtaz Turhan Sosyal Bilimler Lisesi’nin yıl sonu etkinlikleri törenine katıldı. 
     Çelik, burada da geç kaldığı için törene katılanlardan özür diledi. 
     Sosyal bilimler lisesini hayata geçirmenin kendi bakanlığı dönemine nasip olduğunu belirten Çelik, "İnşallah sosyal bilimler lisesi, kuruluş amacı olan güzellikleri gerçekleştirecektir" dedi. 
     Çelik, sosyal bilimler liselerini Türkiye’nin her tarafına açmak niyetinde olmadıklarını, bunu da normal liseler durumuna düşürmek istemediklerini dile getirerek, sosyal bilimler lisesi sayısının büyük metropollerde 10’la sınırlandırılacağını kaydetti. 
     İnsanın sosyal bir varlık olduğunu ifade eden Çelik, dünyayı sosyal dehası ön planda olan kişilerin yönettiğini kaydetti. 
     Sosyal zekası ön planda olan gençlerin heba edilmemesi gerektiğini ifade eden Çelik, öğrencilerin liselerde kendi eğilimlerine göre branş seçmesinin önemine değindi. 
     Bakan Çelik’e, okul yöneticileri tarafından günün anısına kitap hediye edildi. 
     
</TEXT>
</DOC>
