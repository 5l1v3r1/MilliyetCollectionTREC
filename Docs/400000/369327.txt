<DOC>
<DOCNO> 369327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo40.html </URL>
<DATE> 2005/08/12/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Gerets "Bu kadar pozisyonla 3 maç kazanabilirdik" 
</HEADLINE>
<TEXT>

     Galatasaray Teknik Direktörü Eric Gerets, Ankaragücü maçında yakaladıkları pozisyonlarla 3 maç kazanabileceklerini söyledi. 
     Gerets, Ankaragücü’nü 1-0 yendikleri karşılaşmadan sonra yaptığı açıklamada, "Sanki İngiltere Premier Ligi’nde bir maç izlediğimi sandım. Bu maçta uzun toplar, uzun paslar, her şey vardı" dedi. 
     Karşılaşmaya 2 forvetle başladıklarını ifade eden Gerets, "Bizim düşüncemiz farklıydı. 2 forvetle bu maçı oynadık ve daha yaratıcı olduk. Necati’nin düşürüldüğü pozisyonu net göremedim. Bu pozisyonu daha sonra ben de televizyonlardan tekrar izleyeceğim" diye konuştu. 
     Seyircilere de teşekkür eden sarı-kırmızılıların teknik direktörü, seyirciler sayesinde maçı kazandıklarını belirterek, "Deplasman maçında çok iyi bir performans gösterdik ve 3 puanın sahibi olduk" dedi. 
     Ankaragücü Teknik Direktörü Adnan Şentürk de yaptığı açıklamada, maçı, uzatma dakikalarında tartışmalı bir golle kaybettikleri için çok üzgün olduğunu söyledi. Şentürk, "Uzatma dakikalarında tartışmalı bir golle yenildik. Futbolcularım çok yürekli mücadele etti. Bu mücadeleyi her maçta verdikçe, böyle pozisyonlar bizim lehimize dönecektir" ifadesini kullandı. 
     
     CEMAL AYDIN 
     Ankaragücü Kulübü Başkanı Cemal Aydın, Galatasaray maçında emeklerinin ellerinden alındığını kaydetti. Aydın, karşılaşma sonrası basına yaptığı açıklamada, "Bu karşılaşmada çok emek var. Emeğimiz elimizden alındı. Nedense hep Galatasaray maçlarına denk geliyor" şeklinde konuştu Bölge hakemlerinin, kendi bölgesinden takımların maçlarını yönetebilmesi uygulamasını da eleştiren Aydın, şunları söyledi 
     "Bizim maçlarımızda geçen sezon İsmet Arzuman’dı, şimdi de Selçuk Dereli. Bu kadar şahsiyetsiz bir maç yönetilemez. Bu sene uygulamaya konulan bölge hakemlerinin kendi bölgesinden de takımların maçlarını yönetmesi uygulaması, ilk bizim maçta gerçekleştirildi ve kurban biz olduk. Galatasaray bizi 4-0 yense bile önemli değildi. Ümit Karan futbolcuların üstüne çıktı, ancak hakem bunu göremedi. Galatasaray, hiç Selçuk Dereli yönetiminde yenildi mi, bunun araştırılması gerekir. 
     Galatasaraylı futbolculara helal olsun. Bundan sonra başka bir açıklamada bulunmak istemiyorum." 
     
     ERGUN GÜRSOY 
     Galatasaray 2. Başkanı Ergün Gürsoy ise Ankaragücü’nün kazanmak için hiç bir şey yapmadığını iddia ederek, "Ankaragücü, kazanmak için oynamadı, vakit geçirmek için oynadı. Buna top toplayıcıları bile dahil ettiler. Konuşmaya hiç hakları yok. Bana göre de hakem bir çok pozisyonu görmedi. 3 puan için seviniyoruz. Futbolcularımı kutluyorum. 
     Bu maçta en az 15 pozisyonumuz vardı. Her maçta böyle oynarsak kesin şampiyonuz" diye konuştu. 
     
</TEXT>
</DOC>
