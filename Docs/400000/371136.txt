<DOC>
<DOCNO> 371136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun26.html </URL>
<DATE> 2005/08/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat Rumlar Türkiye'yi veto edemez 
</HEADLINE>
<TEXT>

     KKTC Cumhurbaşkanı Mehmet Ali Talat, Rumların, ''Türkiye'nin AB ile müzakerelere başlamasını veto edemeyeceğini'' belirterek, ''Türkiye'nin hangi koşullara tabi olarak müzakerelere başlayacağı, 17 Aralık'ta belirlenmiştir. Neyi veto edecekler'' dedi. 
     Talat, bugünkü bir kabulü sırasında gazetecilerin soruları üzerine, Türkiye'nin AB ile müzakerelere başlama kararının verildiğini, imzaların atıldığını kaydederek, ''Rum tarafının uğraşının, sadece ve ancak bir gürültü olduğunu, başka bir anlamı olmadığını'' söyledi. 
     Türkiye'nin limanlarını Rumlara açmaması konusunda da Talat, ''Bizim limanlarımız açıldığında, Türkiye limanları da açılacak'' dedi. 
     Türkiye'nin zaten ''Bütün izolasyonları karşılıklı kaldıralım'' önerisinde bulunduğunu hatırlatan Talat, şöyle konuştu 
     ''Aslına bakarsınız, bizim limanlarımız ve havaalanlarımızın kapalı olduğuna dair Rum tarafının geçmişte yaptığı deklarasyonun geri alınması, izolasyonları büyük ölçüde ortadan kaldıran bir adım olacaktır. O zaman da Türkiye, durumu çok daha rahat değerlendirecek ve eğer bu AB ile yapılan Ankara Anlaşması'nı genişleten protokolün bir gereğiyse onu yerine getirecektir. 
     Ancak karar siyasidir. Rum yönetiminin kararı siyasidir bizim limanlarımız ve havaalanlarımızın kapalı ilan edilmesi kararı siyasidir çünkü halen fiilen çalışıyorlar. Siyasi olduğuna göre, bu siyasi karara karşılık Türkiye'nin aldığı karar da siyasidir. Siyasi kararlar birlikte kaldırılabilir.'' 
     
</TEXT>
</DOC>
