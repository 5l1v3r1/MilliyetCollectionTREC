<DOC>
<DOCNO> 391794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur23.html </URL>
<DATE> 2005/11/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şehit olan er Özcan'ın cenazesi toprağa verildi 
</HEADLINE>
<TEXT>

     Şırnak’ın Uludere İlçesi’nde terör örgütü üyeleriyle çıkan çatışmada şehit olan er Ümit Özcan’ın cenazesi, Gaziantep’te toprağa verildi. 
     Ulu Cami’de düzenlenen cenaze törenine, şehit erin ailesi, yakınları, CHP Gaziantep Milletvekili Mustafa Yılmaz, Gaziantep Valisi Lütfullah Bilgin, Büyükşehir Belediye Başkanı Asım Güzelbey, 5. Zırhlı Tugay Komutanı Tuğgeneral Necdet Sezginer, İl Jandarma Komutanı Albay Süleyman Yüksel, Emniyet Müdürü Ali Yılmaz, Merkez Valisi Hasan Özdemir ile vatandaşlar katıldı. 
     Cenaze töreni sırasında sık sık fenalaşan şehit er Ümit Özcan’ın annesi Bahar Özcan’a, sağlık görevlileri müdahale etti. Şehit erin kardeşi Şenel Özcan’ın, "Al bayrağa sarılı bayram günü şehit olan kardeşim" diye ağladığı görüldü. 
     Şehit er Ümit Özcan’ın ağabeyi Musa Özcan, kendisinin de askerliğini Şırnak’ta yaptığını ve bir yıl önce askerden geldiğini, kardeşinin de 6 aydır Şırnak’ın Uludere İlçesi’nde vatani görevini yaptığını söyledi. 
     Cenaze namazının kılınmasının ardından, Ümit Özcan’ın cenazesi, bir süre askeri bando eşliğinde askerlerin omuzlarında taşındı. Tabuta sarılmak isteyen şehit yakınları, fenalık geçirdi. 
     Şehit er Ümit Özcan’ın cenazesi, Yeşilkent Mezarlığı’ndaki şehitlikte toprağa verildi. 
     
</TEXT>
</DOC>
