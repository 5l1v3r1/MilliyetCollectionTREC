<DOC>
<DOCNO> 383825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun40.html </URL>
<DATE> 2005/10/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Chirac Türkiye üye olmak için 'kültürel devrim' yapmalı 
</HEADLINE>
<TEXT>

     Fransa Devlet Başkanı Jacques Chirac, Türkiye'nin AB'ye üyelik şartlarını yerine getirebilmesi için büyük bir ''kültürel devrime'' ihtiyaç duyacağını öne sürdü. 
     Chirac, İtalya Başbakanı Silvio Berlusconi ile görüşmesinden sonra düzenlenen basın toplantısında, '' Türkiye Başarılı olacak mı Bunu söyleyemem. Umarım, ama tam emin değilim'' dedi. 
     Türkiye'nin AB'ye katılımının Fransa'da referanduma sunulacağını yineleyen Chirac, demokrasilerde olması gerektiği gibi Fransızların son sözü söyleyeceğini belirterek, ''Zamanı gelince göreceğiz'' diye konuştu. 
     Berlusconi de, basın toplantısında, Türkiye'ye kapıyı kapamanın, ''bir aşığı reddetmek gibi'' affedilemez olacağını belirtti. 
     ''Böyle bir durumda bu aşkın, nefrete ya da nefrete yakın bir şeye dönüşebileceği'' uyarısında bulunan Berlusconi, Türkiye ile AB üyelik müzakerelerinin başlatılmasının, Batı ile Müslüman dünyası arasında bağlantı kurulması için bir fırsat sunduğunu ifade etti. 
     
     'AB KAPIYI KAPATIRSA, TÜRKİYE KÖKTENCİLİĞE KAYABİLİR' 

     Fransa Cumhurbaşkanı Jacques Chirac, AB kapıyı kapatırsa Türkiye'nin köktenciliğe kayabileceğini söyledi. 
     Chirac, İtalya Başbakanı Sergio Berlusconi ile düzenlediği ortak basın toplantısında, "Eğer biraz hafif mizahi hareketle, bulaşıcı bir tepkiyle, siz Avrupalı değilsiniz, gidin denirse, kim bize bu topluluğun köktenciliğe kaymayacağını söyleyebilir" dedi. 
     Sürecin sonunda Fransızların Türkiye'nin üyeliği konusunda referanduma çağrılacağını anımsatan Chirac, ayrıca "Kim size Fransızların 15 yıl sonra ne isteyeceğini bugünden söyleme izni veriyor " sorusunu sordu. 
     Fransa Cumhurbaşkanı Türkiye'nin AB ile bütünleşmesinden yana olduğunu da anımsatarak, "Biraz geleceği düşünmek gerekir" diye konuştu. 
     Jacques Chirac, basın toplantısında, "Çocuklarımızın gerçekten barış ve demokrasinin kökleştiği, mümkün olduğunca geniş bir alanda yaşamalarını istiyoruz. Bu Avrupa'nın olabildiğince kuvvetli olmasını istiyoruz" dedi. 
     
</TEXT>
</DOC>
