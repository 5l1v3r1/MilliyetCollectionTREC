<DOC>
<DOCNO> 369157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtirazın reddine 
</HEADLINE>
<TEXT>


Tahkim Kurulu, Fenerbahçe'nin seyircisiz oynama cezasına yaptığı itirazı geri çevirdi. Sarı-Lacivertli takım, Şükrü Saracoğlu Stadı'ndaki Diyarbakır maçını boş tribünler önünde oynayacak 


Profesyonel Futbol Disiplin Kurulu'nun, Everton'la oynanan özel karşılaşmada bir taraftarın tribünde silahla yaralanması nedeniyle 1 maç seyircisiz oynama cezası verdiği Fenerbahçe, Tahkim Kurulu'nda umduğunu bulamadı. Tahkim dün yaptığı toplantıda, PFDK'nın, Sarı - Lacivertli kulübe verdiği cezaya yapılan itirazı oy çokluğuyla reddetti. Fenerbahçe ile Diyarbakırspor yarın boş tribünler önünde karşılaşacak. 
Toplantıda karşı oy kullanan üye Samim Ünan'ın cezanın 250 bin YTL para cezasına çevrilmesi talebi de reddedildi. 

Özdemir'den tepki 
Yazılı açıklamada, "Emniyet tutanaklarında çok sayıda biletsiz seyircinin stada girişinin sağlandığı, bu konuda kulüp tarafından hiçbir tedbirin alınmadığı kanaatine ulaşılmıştır" ifadesi kullanıldı. 
Tahkim'in kararı, Fenerbahçe'nin tepkisini çekti. Başkanvekili Nihat Özdemir, "Bir çocuğa bile yönetmelikleri okutsanız, hiçbir ceza almayacağımıznı söyler. PFDK ve Tahkim adına, taraftarımızdan özür dileriz" dedi. Toplantıda, Fenerbahçe ile Gençlerbirliği arasında krize neden olan Deniz konusu da ele alındı. Sarı - Lacivertliler, milli futbolcunun lisansının tescil edilip, edilmediğini sordu. Tahkim ise Deniz'e 2006'ya kadar tüm parasını ödediğini bildiren Fenerbahçe'nin verdiği bilgilerin, SPK ve maliyeden araştırılması kararını aldı. 

Neşeli çalışma 

ERDOĞAN DERMANCI 

Sarı - Lacivertli takım, Samandıra Tesisleri'nde dün akşam yaptığı 45 dakikası basına açık olan antrenmanla Diyarbakırspor maçı hazırlıklarına devam etti. Teknik Direktör Daum yönetimindeki idmanda, futbolcular koşudan sonra koordinasyon çalışmaları yaptı. Oyuncuların neşeli tavırları dikkat çekerken, Anelka ve Appiah'ın birbirlerini sırtlarında taşıması renkli görüntüler oluşturdu. Futbolcular ardından alt sahada 6'ya 3 top kapma mücadelesi yaparken taktik çalışması öncesi basın mensupları tesislerin dışına çıkarıldı. İdmana sakatlığı süren Servet ve iki gün önce dizi dönen Recep katılmadı. Üç gündür idmanlara katılamayan Kemal ise takımdan ayrı olarak çalıştı. Bu arada antrenmanda yer alan Anelka, basın mensuplarının görüşme talebini kabul etmedi. 

Milan Baros yedekte 

Sarı - Lacivertli yönetimin, Anelka'nın ayrılması halinde Liverpool'lu Çek golcüye imza attıracağı ileri sürüldü 

YUSUF KOBAL 

Fenerbahçe Yönetimi, Nicolas Anelka'nın yedeğini buldu. Ciddi transfer teklifleri alan Fransız yıldızın, takımdan ayrılma olasılığını düşünen Sarı - Lacivertli idareciler, son Şampiyonlar Ligi Şampiyonu Liverpool'da forma giyen Milan Baros'u alternatif isim olarak belirledi. Yöneticilerin, Anelka'nın gitmesi durumunda, Çek yıldıza imza attıracağı belirtildi. Dış İlişkiler Sorumlusu Hakan Bilal Kutlualp'in, Baros'un kadroya dahil edilmesi konusunda tüm hazırlıkları yaptığı, transferin Anelka'nın tavrına göre netleşeceği vurgulandı. Yöneticilerin, Liverpool'un bu sezonki Şampiyonlar Ligi ön eleme turu maçlarında forma giymemiş olması nedeniyle Milan Baros'a sıcak baktıkları ifade edildi. Çek yıldız, Liverpool - CSKA Sofya rövanşında da oynamazsa, transfer edildiği taktirde Fenerbahçe'nin Devler Ligi maçlarında görev yapabilecek. 



</TEXT>
</DOC>
