<DOC>
<DOCNO> 375498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/spo08.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna işi bitirdi 1-1 
</HEADLINE>
<TEXT>


Grubumuzun zirvesinde bulunan Sarı-Mavililer, Gürcistan ile deplasmanda berabere kalıp, tarihinde ilk kez Dünya Kupası'na katılmayı garantiledi 


Dünya Kupası Grup Elemeleri'nde bizim de yer aldığımız ikinci grupta lider durumda bulunan Ukrayna, Gürcistan ile deplasmanda 1-1 berabere kaldı ve Almanya vizesini kaptı. Sarı-Mavililer, Rotan'ın 44. dakikadaki golüyle 1-0 öne geçti. Devre bu sonuçla kapanırken, Ukrayna ikinci yarıda pek varlık gösteremedi. 
Ev sahibi 89'da Gakhoidze'nin şok golüyle 1 puanı kaparken, altı maçtır kalesinde gol görmeyen konuk ekibin yine altı maçlık galibiyet serisi de son buldu. Ama Ukrayna bu sonuçla Dünya Kupası Finalleri'ne Avrupa'dan giden ilk takım olmayı başardı. Gürcistan'ın cezası nedeniyle Tiflis'te seyircisiz oynanan karşılaşmaya favori çıkan Ukrayna'da özellikle Shevchenko ve Voronin gibi yıldızlar etkili olamadı. 1991'de Sovyetler Birliği'nin bölünmesiyle bağımsızlığını kazanan Ukrayna milli takımlar seviyesinde tarihinde ilk kez uluslararası bir futbol turnuvasına katılma hakkı elde etti. 
Grubumuzun iddiasız iki ekibini karşı karşıya getiren maçta Tiran'da Arnavutluk, Kazakistan'ı 2-1 mağlup etti. 

Sasa Ilic golünü attı 

Galatasaray'ın sezon başında Partizan'dan transfer ettiği Sasa Ilic, Sırbistan Karadağ'ın Belgrad'da Litvanya'yı 2-0 yendiği maçta attığı gol ve ortaya koyduğu başarılı futbolla büyük alkış topladı. Sırbistan 18. dakikada Kezman'ın golüyle öne geçerken, Sarı - Kırmızılı yıldız 75. dakikada galibiyeti perçinleyen vuruşu yaptı. Geçen sezon Beşiktaş forması giyen John Carew de Norveç'in deplasmanda Slovenya'yı 3-1'lik skorla devirdiği maçta konuk ekip adına perdeyi açan golü attı. Norveç bu sonuçla 5. grupta İskoçya ile deplasmanda 1-1 berabere kalan lider İtalya'ya 2 puan daha yaklaştı. 

Joe Cole'den üçlük 

Dünya Kupası Elemeleri'nde altıncı grupta zirve mücadelesi veren İngiltere, Galler'i deplasmanda tek golle geçti. İki Ada ekibini karşı karşıya getiren maçta İngilizler'i 3 puana taşıyan golü 54. dakikada Joe Cole attı. Aynı grubun lideri Polonya ise sahasında Avusturya'yı 3-1 yendi. Trabzonlu Szymkowiak 90 dakika Polonya forması giydi. 1. grupta Romanya evinde Çek Cumhuriyeti'ni Mutu'nun iki golüyle devirip, rakibinin şansını zora soktu. Hollanda, Ermenistan deplasmanını Nistelrooy ile geçip, zirvedeki yerini sağlamlaştırdı. Diğer sonuçlar Andorra - Finlandiya 0-0, Estonya - Letonya 2-1, Rusya - Liechtenstein 2-0, İsviçre - İsrail 1-1, Moldova - Belarus 2-0, İskoçya - İtalya 1-1, K.İrlanda - Azerbaycan 2-0, İsveç - Bulgaristan 3-0, İzlanda - Hırvatistan 1-3, Bosna Hersek - Belçika 1-0, Macaristan - Malta 4-0, Portekiz-Lüksemburg 6-0 

Bülent'e büyük jest 

Bulgaristan ile geçtiğimiz ay deplasmanda oynanan özel maçta uzun yıllar başarıyla taşıdığı A Milli Takım formasını son kez giyerek Ay - Yıldızlı ekibe veda eden Bülent Korkmaz mücadele öncesi duygusal anlar yaşadı. Futbol Federasyonu Başkanı Levent Bıçakcı, Bülent'e Türk futboluna yaptığı hizmetlerinden dolayı ödül verdi. Duygulandığı gözlenen tecrübeli savunma oyuncusu tribünlerden büyük alkış aldı. 
Daha sonra protokol tribününe çıkaran Bülent Korkmaz'ın, Cumhurbaşkanı Ahmet Necdet Sezer ve Türkiye Büyük Millet Meclisi Başkanı Bülent Arınç ile tokalaşırken, Başbakan Recep Tayyip Erdoğan ile öpüşmesi dikkati çekti. 


</TEXT>
</DOC>
