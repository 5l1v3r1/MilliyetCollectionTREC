<DOC>
<DOCNO> 369839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/axspo02.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmaz böyle şey 
</HEADLINE>
<TEXT>


Üniversite futbol takımımız G.Kore sınavında 3-1 öne geçti, çeyrek finale göz kırptı. Sadece bir gol için, teslim olmuş rakibi önünde son 10 dakikada birçok pozisyonu harcadı, averajla klasman maçlarına kaldı 

MURAT AĞCA 


Universiade'de iddialı olduğumuz futbolda hüsran yaşadık... Gruptaki son maçında Güney Kore ile karşılaşan milli takım, rakibini 3-1 yenmesine rağmen averaj farkıyla çeyrek final şansını kaçırdı. 
Ay - Yıldızlı ekibimiz, Hasan Kabze'nin 13. dakikada bulduğu golle devreyi 1-0 önde kapadı. İkinci yarıya hızlı başlayan Güney Kore, 48'de Yeon'un golüyle eşitliği sağladı. Son 10 dakikaya girildiğinde ataklarını sıklaştıran milliler, 80'de Jung Park'ın kendi kalesine gönderdiği topla eşitliği bozdu. Bu dakikadan sonra rakip kale önünde birçok pozisyon bulan takımımız, 86'da da Emirhan'ın ayağından attığı golle farkı 2'ye çıkardı. Çeyrek finale çıkması için bir gol daha atması gereken Ay - Yıldızlılarımız, yakaladığı net pozisyonları değerlendiremedi. Millilerimizi ilgilendiren grubun diğer maçında Fas'ı 2-0 yenen Brezilya, artı iki averajı olan Afrika temsilcisiyle çeyrek finale yükselirken, takımımız klasman mücadelesi vermeye hak kazandı. Teknik Direktör Ünal Karaman, maçtan sonra yaptığı açıklamada, "Ülkemize madalya kazandırmak istiyorduk, ama olmadı. Tribünleri dolduran tüm taraftarlara teşekkür ediyorum" diye konuştu. 

Maçın karnesi 
STAT Alsancak 
HAKEMLER Pavel Kralovec Çek , Nejatij Hosseın İran , Volkan Alasbaş 
TÜRKİYE İlker 5 , Tuna 6 , Ahmet 5 , Ozan 6 , Kemal 6 Dk.71 Mehmet Al 6 , Emirhan 7 , Serkan 6 , Fatih 6 Dk.76 Veysi , Kazım 5 , Hasan Kabze 7 , Taylan 5 Dk.71 Tufan 5 
GÜNEY KORE Yoo Hyun 5 , Jung Park 4 , Yeo 4 Dk.90 Jae Park , Hwang 3 , Yeon 4 , Kı Hyun 4 , Chang 4 Dk.83 Sim 3 , Bae 4 Dk.64 Han Jong 5 , Seo 4 , Han 5 
GOLLER Dk. 13 Hasan Kabze, 48 Yeon, 80 Jung Park k.k. , 86 Emirhan 
SARI KARTLAR Hwang, Yeo, Chang Güney Kore , Ozan, Tuna Türkiye 

Minderde şova devam 

Güreş Milli Takımı, İzmir'de fırtına gibi esiyor. Önceki gün 2 madalya kazanan Ay- Yıldızlı ekibimiz dün de Tevfik Odabaşı ve Hakan Koç ile gümüş, Fahrettin Özata ile bronza uzandı 

SAYCAN SAYIM 

İzmir'de devam eden Dünya Üniversite Yaz Oyunları'nda ilk madalyalarımızı alan Serbest Güreş Milli Takımı, dün de kürsüye çıkmayı başardı. 60 kiloda Tevfik Odabaşı ve 96'da Hakan Koç ile gümüş madalya kazanan Ay - Yıldızlı ekibimiz, 74'te Fahrettin Özata'yla da bronzun sahibi oldu. 
Finalde Amerikalı Nathan Gallick'le karşılaşan Odabaşı, ilk periyodu 6-2 kazanmasına rağmen ikinci periyodu 1-0, üçüncü bölümü ise son saniyelerde verdiği puanlarla 3-0 kaybederek, ikincilik kürsüsüne çıktı. Finalde ABD'li Tomhas Rowlands ile altın madalya mücadelesi veren Koç da tutuk bir oyun ortaya koydu. Rakibine 2-0'la boyun eğen milli sporcumuz, gümüş madalya ile yetindi. 
Repesaj müsabakalarına kalan Fahrettin Özata ise ilk maçında Moğol Dorjvaanchig Gombodorj'u, ikinci maçında Gürcü Gela Saghirashivili'yi 2-0 mağlup etti. Üçüncülük karşılaşmasında Rus Ali Denilkhanov'la karşılaşan genç güreşçi, taktik savaşı şeklinde geçen müsabakayı 2-1 kazanmayı başardı. 

BASKETBOL 
Devler yine ezdi 

Erkek Basketbol Milli Takımı, gruptaki son maçında Brezilya'yı farklı bir skorla geçti. Rakibi karşısında üstün bir oyun sergileyen Ay - Yıldızlı ekip, devreyi 59-34 önde kapadığı müsabakayı 121-76 kazandı. Grubu 6 puanla yenilgisiz lider tamamlayan milliler, Universiade'de 2. tura yükselmeyi başardı. 

VOLEYBOL 
Rakip tanımıyorlar 

Erkek Voleybol Milli Takımı, Dünya Üniversiteler Yaz Oyunları'ndaki galibiyet serisini dün Bulgaristan karşısında da sürdürdü. Rakibini 3-1 mağlup eden Ay - Yıldızlılar, çeyrek finale çıkmayı garantilerken, gruptaki son maçını bugün 18.00'de İsviçre ile oynayacak. 

Sultanlar coştu 

Üniversite oyunlarında önceki gün Tayland'a boyun eğen Filenin Sultanları, dün Kanada'ya şans tanımadı. Karşıyaka'da oynanan müsabakayı baştan sona üstün götüren Bayan Voleybol Milli Takımı, rakibini 25-16, 25-14, 25-17'lik setlerle 3-0 yendi. Oyunlarda ikinci galibiyetini alan Ay - Yıldızlı ekibimiz, 4. maçında bugün 20.00'de Çek Cumhuriyeti ile karşılaşacak. 

OKÇULUK 
Hedef şaştı 

İzmir Kulübü Tesisleri'nde yapılan olimpik yay müsabakalarında mücadele eden Okçuluk Milli Takımı, elemeleri geçemedi. Erkeklerde Mehmet Darılmaz, Tunç Küçükkayalar, Uğur Balıkçı, bayanlarda ise Damla Günay, Gülcan Çakır, Burcu Çeviren, finallere kalamadı. 

CİMNASTİK 
Ebru'dan veda 

Oyunlarda Artistik Cimnastik Milli Takımı adına mücadele eden son sporcumuz Ebru Karaduman da organizasyona veda etti. Halkapınar Spor Salonu'ndaki bireysel final müsabakalarında 19. olan Karaduman, elenmekten kurtulamadı. 

FUTBOL 
Tayvan dağıttı 

Grubundaki son maçında bugün Tayvan karşısına çıkan Bayan Futbol Takımı, sahadan 5-2'lik farklı bir skorla yenik ayrıldı. Tsai 2 , Cheng, Hsu, Lin'in gollerine Ay - Yıldızlı ekibimiz Gamze ve Reyhan'ın sayılarıyla karşılık verdi. Çeyrek final şansını kaybeden milliler, yarından itibaren klasman müsabakalarına çıkacak. 

SUTOPU 
Havuz sefası 

İzmir'deki oyunlarda üçüncü maçına çıkan Sutopu Milli Takımı, Portekiz'i 19-4 yenerek, çeyrek finale yükseldi. Önceki gün tarihinde ilk kez İspanya'yı yenen Ay - Yıldızlı ekibimiz, yarın oynanacak Yunanistan - İtalya maçının galibiyle, yarı finale çıkmak için karşılaşacak. 

Rekor katılım 

Dünya Üniversiteler Yaz Spor Oyunları'na katılan delegasyon sayısı 130 ülkeden 7 bin 25'e ulaşırken, organizasyon tarihindeki rekor katılım gerçekleşti. Oyunlar Köyü Başkanı Suavi Özcan, günde 100 ile 200 arasında sporcu ve delegasyon üyesinin İzmir'e geldiğini belirterek, "Her gün 5-6 ülkenin bayrakları göndere çekiliyor. Birkaç gün içinde sayının 7 bin 500'e ulaşmasını bekliyoruz" dedi. 

GÜNÜN PROGRAMI 

ATLAMA 
10.00-13.00-17.00 
Erkekler 3 m tramplen 
Narlıdere Yüzme Havuzu 
ATLETİZM 
08.00-12.00 ve 18.00-22.30 
Atatürk Stadı 
ARTİSTİK CİMNASTİK 
17.15-21.00 
Alet finalleri 
Halkapınar Spor Salonu 
BAYANLAR GÜREŞ 
10.00-13.00, 17.00-20.00 
Eleme ve finaller 
Özel Yamanlar Lisesi 
OKÇULUK 
09.30-12.00, 16.30-19.30 
Elemeler İzmirspor Kulübü Tesisleri 
TEKVANDO 
09.00-19.00 
58, 63 ve 67 kilolarda eleme ve 
finalLER Kültürpark 4 nolu salon 
TENİS 
10.00 Tekler 3., çiftler 2. 
tur maçları Karşıyaka Tenis Merkezi 
VOLEYBOL 
18.00 Türkiye - İsviçre E 
20.00 Türkiye - Çek Cumhuriyeti B 
Karşıyaka Spor Salonu 
YÜZME 
09.30-17.30 Eleme ve finaller 
Manisa 


</TEXT>
</DOC>
