<DOC>
<DOCNO> 354103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur08.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yargıtay Üvey çocuk evlat edinilebilir 
</HEADLINE>
<TEXT>

     Yargıtay 2. Hukuk Dairesi, eşlerden birinin, en az iki yıldan beri evli olmaları veya kendisinin 30 yaşını doldurmuş bulunması koşuluyla diğerinin çocuğunu evlat edinebileceğine karar verdi. 
     Durdane Pişkin, eşi Kemal Pişkin’in ikinci eşi Fatma Ak’tan olan 1977 doğumlu, evli oğlu Abdullah Pişkin’i evlat edinmek istemiyle dava 
     açtı. 
     Alanya 1. Asliye Hukuk Mahkemesi, yasal engel nedeniyle davanın reddine karar verdi. Hüküm temyiz edilmeksizin kesinleşti. Adalet Bakanlığı, hükmün kanun yararına bozulması istemiyle Yargıtay’a başvurdu. 
     Yargıtay 2. Hukuk Dairesi, yerel mahkemenin kararını sonuca etkili olmamak üzere bozdu. 
     Kararda, 4721 Sayılı Türk Medeni Kanunu’nun çeşitli maddelerine atıfta bulunuldu. 
     Yasanın, eşlerden birinin, en az iki yıldan beri evli olmaları veya kendisinin 30 yaşını doldurmuş bulunması koşuluyla diğerinin çocuğunu evlat edinebileceği belirtilen kararda, şöyle devam edildi 
     "Davacının dosya içinde mevcut nüfus kaydından 1943 doğumlu olduğu ve eşi Kemal Pişkin ile 8 Mayıs 1964 tarihinde evlendiği anlaşılmaktadır. 
     Mahkemece, davacının Medeni Kanun’da belirtilen koşulları taşıdığı ve eşinin ergin çocuğunu evlat edinmesinde yasal engel bulunmadığı göz önünde bulundurulmaksızın yazılı şekilde hüküm kurulması usul ve yasaya aykırıdır." Yargıtay 2. Hukuk Dairesi’nin kararı, Resmi Gazete’de yayımlandı. 
     
</TEXT>
</DOC>
