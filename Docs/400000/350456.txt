<DOC>
<DOCNO> 350456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur35.html </URL>
<DATE> 2005/06/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Zeynep Gül Özal Boşanma davasında yalancı tanıklar dinlenildi 
</HEADLINE>
<TEXT>

     Merhum 8. Cumhurbaşkanı Turgut Özal’ın gelini Zeynep Gül Özal, Efe Özal’dan boşanmak amacıyla açtığı davada "yalancı tanıkların dinlenildiğini" iddia etti. 
     İstanbul 1. Aile Mahkemesi’ndeki duruşmaya, Efe Özal’ın avukatı Çetin Yıldırımakın ile davacı Zeynep Gül Özal ve avukatı Hasan Çağlayan katıldı. 
     "Gizlilik kararı" nedeniyle basın mensuplarının alınmadığı duruşmada, Efe Özal’ın 3 tanığının dinlenildiği öğrenildi. 
     Duruşmanın, davalı tarafın diğer tanıklarının dinlenilmesi amacıyla ertelendiği belirtildi. 
     Adliyeden ayrılırken basın mensuplarının sorularını yanıtlayan Zeynep Gül Özal, diğer tarafın iddialarını ispatlayamadığını belirterek, "Duruşmada yine yalancı tanıklar dinlendi" dedi. 
     
     DAVA VE CEVAP DİLEKÇESİ 
     Zeynep Gül Özal’ın avukatları tarafından hazırlanan dava dilekçesinde, Efe Özal’ın, evliliğin başladığı 1991 tarihinden bu yana hemen hemen hiç işte çalışmadığı, vaktinin neredeyse tümünü gece geç saatlere kadar film izleyerek, gündüzleri de uyuyarak geçirdiği belirtiliyor. 
     Efe Özal’ın, Zeynep Gül Özal’a yönelik kısıtlayıcı davranışlarının yanında kıskanç olduğuna da yer verilen dilekçede, evlilik birliğinin temelden sarsılmış olması nedeniyle çiftin boşanmaları isteniyor. 
     Dilekçede, çiftin çocukları Kaan Turgut ve Semra Naz’ın velayetlerinin, davalı sorumlu bir ebeveyn gibi davranmadığı için Zeynep Gül Özal’a bırakılması, Efe Özal’dan da çocukların masrafları için toplam 20 milyar lira iştirak nafakası ile her ay verilmek üzere 10 milyar lira yoksulluk nafakası isteniyor. 
     Dilekçede ayrıca, çiftin oturduğu Rumelihisarı’ndaki eve konulan "aile konutu" şerhinin kaldırılması talep ediliyor. 
     Efe Özal’ın avukatı Çetin Yıldırımakın’ın hazırladığı cevap dilekçesinde ise davacının iddialarının gerçek dışı olduğu savunularak, taraflar arasında boşanma sebebi yaratacak hiçbir olay olmadığı için "haksız ve hukuki nitelikten yoksun boşanma talebinin reddi" isteniyor. 
     
</TEXT>
</DOC>
