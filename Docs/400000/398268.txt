<DOC>
<DOCNO> 398268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur27.html </URL>
<DATE> 2005/11/26/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Başbakan Erdoğan, Eğitim-Sen eylemini değerlendirdi... 
</HEADLINE>
<TEXT>

     Başbakan Recep Tayyip Erdoğan, Eğitim-Sen'in eylemiyle ilgili olarak, ''Şu ana kadar tutuklananların hiçbirisi, enteresandır, öğretmen değildir'' dedi. 
     Başbakan Erdoğan, İspanya'ya hareketinden önce Esenboğa Havalimanı'nda yaptığı açıklamada, iki önemli toplantıya katılmak üzere bu ülkeye gittiğini söyledi. 
     Mallorca'da katılacağı ilk toplantının Türkiye için özel bir önem ve anlam ifade ettiğini belirten Erdoğan, buradan Medeniyetler İttifakı çerçevesinde ilk büyük ve somut adımın atılacağını kaydetti. 
     Akil Adamlar Toplantısı'nın açılışını da gerçekleştireceklerini anlatan Erdoğan, burada ortak bir basın toplantısı düzenleyerek Medeniyetler İttifakı ile ilgili görüş ve beklentilerini de dünya kamuoyuna açıklayacaklarını söyledi. 
     Akil Adamlar Grubu'nun eş başkanlığını Devlet Bakanı Mehmet Aydın'ın yapacağını ifade eden Başbakan Erdoğan, bunun da Türkiye'nin küresel barış adına Medeniyetler İttifakı için ne kadar büyük önem taşıdığının göstergesi olduğunu söyledi. Erdoğan, ''Türkiye'nin, insanlığın huzuru, barış ve refaha katkıları büyük olacaktır'' diye konuştu. 
     Daha sonra Barcelona'ya geçerek burada, Avrupa Akdeniz Hükümet ve Devlet Başkanları Zirvesi'ne EUROMED katılacaklarını belirten Erdoğan, akşam da İspanya Kralı'nın devlet ve hükümet başkanlarına vereceği yemeğe iştirak edeceklerini kaydetti. 
     
     SORULAR 
     Başbakan Recep Tayyip Erdoğan, bir gazetecinin ''Siz Danimarka'da, ROJ TV katıldığı için toplantıyı terk etmiştiniz, ancak bir CHP milletvekili ROJ TV'ye mülakat verdiğini açıkladı. Bugün de bu davranışının arkasında durdu. Bu konuda ne diyeceksiniz'' şeklindeki sorusuna, şu karşılığı verdi 
     ''Benim şu anda farklı bir siyasi partiye mensup bir milletvekilinin terör örgütünün patronajında olan ve Danimarka'nın Kültür Bakanlığı'ndan yayın müsaadesi almış böyle bir televizyona röportaj yapmasını değerlendirmem doğru olmaz. Ben bunu halkımın takdirine bırakıyorum, kendi partisinin yönetiminin takdirine bırakıyorum. Dolayısıyla bundan daha fazlasını söylemek bana düşmez.'' Başbakan Erdoğan bir başka gazetecinin, Eğitim Sen'in eylemiyle ilgili sorusu üzerine de, Eğitim-Sen'in böyle bir organizasyonu yaparken bunun istihbaratını alan Ankara Valiliği'nin günler öncesinden yazılı uyarılar yaptığını söyledi. 
     Başvurularını yapması halinde kendilerine bir miting alanının gösterileceğinin Valilikçe duyurulduğunu da kaydeden Erdoğan, sendikanın basın açıklaması yapmak istemesi halinde aynı şekilde belirlenen yerlerin Valilik tarafından gösterildiğini belirtti. Erdoğan, ''Basın açıklamasının şekli de bellidir. On bin kişiyle yapılmaz ki bu olay. 100-300 kişiyle yaparsın'' diye konuştu. 
     
     '' KANUNSUZ OLARAK BU İŞİ YAPACAĞIM DERSEN''... 
     '' Kanunsuz olarak ben bu işi yapacağım dersen orada bu ülkenin güvenlik güçleri üzerine düşen görevi yapmak durumundadır'' diyen Başbakan Erdoğan, şöyle konuştu 
     ''Güvenlik güçlerimiz böyle bir kanunsuz eyleme müsaade etmemişlerdir ve bir şiddet uygulaması yapmamışlardır. Eğer zorla yol kesmeye kalkarsanız yol kesene herhalde güvenlik güçleri, buyur sen yolu kes diyemez. Niye Oradan vatandaş gelecek, geçecek. Güvenlik güçleri vatandaşımızın da güvenliğini sağlamak zorundadır. Ben bu yolu keserim diyemezsin. Bunun adı özgürlük olamaz. Bu, demokratik, laik, sosyal hukuk devletinin içinde hak ile özgürlük ile izah edilemez. Güvenlik güçlerinin yaptığı da budur.'' Ankara Valiliği'nin mitinglerin yapılacağı gün trafik düzenini sağlamak gibi gerekli önlemleri alması gerektiğini ve bunun için de bu toplantıların önceden bildirilmesinin önem taşıdığını belirten Erdoğan, şunları kaydetti 
     ''Ama, sen dersen ki, ben istediğim yerde bunu geleceğim, yapacağım, ben istediğim yerde bunu yapacağım, ben kanunsuz bunu yapacağım. Hiçbir zaman laik, demokratik, sosyal hukuk devletinde buna müsaade edemeyiz. 
     
     ''TAVİZ VEREMEYİZ'' 
     Güvenlik güçlerimiz de üzerine düşen görevi en az zararla kurtarmanın gayreti içinde olmuştur. Muhakkak bir şeyler olmuştur. Su sıkmıştır, sıkacak tabii... Bu da onun en az caydırıcı rolleridir ve bugün de emniyetimiz bu caydırıcı rollerinden birini oynamıştır. Şu ana kadar da elimize gelen bilgilerde ciddi bir sorun da söz konusu değildir. Bir şey daha bu arada söyleyeyim Şu ana kadar tutuklananların hiçbirisi, enteresandır, öğretmen değildir.'' Erdoğan, bir gazetecinin, ''Yüzü maskeli eylemciler de vardı'' demesi üzerine, ''Anlayın yani... Buradan ne yapılmak istendiğini anlayın'' karşılığını verdi. 
     Ankara'da dün bakanlar ve Genelkurmay'dan ilgili yetkililerle bir toplantı yaptıklarını ve toplantının ardından yaptıkları yazılı açıklamada en geniş anlamda Türkiye'nin genel asayiş durumunu gözden geçirdiklerini duyurduklarını anımsatan Erdoğan, ''Biz bu konularda asla taviz veremeyiz. Tavizsiz olarak yasalar içinde atılması gereken adımlara özgürlükler noktasında da gereken önemi yine vereceğiz ama asla taviz veremeyiz. Alınması gereken tedbirler neyse onu da alırız'' diye konuştu. 
     
</TEXT>
</DOC>
