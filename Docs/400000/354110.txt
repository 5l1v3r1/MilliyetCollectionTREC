<DOC>
<DOCNO> 354110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur15.html </URL>
<DATE> 2005/06/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kurabiye için birbirlerini ezdiler 
</HEADLINE>
<TEXT>

     Onur SAĞSÖZ- Levent AKPINAR DHA 

      ERZURUM’da, fantazi müzik sanatçısı İbrahim Erkal’ın da katıldığı bir akaryakıt istasyonunun açılış töreninde, kurabiye izdihamı yaşandı. Kadın ve çocuklar, petrol istasyonundaki masalara konan kurabiye ve meyve sularından alabilmek için adeta birbirlerini ezdi. 
     ANAP eski il başkanı ve MKYK üyesi Vahit Bingöl’ün 1 milyon 200 bin YTL harcayarak Erzurum- Artvin karayolu üzerindeki Şükrüpaşa semtinde yaptırdığı akaryakıt istasyonunu törenle açıldı. Açılış törenine AKP Erzurum milletvekilleri Ömer Özyılmaz ve Muzaffer Gülyurt, Vali Celalettin Güvenç, AKP’li Büyükşehir Belediye Başkanı Ahmet Küçükler ile sanatçı İbrahim Erkal katıldı. Sanatçı İbrahim Erkal’ı görmek için akaryakıt istasyonuna akın eden çoğunluğu kadın ve çocuklar, açılış konuşmalarının yapıldığı sırada petrol pompalarının yanına kurulan masalardaki kurabiye ve meyve sularından alabilmek için birbirleriyle yarıştı. Masaların üzerindeki kurabiye ve meyve sularını kısa sürede tüketen kadın ve çocuklar, kendilerine müdahale eden görevlilerle tartıştı. Daha sonra çocuklar, açılış töreni için gönderilen çelenklerdeki çiçekleri de talan ettiler. 
     
</TEXT>
</DOC>
