<DOC>
<DOCNO> 395719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun28.html </URL>
<DATE> 2005/11/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İsrail'den Papa'ya davet 
</HEADLINE>
<TEXT>

     İsrail Cumhurbaşkanı Moşe Katsav, Papa 16. Benediktus'u İsrail'e davet etti. 
     Papa'nın daveti kabul ettiği ve gelecek yıl İsrail'i ziyaret etmesinin beklendiği bildirildi. 
     İsrail Radyosu'nun haberine göre, halen İtalya'da resmi ziyarette bulunan İsrail Cumhurbaşkanı Katsav, bugün Vatikan'da Papa 16. Benediktus ile görüştü. Görüşmenin ardından basın toplantısı yapan Katsav, Papa'yı İsrail'e davet ettiğini ve ziyaretin 2006 yılında yapılmasını beklediğini söyledi. 
     Katsav'ın Papa ile görüşmesinde, Avrupa'daki antisemitizm yanı sıra İsrail'deki Hıristiyanlığın kutsal mekanlarının durumu ve geleceğinin de ele alındığı belirtildi. 
     Ziyaret sırasında Katsav'ın Papa'ya, Megiddo'da geçenlerde bulunan eski bir kiliseye ait fotoğrafları da ilettiği bildirildi. 
     16. Benediktus'un selefi Papa İkinci Jean Paul de 2000 yılında İsrail'i ziyaret etmişti. 
     Vatikan'a İsrail'den cumhurbaşkanlığı düzeyinde ilk ziyareti yapan Katsav, dün de İtalya Başbakanı Silvio Berlusconi ve Dışişleri Bakanı Gianfranco Fini ile görüşmüştü. 
     
</TEXT>
</DOC>
