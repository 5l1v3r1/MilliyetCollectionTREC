<DOC>
<DOCNO> 371381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/axspo03.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
II. pankart krizi 
</HEADLINE>
<TEXT>


Yönetim, Metin Oktay'ın, "Galatasaray bir din, bir mezhep gibidir. Bu yüzden Galatasaraylılığımla gurur duyuyorum" sözlerinin yazılı olduğunu pankartın Malatyaspor maçında asılmasına izin vermedi 

ÖZEL HABER HALİL ÖZER 


Galatasaray'da yönetim ile taraftarlar arasındaki gerilim giderek artıyor. Hem transfer, hem de Bülent Korkmaz olayı yüzünden yaşanan krize Malatyaspor maçı öncesi yeni bir halka eklendi. 
Sarı - Kırmızılı taraftarlar 1500 Euro'ya yaptırılan ve 90 metre boyunda olan, üzerinde de Metin Oktay'ın, "Galatasaray bir din ve mezhep gibidir. Bu yüzden Galatasaraylılığımla gurur duyuyorum" sözlerinin yer aldığı pankartı asmak için yönetime başvurdular. 
Başta Başkan Özhan Canaydın olmak üzere birçok yöneticinin kendilerine gizli bir mesaj olarak algıladıkları bu pankarta karşı çıktıkları öğrenildi. Bazı yöneticilerin "Aramız zaten taraftarla kötü. Bırakalım assınlar. Bir şey olmaz" önerisi de kabul görmedi. Karara tepki gösteren Galatasaraylı taraftarların, Malatyaspor maçı öncesi kulüp binası önünde Başkan Özhan Canaydın'a tepki olarak pankartı açma kararı aldıkları belirtildi. 

Aslan'da çifte standart 

Yabancı oyuncuların, transfer taksitleri ödenirken, yerlilerin cebi yine boş kaldı 

ERHAN TELLİ 

Sarı - Kırmızılı yönetim takım içinde yaptığı ödeme uygulamasıyla yeni bir kriz yarattı. 
Hafta başında yabancı oyuncuların günü gelen transfer taksitlerinin gizlice ödendiği, günlerdir paralarını bekleyen yerli futbolcuların hesaplarına ise para yatırılmadığı öğrenildi. Bu durumu öğrenip büyük rahatsızlık duyan yerli oyuncuların isyan noktasına geldikleri bildirildi. 
Yeni transfer Sasa İlic'in transfer peşinatının ödenmemesi üzerine ayaklanmasıyla başlayan kriz, yönetimin elini kolunu bağlarken, diğer yabancı oyuncuların da günü gelen transfer taksitleri, yönetimi böyle bir uygulamaya itti. Ribery olayını bir daha yaşamak istemeyen yöneticiler, yabancı oyuncuların sözleşmelerinde yer alan ağır şartlar ve serbest kalma maddeleri yüzünden, vakit geçirmeden yaklaşık 2 milyon dolarlık ödemeyi, bu oyuncuların banka hesaplarına yatırdı. 

Eric Gerets ders verdi 

Bir günlük iznin ardından Malatyaspor maçının hazırlıklarına başlayan Galatasaray'da Teknik Direktör Gerets sık sık çalışmayı durdurarak oyuncularını uyardı. Belçikalı oyuncu bir ara Hasan Şaş ile Cihan'ı yanına çağırarak nasıl oynamaları gerektiğini uzun uzun anlattı. Çift kale maç sırasında oyuncuların bir hayli hırslı oldukları gözlenirken, zaman zaman tartışmalar yaşandı. Bademcik enfeksiyonu geçiren Altan ile Ümit Karan takımla birlikte çalıştı. 

Boyalı saldırı 

Bodrum'da dün açılışı yapılan Galatasaray Store Mağazası, sabaha karşı boyalı saldırıya uğradı. Kimlikleri belirlenemeyen kişiler, macamlara, sarı - lacivert renklerle "Çeçen Genç Fenerliler", "Genç Fenerliler Reis", mağazanın önündeki zemine de büyük harflerle "Fenerbahçe" yazdılar. Grup, iş merkezinin bekçisinin durumu farkedip müdahale etmesi üzerine kaçtı. 


</TEXT>
</DOC>
