<DOC>
<DOCNO> 378438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo41.html </URL>
<DATE> 2005/09/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
12 Dev Adam, Sırbistan-Karadağ'da... 
</HEADLINE>
<TEXT>

     S.Gökhan Akengin Bildiriyor 

34. Avrupa Erkekler Basketbol Şampiyonası finallerine katılacak A Milli Takım, Sırbistan-Karadağ'a geldi. 
     İstanbul'dan, yaklaşık 1.5 saat süren bir uçak yolcuğunun ardından grup maçlarını yapacağı eski adı Titograd olan Karadağ Cumhuriyeti'nin başkenti Podgorica'ya gelen milli takım kafilesi, daha sonra kent merkezine yaklaşık 70 kilometre uzaklıktaki oteline geçerek, dinlenmeye çekildi. 
     A Milli Takım Başantrenörü Bogdan Tanjeviç, Podgorica'da yaptığı açıklamada, ''Çok sayıda maç yaptık, uzun bir kamp dönemi geçirdik, şu anda form düzeyimiz yüzde 90'larda, maç günü bu yüzde 100'e çıkacak'' dedi. 
     Şu ana dek yaptıkları hazırlık maçlarında kendi oyunlarına dikkat ettiklerini ifade eden Sırp çalıştırıcı, ''Ama bugünden itibaren Litvanya maçına bakıyoruz. Litvanya bir basketbol ekolü ve her zaman her turnuvaya hazır olarak geliyorlar. Buraya da madalya için geliyorlar'' diye konuştu. 
     Tanjeviç, Türkiye'nin artık bir takım niteliği kazandığını ve bunu oyuncularının başardığını belirterek, tek handikaplarının, oyuncularının maç başlamadan önce karşılaşmayı ''kazandık'' demeleri olacağını sözlerine ekledi. 
     Podgorica'daki ilk antrenmanını bu gece yapacak olan A Milli Takım, gruptaki ilk maçında 16 Eylül Cuma günü Litvanya ile TSİ 22.00'de karşılaşacak. 
     
</TEXT>
</DOC>
