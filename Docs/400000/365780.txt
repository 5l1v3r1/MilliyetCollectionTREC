<DOC>
<DOCNO> 365780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/guncel/gun06.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Yusufeli'ni sevindirdi 
</HEADLINE>
<TEXT>


ANKARA Milliyet 

Danıştay 10. Dairesi, yapımı halinde Yusufeli ilçe merkezini tamamen sular altında bırakacak Yusufeli Barajı ve Hidroelektrik Santralı projelerinin, Türk ve ABD şirketlerinden oluşan konsorsiyuma yaptırılmasına ilişkin Bakanlar Kurulu kararını iptal etti. 

Rapor hazırlanmadı 
Yusufeli Belediye Başkanlığı, Kılıçkaya Belediye Başkanlığı, Yusufeli İlçesini Güzelleştirme Yaşatma ve Kültür Varlıklarını Koruma Derneği, projenin iptali istemiyle yapılan başvurunun reddine ilişkin işlem ve santralın yapımına ilişkin 23 Temmuz 1997 tarihli Bakanlar Kurulu Kararı'nın iptali istemiyle dava açmıştı. 
10. Daire de bakanlık işlemiyle Bakanlar Kurulu kararını iptal etti. Davalı Başbakanlık ile Enerji ve Tabii Kaynaklar Bakanlığı, kararı temyiz edebilecek. 
Dava dilekçesinde, bölgede birçok kamu binası ve lojmanın sular altında kalacağı, bu binaların yeniden yapılmasının devlete yükleyeceği maliyetin barajın getirisinden fazla olacağı öne sürülmüştü. Dilekçede, hazırlanacak bir Çevresel Etki Değerlendirme ÇED raporunun olumsuz olacağı, bu nedenle zorunlu olmasına rağmen ÇED raporu hazırlanmadığı ifade edilmişti. 


</TEXT>
</DOC>
