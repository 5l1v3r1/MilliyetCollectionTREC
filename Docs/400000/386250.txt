<DOC>
<DOCNO> 386250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/aspo.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Play-OHH 0-1 
</HEADLINE>
<TEXT>


Arnavutluk önünde sıkıntılı geçen 45 dakika ile herkes gerildi. Ancak, A Milli Takımımız ikinci yarıda silkindi, aldığı üç puanla grubu ikinci bitirip, baraja yükseldi 


90 dakika 

BİLAL MEŞE 

Doğrusu ilk yarıda Milli Takım'ı tanımakta güçlük çektik Olimpiyat Stadı'nda Almanya'yı perişan eden, kolektif oyundan müthiş örnek veren Türkiye, aynı başarıyı maalesef gösteremedi. 
Tek değişiklik Nihat'ın yerine Okan'ın oynaması... Aslında Terim'in, Almanya karşısındaki on biri sahaya sürmesi teknik adam doğrusuydu. Ne var ki ay-yıldızlı ekibin ayaklarına kurşun bağlamışlar, ne doğru dürüst bir kombine atak, ne de bir fırsat. 
Rakip, ununu elemiş, eleğini asmış Hiç bir iddiaları yok... Ancak topu oynayan onlar, pozisyon üreten yine onlar... Biz ise tam tersi... Bu tabloda ilk yarıda Millilerden ALTIN gol beklemek, karanlığa kürek çekmekten öteye gidemezdi, gitmedi de. 
Arnavutluk özellikle ay-yıldızlı ekibin sol kulvarını Dallku'nun bindirmeleriyle iyi kullandı. 28'de Tare, savunmasından gelen uzun topu, solunda hareketlenen Bogdani'ye kafayla indirdi, tecrübeli futbolcu soluyla sert vurdu, savunmaya çarpan top kornere gitti. 
33'te Arnavutluk savunmasından seken topla ceza alanı dışında Selçuk buluştu, öylesine vurdu, top kaleci de kaldı. 
Ay-yıldızlı ekibin vasatı aşamayan oyununda Arnavutluk, bu dakikadan sonra çok adamla kalemize yüklendiler. Nitekim 38'de yüreğimiz ağzımıza geldi Sağdan kazanılan korner atışını Skela kullandı, penaltı noktası üzerine kesti, Volkan çıktı, topa sahip oldu derken elinden kaçırdı, Bogdani araya girdi, dokundu, Volkan bu inanılmaz hatasını yine kendisi önledi. 

Ah Halil ah 
Terim, ilk yarıdaki kötü görüntüyü değiştirmek için, Okan ve Yıldıray'ı kenara alırken, Nihat ile Emre'ye oyuna sürdü. İyi ki sürdü, 47'de Halil Altıntop'u görebildi. Bu dakikada Emre orta alanda uzun top kesti, Selçuk kafayla Halil'in önüne indirdi, ne var ki genç futbolcu penaltı noktasına yakın bir yerden topu file yerine üstten auta gönderdi. 
Tümer Metin, yine forvetlerin yapamadığını yaptı, 58'de sağ ayağıyla hem takımımızı, hem de ülkemize derin nefes aldıran gole imzasını çaktı. Ümit Özat soldan yay üzerine kesti, Halil Altıntop yükseldi, topu Tümer Metin'e indirdi, tecrübeli futbolcu sağ ayağının içiyle fileleri gördü 0-1 
Golden sonra ağırlığını sahaya koyan ay-yıldızlılar, 61'de soldan Tümer indi, arka direğe kesti, savunmanın arkasına sarkan topa, Selçuk gelişine sert vurdu, top savunmaya çarparak kornere çıktı. 
77'de Tümer solunda hareketlenen Ümit'i gördü, tecrübeli futbolcu penaltı noktasına kesti, Nihat kafayı vurdu, top kalecide kaldı. 
Karşılaşmanın kalan dakikaları tam bir izdirap oldu Kronometreye bakmaktan maçı izleyemedik. Arnavutluk oyunun son bölümlerinde tüm hatlarıyla kalemize yüklendi, ancak ay-yıldızlı ekibimiz, topu kazandığı anlarda zamana karşı oynarak, olası bir gol tehlikesini önledi. 
Zor da olsa play - off'a kalmanın sevinci, ilk yarıdaki kötü futbolumuzu unutturdu bize. 
Evet, şimdi asıl zorluk başlıyor... play-off'da işimiz daha zor. 
Kim çıkarsa çıksın, Ay-Yıldızlı ekibimiz yeter ki istesin, elemeyeceği takım yoktur. 
Arnavutluk'tan zaferle dönerken, sadece canımızı sıkan Emre Belözoğlu gibi bir silahımızdan yoksun baraj maçına çıkacak oluşumuz. 
Tebrikler Terim ve öğrencileri... 
Türkiye sizinle gurur duyuyor... 

Barajı Tümer kurdu 

Maçın kahramanı Tümer Metin son 3 karşılaşmada attığı altın değerinde gollerle Milli Takımımız'ın baraja kalmasında başrolü oynadı. 2-2'lik Danimarka maçında 2. golü atan süper solak, 1-0 kazandığımız Ukrayna deplasmanında tek golün altına imzasını koydu. Arnavutluk maçında da galibiyeti getiren golü kaydeden Tümer, bu üç karşılaşmada ay - yıldızlı ekibe 7 puan kazandırdı. Teknik Direktör Fatih Terim maç sonrası Tümer'e övgü yağdırdı. Terim, "Tümer ve Alpay grubun yükünü çektiler. Tümer'in benim için çok önemli olduğunu söylemiştim. O mutlu, biz mutluyuz" dedi. 

'Buyursun, gelsin' 

Fatih Terim, sıranın finallere geldiğini söyledi. İlk yarıda zorlandıklarının altını çizen tecrübeli hoca, "İddialar takımı gerdi. Saha elverişli değildi. Ya gol yersek düşüncesi de etkili oldu" dedi. 
İkinci devre her şeyin değiştiğini vurgulayan Terim, çıkan spekülasyonlara ise şu yanıtı verdi. "Teoriler üretmeyi seviyoruz. Kimsenin emeğine ve terine haksızlık edemezsin. Kimse kimseye bir şey vermez, biz de almak istemiyoruz. Zaten aslan gibi alıyoruz. İkinci yarıda çizginin üstünde, cambaz gibi, uçuruma yuvarlanmadan play - off'a kalmayı kutladık. Ancak gonül isterdi ki, direkt finallere gidelim. Ne yapalım, sıra sıra gideceğiz". 
Fatih Terim, play - off'taki rakipler için ise "Açıkçası ikinci sınıf bir takım yok. Hepsi dişli. Kim buyurursa buyursun" yorumunu yaptı. Milli hoca, bir gazetecinin "Tribünlerde dostluk kazansın pankartı vardı. Ne anlama geliyor" sorusuna "Her zaman dostluk kazanır. Tribünde "Stop Terim" diye pankart gördüm, ama Terim continiue devam " diye cevap verdi. Ayrıca "Maçı Danimarkalı Gravesen de izledi. Onlara göre sonuç belliydi" sözlerine sinirlenen Fatih Terim, "Arkadaşlar, saçma sapan sorular sormayalım, futbolun içinde kalalım" dedi. 

MAÇTAN NOTLAR 
Maç Kadıköy'de 
MİLLİ Takımımız, play-off maçını Kadıköy'de oynayacak. Federasyon Başkanı Levent Bıçakcı, 12 veya 16 Kasım'da oynayacağımız maçın Şükrü Saracoğlu Stadı'nda yapılmasına karar verdiklerini söyledi. 

Silahlarıngölgesinde 
AY- yıldızlı kafilemizin güvenliği için Arnavutluk'ta olağanüstü önlemler alındı. Milli Takım'ın kaldığı otelde beş kişiden oluşan keskin nişancı nöbet tutarken, statta da özel tim çatıdan çevreyi kontrol etti. 

Nuri'siz takım 
FATİH Terim, stresli bir maçı kaldıramayacağı gerekçesiyle Nuri Şahin'i 18 kişilik kadroya almadı. Nuri ile birlikte Orkun, Serkan, Gökhan ve İbrahim Akın da tribünde oturdu. 

Soydaşlar 
YUNANİSTAN'DA bulunan soydaşlarımız, Arnavutluk'a akın etti. Komşu'dan otobüslerle Tiran'a gelen Türkler ile birlikte yaklaşık 2 bin taraftar, "Türkiye" sesleriyle tribünleri inletti. 

Kürüm'den jest 
ELBASAN kentinde fabrikaları olan Beşiktaş'ın eski yöneticilerinden Haşmet Kürüm Milli Takımımız için seferber oldu. Kürüm'ün, çoğu Arnavut olan 370 çalışanı, tribünlere "Dostluk kazansın" pankartı açtı, statta Millilerimiz'e destek verdi. 

'Herkes istiyor' 
TİRAN'DA maçı izleyen UEFA Asbaşkanı Şenes Erzik, Play-off'ta rakibin kim olacağının çok fazla önemi olmadığını söyledi. Erzik, "Almanya'ya gitmeyi herkes istiyor. Almanya'nın kendisi de Türkiye'nin orada olmasını istiyor. Herkesin ortak isteği budur" dedi. 

2. GRUP PUAN DURUMU TAKIM O G B M A Y P Ukrayna 12 7 4 1 18 7 25 TÜRKİYE 12 6 5 1 23 9 23 Danimarka 12 6 4 2 24 12 22 Yunanistan 12 6 3 3 15 9 21 Arnavutluk 12 4 1 7 11 20 13 Gürcistan 12 2 4 6 14 25 10 Kazakistan 12 0 1 11 6 29 1 


</TEXT>
</DOC>
