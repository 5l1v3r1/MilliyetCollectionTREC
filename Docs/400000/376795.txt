<DOC>
<DOCNO> 376795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo24.html </URL>
<DATE> 2005/09/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şenol Güneş Yabancı oyuncu sayısı 3 yada daha aşağı olmalı 
</HEADLINE>
<TEXT>

     Trabzonspor Teknik Direktörü Şenol Güneş, hedeflerinin önlerindeki 3 maçtan 9 puan almak olduğunu söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, sezon başına göre bugün daha iyi olduklarını belirterek, ''Ama daha da iyi olacağız. Önümüzde Gaziantepspor maçı var. Bu maçla birlikte hedefimiz önümüzdeki 3 maçta 9 puan almak ve Galatasaray maçında liderliği ele geçirmek'' dedi. 
     Gaziantepspor'un gücünü bildiklerini vurgulayan Güneş, ''Gaziantepspor ligde iyi sonuçlar almıştır. Bizim de gücümüz ve kalitemiz ortada. Gaziantepspor ile dostluk içinde bir karşılaşma oynayacağız. Geçtiğimiz yıl Gaziantep'de kaybettiğimiz puanları düşünmeden maça çıkacağız'' diye konuştu. 
     Bordo-mavili takımda Hasan Üçüncü'nün dün yapılan idmanda sakatlandığını belirten Güneş, şöyle devam etti 
     ''Hasan Üçüncü'nün bu hafta oynaması zor gibi görünüyor. Ayrıca Mehmet Yılmaz da idmanda hafif bir sakatlık geçirdi. Onun durumu bugün belli olacak. Takımımın çalışma arzusu gayet iyi. Bu iki oyuncu dışında sakat futbolcumuz bulunmuyor. Taraftarımızın da desteğiyle Gaziantepspor maçını alacağız.'' Türkiye'de bazı yabancı futbolcuların AB statüsünde oynatılma isteğini doğru bulmadığını belirten Güneş, ''Türkiye, AB'ye girerse bu iş zaten sorun olmayacak. Ben, takımda yabancı oyuncu sayısının ya 3 ya da daha aşağı olması gerektiğini düşünüyorum. Eğer 6 yabancı olacaksa serbest bırakılmalı'' şeklinde konuştu. 
     Güneş, takımların saha içerisindeki 18 kişilik kadrolarının da 23'e çıkartılması gerektiğini, böylece altyapıdan gelen oyuncuların forma şansı bulabileceğini belirtti. 
     Milli Takım'ın Ukrayna karşısında elde ettiği galibiyetin tüm Türkiye'yi mutlu ettiğini dile getiren Güneş, şunları kaydetti 
     ''Milli takımın 2006 Dünya Kupası'na gideceğine inanıyorum. Bizim futbolcularımız gayet başarılı oynamışlardır. Ama olaya duygusal olarak bakmak doğru değil. Başlarında bir hoca var ve hoca kendi seçim hakkını kullanıyor. Ben bizim oyuncuları da diğer oyuncuları da başarılı buluyorum. Fatih Tekke komple bir oyuncu olduğu için bu konuda zenginliğini hoca böyle kullanmış. Ama gol atmaması sonucu eleştirilmesini doğru bulmuyorum.'' 
     
</TEXT>
</DOC>
