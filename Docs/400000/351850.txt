<DOC>
<DOCNO> 351850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy03.html </URL>
<DATE> 2005/06/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Meslek yüksekokulluya askerlik indirimi yasa teklifi oluyor... 
</HEADLINE>
<TEXT>

     AKP Erzurum Milletvekili Ömer Özyılmaz, meslek yüksekokulu mezunlarına askerlik indirimi sağlanması, mezunlarına "işletme" kredisi verilmesi ile bu okul mezunlarını çalıştıracak işyerlerine vergi, SSK primi indirimi getirilmesini öngören bir yasa teklifini Meclis Başkanlığı’na vermeye hazırlanıyor. 
     Milli Eğitim Bakanlığı’nca üzerinde çalışılan ve özellikle askerlik indirimine ilişkin olarak Milli Savunma Bakanlığı’nın görüşünün gelmesi beklenen meslek liselerine ve meslek yüksekokullarına yönelik projenin mimarı Erzurum Milletvekili Ömer Özyılmaz, konuyu yasa teklifi haline dönüştürdü. Özyılmaz’ın, önümüzdeki günlerde TBMM Başkanlığı’na vermesi beklenilen teklifinde meslek yüksekokullu mezunları için askerliğin üçte bir oranında düşürülmesi isteniyor. Aynı şekilde bu okul mezunlarına çalışma hayatında destek verilmesini öngören teklifte, istihdamda meslek yüksekokulu mezunlarına öncelik verilmesi planlanıyor. Özyılmaz’ın teklifinde yer alacak öneriler şöyle 
     "-Meslek Yüksekokulu mezunlarına, kamu sektöründe, kendi alanlarında, işe alınacaklar arasında öncelik tanınmalı ve özlük hakları bakımından da lise mezunu ile üniversite mezunu arasında bir noktadan değerlendirilip işe başlatılmalıdırlar. 
     -Askerlik, lise mezunlarına göre bu okul mezunları için 1 3 oranında azaltılmalıdır. 
     -Bu okul mezunlarından, kendi alanında iş yeri açma ve geliştirme çalışması yapanlara destek olmak maksadıyla devlet, düşük maliyetli ’işletme’ kredisi vermelidir. 
     -Meslek Yüksekokulu mezunlarını çalıştıran özel sektör kurumlarına, mezun sayısına paralel vergi ve SSK primi indirimi gibi muafiyetler getirilmelidir." Özyılmaz, meslek yüksekokullarının üniversite kampüsleri içinde yer alması gerektiğine de dikkat çekerken, böylelikle bu okulda öğrenim gören öğrencilerin kendilerini üniversiteli hissedebileceklerini kaydetti. 
     
     İLKÖĞRETİMDE MESLEKLER TANITILMALI 
     Özyılmaz, ayrıca mesleki eğitimin güçlendirilmesi için ilköğretim kademesinin de devreye sokulması gerektiğini vurguladı. Ana meslek alanlarının, eğitim imkanlarının, mesleki teknik öğretim programlarının, sosyo-ekonomik ve statü yönünden kişiye kazandıracaklarının ilköğretim çağında öğrencilere anlatılmasının önemli olduğunu belirten Özyılmaz, bunun için ilköğretimin 7. ve 8. sınıflarında, meslekleri bu yönüyle tanıtan iki dönemlik bir dersin konulmasını istedi. 
     
</TEXT>
</DOC>
