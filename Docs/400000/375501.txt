<DOC>
<DOCNO> 375501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/spo12.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadı kazanı 
</HEADLINE>
<TEXT>


İRFAN KURTULMUŞ 


Türkiye kendi sahasında 2006 Dünya Kupası'na katılma yolundaki en önemli rakibi Danimarka'yı elinden kaçırarak işini zora soktu. 
Bizim grup çok ilginç bir grup. Lider Ukrayna, Gürcistan deplasmanında 1-1 berabere kalıyor, Türkiye ise evinde 2-1 önde götürdüğü mücadelenin uzatma dakikalarında galibiyeti koruyamayarak büyük fırsat tepiyor. 
Alpay - İbrahim Toraman - Ümit Özat ve Hamit Altıntop'tan kurulu savunma güvensiz ve kademe anlayışı eksikliğiyle rakibine maç boyunca çok sayıda gollük pozisyon verdi. 
Uzun bir aradan sonra yeniden kadroya giren Hakan Şükür gibi bir forvetin psikolojik baskı nedeniyle yakaladığı 2 gollük fırsatı kaçırması, Fatih Tekke'nin yetersiz kalıp, net pozisyonları gole çevirememesi rakibin 1 puanla sahadan ayrılmasına neden oldu. 
İlk yarıda Türk futbolunun hastalığı olan lüzumsuz çalımlar ve şov merakı boldu. Danimarka "cadı kazanı" olarak nitelediği İnönü Stadı'nda beklediği üç puanı alamadı ama belki de ikincilik kapısını açacak 1 puanı almayı başardı. 
Türkiye ise Okan ve Tümer'in attığı mükemmel gollere rağmen rakibine 1 puanı adeta hediye etti. 
Danimarka Teknik Direktörü Morten Olsen'in jokeri Soren Larsen bu maçta da görevini yaparak ülkesine altın değerinde 1 puan kazandırdı. 
Şimdi çarşamba günü Ukrayna deplasmanında, Dünya Kupası'na gitmeyi garanti altına alan güçlü rakibimiz karşısında çetin bir sınava çıkacağız. Buradan galibiyetle dönmememiz için sebep yok. Tabii dün akşamki hataların tekrar edilmemesi şartıyla. 




</TEXT>
</DOC>
