<DOC>
<DOCNO> 357201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/asiy.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ülkeye sahip çıkın' 
</HEADLINE>
<TEXT>


Baykal, vatandaşlara, "Meclis susturulmak isteniyor, Türkiye'ye sahip çıkın. Lütfen memleketin kaderine el koyun. Memleketi, keyfi bir iktidara teslim etmeyin" dedi 

ANKARA Milliyet 


AKP, içtüzüğü değiştirerek Bankacılık ve Sosyal Güvenlik Yasa Tasarıları'nı Meclis tatile girmeden ve "temel yasa" kapsamına alıp madde madde müzakere ettirmeden hızla TBMM'den geçirmeye hazırlanırken, CHP Genel Başkanı Deniz Baykal, vatandaşlara, "Meclis susturulmak isteniyor, Türkiye'ye sahip çıkın" çağrısında bulundu. 
CHP grubunun dünkü toplantısında vatandaşlara seslenen Baykal, "Lütfen memleketin kaderine el koyun. Memleketi, ne yapacağı bilinmeyen böyle keyfi bir iktidarın kararlarına teslim etmeyin. Cumhuriyetin kazanımlarını tehlikeye atabilecek bu sorumsuz gidiş karşısında bütün vatandaşlarımı göreve çağırıyorum" dedi. 
MGK'nın gündeminde olmasına karşın Ulusal Güvenlik Siyaset Belgesi'ni konuşamadığını, Türkiye'nin ulusal güvenlik duyarlılığının adını koyamadığını belirten Baykal, "Bu, kişilik çatallaşmasının, zihin bulanıklığının bir başka yansımasıdır" diye konuştu. Gündeme getirilen içtüzük değişikliğinin TBMM'ye yönelik bir kuşatma, kısıtlama, siyasi işlevini yerine getiremez duruma çekip etkisizleştirme amacına yönelik olduğunu söyleyen Baykal, şunları söyledi 
"Rejimin kalbi TBMM'yi emir komutayla çalışan, fason üretim yapan bir kurum haline dönüştürecek her girişim demokrasiye terstir. TBMM'yi ayak bağı, pranga gibi görüp etkisizleştirmek istiyorlar." 

'Halktan kaçıyorlar' 
İktidarın, "Artık vatandaşın değil IMF'nin istediğini yapmak durumundayız" anlayışıyla hareket ettiğini savunan Baykal, "Bu Meclis savaşı yaptı, kanunları yapamaz hale getiriyorsunuz. Ne çabuk halktan kaçmaya mecbur kaldınız " şeklinde konuştu. 

'Büyük tehlike' 
IMF'nin, batan bankaların dışarıdan aldığı kredilerin tahsil edilebilmesi için yükümlülüğü devletin üstlenmesini istediğini belirten Baykal, "Anlaşılıyor ki IMF talimat verdi, bizimkiler de 'baş üstüne' dedi" dedi. 
"Temel yasa" uygulamasının Anayasa Mahkemesi'nce 3 kez iptal edildiğini, AKP kadrolarının muhalefet olduğu dönemde buna karşı çıktığını anlatan Baykal, "Kafası karışmış, kimlerin etkisi altına girdiği tam bilinemeyen, çeşitli odakların baskılarına maruz kalmış iktidarın işbaşında bulunduğu dönemde TBMM'nin susturulması fevkalade büyük bir tehlikedir" diye konuştu. 


</TEXT>
</DOC>
