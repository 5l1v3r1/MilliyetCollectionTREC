<DOC>
<DOCNO> 396635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yasam/ayas.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalaycı'da bir kanıt daha çıktı 
</HEADLINE>
<TEXT>


Göksel Kalaycı'nın katil zanlısı Yusuf Cevahir'in ortağı olduğu lunaparkta bulunan mermilerden beşinin cinayette kullanılan silahtan çıktığı anlaşıldı 

ELVAN EZBER İstanbul 

İstanbul Tıp Fakültesi otoparkında uğradığı silahlı saldırı sonucu öldürülen Prof. Dr. Göksel Kalaycı'nın katil zanlısı olarak tutuklanan Yusuf Cevahir'in ortak olduğu lunaparkta, cinayette kullanılan silahta "doldur - boşalt" yapılmış beş mermi bulundu. 
Polis Kriminal Laboratuvarı'nda yapılan incelemede, cinayette kullanılan mermilerle lunaparkta kullanılan mermilerin "tırnak izi"nin de aynı olduğu belirlendi. 
Polis, Yusuf Cevahir'in kendisiyle birlikte tutuklanan diğer sanık Hasan Kokoğlu ile ortak olduğu Aksaray'daki lunaparkta bulduğu 37 kurşunun incelemesini iki günde tamamladı. 
Hazırlanan rapor, Asayiş Şube Müdürlüğü'ne gönderildi. Sonuca göre mermilerden 5'i cinayette kullanılan kurşunlarla aynı silahta kullanıldı. 

Silahın tırnak izi 
Uzmanlar, mermi uyumunu şöyle açıkladı 
"Her tabancanın kendine özgü bir yapısı vardır. Dışarıdan bütün silahlar benzer görünse de içlerindeki işleyiş düzeni farklıdır. Silah kullanıldığında ya da doldur boşalt yapıldığında mermi yuvadan çıkarken çizilme olayı meydana gelir. Kovan kısmındaki 'tırnak izi' denilen ince çizgi yuvadan çıkan mermilerin hepsinde aynıdır. Bu beş mermi, cinayet silahıyla doldur boşalt yapıldığında bu iz oluşmuştur." 
Öte yandan Cevahir'in montu, olay yerinde bulunan sigara izmaritleri ve kan örneklerinin de incelemesinin sürdüğü bildirildi. 

Mucize hayatı kutlayamadı 

ŞÜKRAN ÖZÇAKMAK 
Göksel Kalaycı'nın mucize olarak nitelendirilecek ameliyatlarla hayata döndürdüğü birçok hastasının evinde artık yas var. 52 yaşındaki Risale Erdoğan da onlardan biri. Erdoğan'ın ilk ameli-yatı Cerrahpaşa Tıp Fakültesi'nde yapıldı. Boğazından 23 nodül alındı. Kanser, ciğerlerini sarmış, kalbe, diyaframa kadar ulaşmıştı. Türkiye'deki 23 doktor ile Fransa, İsrail, Çin ve Moskova'da göründüğü doktorlar ameliyata cesaret edemedi. Ama Prof. Kalaycı 12 Kasım 2003'te ameliyatı yaptı. Erdoğan, "Günlerdir onun için ağlıyorum" dedi. 


</TEXT>
</DOC>
