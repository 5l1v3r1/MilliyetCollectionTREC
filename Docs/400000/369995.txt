<DOC>
<DOCNO> 369995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo12.html </URL>
<DATE> 2005/08/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
UNIVERSIADE 2005'te rekor yemek tüketimi... 
</HEADLINE>
<TEXT>

     İzmir’de düzenlenen 23. Dünya Üniversiteler Yaz Spor Oyunları’na UNIVERSIADE 2005 katılan yaklaşık 7 bin 25 sporcu, delegasyon üyeleriyle yaklaşık 15 bin personel için günde 60 bin kişilik yemek çıkartılıyor. Uzundere’deki Oyunlar Köyü’nde kalan sporcular her gün 10 ton meyve yiyor. AA muhabirinin edindiği bilgiye göre, 7 bin 25 sporcuyla en fazla kişinin katıldığı organizasyon olma özelliğini taşıyan UNIVERSIADE 2005’in sonuna kadar, katılımcılarla personel, rekor oranda yiyecek tüketecek. Katılımcılar ve personel, oyunların süreceği 11 gün boyunca 10 ton deniz ürünü, 677 ton süt ve süt ürünleri, 55 ton kırmızı et, 23 ton tavuk, 33 ton bakliyat, 23 ton un, 25 ton şarküteri ürünü, 443 ton sebze ve meyve tüketecek. 
     
     TÜKETİLECEK YİYECEKLER 

     Oyunlar süresince tüketilmesi planlanan 10 ton deniz ürününde ilk sırayı 1.7 ton ile karides alıyor. Bunu 1.2 ton ile lahos, 1 ton ile levrek izliyor. 5 ton kırmızı et çerçevesinde 21 ton dana kıyma, 14 ton but, 3 ton dönerlik et, 23 ton tavuk ve hindi eti, 8.5 ton tavuk biftek, 7 ton tavuk pirzola ve 2.8 ton tavuk but yer alıyor. 
     Sebze ve meyveler içinde 49 ton domates, 47 ton taze patates, 56 ton karpuz, 29 ton salatalık, 39 ton limon, 11 ton patlıcan ile bin demet roka, bin demet tere, 23 bin demet maydanoz bulunuyor. Süt ve süt ürünleri arasında da krema, peynirler ve meyveli yoğurt bulunuyor. 
     Oyunlar süresince 33 ton da bakliyatın tüketilmesi planlanıyor. 
     
     "GÜNDE 10 TON MEYVE" 

     Oyunlar süresince yemek ihalesini alan Bilintur AŞ İşletme Müdür Yardımcısı Fikret Ulu, AA muhabirine yaptığı açıklamada, sporcular, delegasyon üyeleri, gönüllüler ve güvenlik güçleriyle birlikte yaklaşık 22-25 bin civarında kişiye yemek hizmeti verdiklerini söyledi. 
     Oyunlar Köyü dışındaki yaklaşık 12 bin kişiye paket sistemiyle öğlen yemeklerini gönderdiklerini belirten Ulu, sabah, öğlen ve akşam yemeği olmak üzere günde 60 bin kişilik yemek çıkardıklarını kaydetti. 
     Köydeki yemek saatlerini geniş tuttuklarını dile getiren Ulu, şu bilgileri verdi 
     "05.00 ile 01.00 saatleri arasında yemek servisi yapıyoruz. Bir sporcu ortalama günde 5 kez yemek tüketiyor. Türk mutfağı başta olmak üzere Asya, Avrupa, Yahudi ve vejeteryan olmak üzere 5 ayrı mutfaktan yemek seçeneklerimiz var. Türk mutfağından, tas kebap, patlıcan kebap, döner ve şiş kebap da öğünlerde yer alıyor. Şu ana kadar her gün sporcular ve delegasyon üyeleri 10 ton meyve tüketiyor. Oyunlar Köyü’nden günde 20-25 ton çöp çıkıyor." 

     
</TEXT>
</DOC>
