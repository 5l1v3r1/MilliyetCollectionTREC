<DOC>
<DOCNO> 358126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur15.html </URL>
<DATE> 2005/07/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yağmur çarşamba gidiyor, yaz yeniden başlıyor 
</HEADLINE>
<TEXT>

     Yurdun batısını etkileyen sağanak yağışlar çarşambadan itibaren doğuya doğru kayarken, perşembe günü yurdun büyük bölümünde güneş açacak. İstanbul ve Ankara yarın da sağanak yağış altında. 
     Hava sıcaklığı yarın kuzey ve iç bölgelerde hissedilir derecede azalırken, çarşambadan itibaren yeniden artmaya başlayacak. 
     BUGÜN Marmara, Ege ve Batı Karadeniz'de şiddetli sağanak yağış görülüyor. 
     YARIN Doğu Marmara İstanbul , Karadeniz, İç Ege, İç Anadolu'nun kuzeyi ve Erzurum-Kars bölümünde sağanak yağış sürüyor. Yağışlar özellikle İstanbul ile Batı ve Orta Karadeniz'de etkili olacak, sel ve su baskınlarına dikkat 
     ÇARŞAMBA günü hava açmaya başlıyor. Yağışlar Batı Karadeniz'in kıyısı, Orta ve Doğu Karadeniz, Sivas çevresi ve Erzurum-Kars bölümünde devam edecek. Marmara, Ege, Akdeniz ve Güneydoğu Anadolu'da gökyüzü açık, diğer yerlerde parçalı bulutlu. 
     PERŞEMBE günü yaz yeniden başlıyor. Doğu Karadeniz ve Erzurum-Kars çevresinde yağış beklenirken, yurdun batısında hava tamamen açıyor. 
     
     BULGARİSTAN YİNE SULAR ALTINDA 

     Balkanları etkisi altına soğuk ve yağışlı hava, Bulgaristan'da sele neden olurken, yüzlerce yerleşim merkezinde elektrikler kesildi. 
     Yaklaşık 2 gündür aralıksız devam eden yağışlar, ülkenin özellikle kuzey ve kuzeydoğu bölgelerinde etkili oldu. Şumnu, Razgrad, Tırgovişte, Eski Zağra ve Sliven bölgelerinde yüzlerce yerleşim merkezine elektrik verilemiyor. 
     Şumnu bölgesindeki Veliki Preslav kasabasında 83 yaşındaki bir kişi, evini su basması sonucu boğuldu. 
     Sivil savunma uzmanları, bölgede yüzlerce evin sular altında kaldığını ve can kaybının olmasından endişe edildiğini söylediler. 
     Bu arada, Doğal Afetler Komisyonu Başkanı Filiz Hüsmenova, Başbakan Simeon Sakskoburgotski ve Maliye Bakanı Milen Velçev ile görüşerek, sel felaketinden zarar görenlere yardım amacıyla bütçeden 5 milyon leva yaklaşık 2.5 milyon avro ayrılmasını istedi. 
     Hüsmenova, yardım, kurtarma ve zarar tespit çalışmalarının sürdüğünü belirterek, ilk belirlemelere göre su baskınlarının özellikle tarım alanlarında büyük zarara neden olduğunu açıkladı. 
     Bulgaristan Meteoroloji Genel Müdürlüğü yetkilileri de yağışların bir süre daha devam edeceği uyarısında bulunarak, su baskınlarına uğrayabilecek bölgelerde gerekli tedbirlerin zaman kaybedilmeden alınmasını istediler. 
     
     HOLLANDA'DA SU BASKINLARI 

     Hollanda'da dün gece ve bu sabah etkili olan yağmur, ülkenin batı ve güney kesimlerinde çok sayıda evin sular altında kalmasına yol açtı. 
     Yağış nedeniyle yalnızca Rotterdam'da 200'e yakın evin alt katını su bastı. Ülkenin büyük kesiminde telefon iletişiminde de aksamalar meydana geldi ve karayollarında uzun kuyruklar oluştu. 
     Schiphol havaalanında da yağışlar yüzünde hava trafiğinin güçlükle ve gecikmeli yapılabildiği bildirildi. Havaalanındaki beş pistten üçünün kullanılabildiği ve bu pistlerin de dönüşümlü olarak hizmete alındığı belirtildi. Normal koşullarda saatte 70 uçuşun yapılabildiği Schiphol'da uçuş sayısının saatte 40'ın altına düştüğü ifade edildi. 
     Gün boyu devam edecek yağışların, ülkenin doğu kesimlerine kaymasının beklendiği kaydedildi. 
     
     AŞIRI SICAKLAR NEDENİYLE YÜZLERCE KİŞİ HASTANEDE 

     Çin'in Şangay kentinde ise, aşırı sıcak nedeniyle yüzlerce kişinin hastaneye kaldırıldığı bildirildi. 
     Shanghai Daily gazetesinin haberinde, sıcaklığın 39 dereceye kadar yükseldiği kentte, çoğu yaşlı yüzlerce kişinin solunum zorluğu veya güneş çarpması nedeniyle hastaneye kaldırıldığı, kentte herhangi bir ölüm vakasının olmadığı belirtildi. 
     Kentte sıcak hava dalgasının çarşambaya kadar süreceği bildirildi. 
     
</TEXT>
</DOC>
