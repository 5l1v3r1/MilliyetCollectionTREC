<DOC>
<DOCNO> 370469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/axspo03.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynen iade 
</HEADLINE>
<TEXT>


Galatasaray Yönetimi'nin, Bülent Korkmaz'a ulaşmak için üç kez iadeli taahhütlü mektup yolladığı, ama sonuç alamadığı öğrenildi 

ERHAN TELLİ 


Galatasaray yönetiminin yeni sezon öncesinde yollarını ayırma kararı aldığı ve jübile teklifinde bulunmak istediği kaptan Bülent Korkmaz'a, yaklaşık 2.5 aydır hiçbir şekilde ulaşamadığı, son çare olarak jübile teklifinin iadeli taahhütlü mektupla yapılmak istendiği ortaya çıktı. 
Florya'dan futbolcunun evine gönderilen üç mektubun da sahibine ulaşamayınca geri döndüğü, sayısız görüşme girişiminin de başarısızlıkla sonuçlandığı öğrenildi. 
Alt yapıdan yetişen ve neredeyse yaşamının büyük bir bölümünü Florya'da geçiren kaptan Bülent'in, yönetimin bu tavrına oldukça kırıldığı öğrenilirken, yöneticilerle jübile konusunu görüşmek istemediği de kaydedildi. Galatasaray'ın emektar kaptanına mektupla bile ulaşamazken, Milli Takımlar Teknik Direktörü Fatih Terim'in bir telefonla kendisini bularak takıma davet etmesi hayretle karşılandı. 

Cim-Bom şen şakrak 

Sarı - Kırmızılı ekibin dünkü antrenmanında oyuncuların neşesi yerindeydi. Bademcik enfeksiyonu geçiren Altan ve sakatlığı devam eden Suat Usta'nın katılmadığı çalışmada futbolcular antrenör Stumpf eşliğinde ağır bir kondisyon antrenmanı yaptı. Sarı - Kırmızılılar daha sonra iki takım halinde orta-gol çalışması uyguladı. Orhan Ak, İbrahim Yavuz, Yalçın, Zafer ve Mondragon'un bulunduğu sarı takım yarışmayı kaybedince ceza olarak oyuncular 50 mekik çekti. 

Riva projesi hayata geçiyor 

Riva'da bulunan 1200 dönüm arazinin değerlendirilmesi için çalışmalarını aralıksız sürdüren Galatasaray yönetimi, bu bölgenin imar hakkını mahkeme yolu ile yüzde 16'dan yüzde 20'ye çıkardı. Bir inşaat firması ile anlaşarak Riva arazisine villakent yapmayı planlayan yönetim, gelen teklifleri değerlendiriyor. Projeden 100 milyon dolar gelir bekleniyor. 


</TEXT>
</DOC>
