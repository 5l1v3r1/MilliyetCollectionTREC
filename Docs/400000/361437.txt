<DOC>
<DOCNO> 361437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur01.html </URL>
<DATE> 2005/07/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Başbakan Erdoğan İstanbul'da... 
</HEADLINE>
<TEXT>

     Başbakan Recep Tayyip Erdoğan, geldiği yer ve nereye yerleştiği belli olmayan kişilerin İstanbul’a bedel ödettiklerini söyledi. 
     Erdoğan, İstanbul İl Genel Meclisi’nin Atatürk Kültür Merkezi’ndeki AKM Çalışma Dönemi Kapanış Yemeği’nde yaptığı konuşmada, İstanbul’un kendilerine emanet olduğunu ve bu emanetin "kadrini" bilmek zorunda olduklarını belirtti. 
     Gecekondu sorununa değinen Erdoğan, İstanbul Büyükşehir Belediye Başkanlığı döneminde Kiptaş’ı gecekondulaşmaya engel olmak için kurduklarını dile getirerek, sorunun çözümü için beraber çalışılması gerektiğini vurguladı. 
     Erdoğan, "İkna turlarını hep beraber yapmanız, yapmamız lazım. 
     ’Bir yerin yıkılması gerekiyorsa yıkalım, sokakta kalsın’ anlayışına sahip değiliz. Yıkalım ama anlaşmalı yıkalım" diye konuştu. 
     Başbakan Erdoğan, bir medeniyet mücadelesi verilecekse bunun beraberce yapılması gerektiğini ifade ederek, "Medeniyet mücadelesi vermek kolay değil. Medeniyet kolay kazanılmıyor. İşte şu anda medeniler, gayrımedeniler dünyada neyi paylaşıyorlar, neyi paylaşamıyorlar görüyorsunuz. Bu nereye kadar uzanıyor Bu teröre kadar uzanıyor" dedi. 
     İktidara geldiklerinde yeniden büyük Türkiye’nin oluşturulması için 4 ana konu belirlediklerini, bunların da eğitim, sağlık, adalet ve emniyet olduğunu kaydeden Erdoğan, İstanbul’un eğitimde Türkiye’ye örnek olduğunu söyledi. 
     Başbakan Erdoğan, bir ülkede, yargı güven verdiği sürece halkın çok daha güçlü olduğunu ve yarınlara güvenle baktığını vurgulayarak, bu nedenle yargının fiziksel birliğine önem verdiklerini, Türkiye genelinde yepyeni adalet sarayları yaptıklarını bildirdi. 
     İstanbul’un da muhteşem ve muazzam bir adalet sarayına kavuşması için yer temininin yapıldığını, projesinin bitmekte olduğunu kaydeden Erdoğan, projenin süratle başlayacağını ve sıkıntılar çekilen Sultanahmet’teki Adalet Sarayı’ndan kurtulunacağını belirtti. 
     
     İSTANBUL’A "NAKİL İLMÜHABERİ"... 
     Erdoğan, İstanbul’un güvenlik konusunda sıkıntılar çektiğini, bunun nedeninin de çok göç almasından kaynaklandığını belirterek, şunları kaydetti 
     "1995’te ’İstanbul’a nakil ilmühaberi ile girilmeli’ dedim. 
     ’Belediye başkanı vize istiyor’ dediler. Neden İnsanların neden geldiğini, nereye gideceklerini, çalışmaya mı yoksa seyahat etmeye mi geldiklerini bilelim. Geldiği yer belli olmayan, nereye yerleştiği belli olmayanlar şu anda İstanbul’a bedel ödetiyorlar. Bu uygulama Türkiye için değil, dünyanın gelişmiş ülkeleri böyle yapıyorlar. Hatta cebinizde ne kadar para olduğunu da soruyorlar." Başbakan Erdoğan, 3 kırmızı çizgilerinden ilkinin etnik milliyetçilik yapılmaması olduğunu dile getirerek, "Hepimiz Türkiye vatandaşlığı ortak paydasında bir, beraber, bütün olmalıyız. Bunun dışındakiler bölücülüktür, ayrımcılıktır. Buna asla prim vermeyeceğiz" dedi. 
     İkinci kırmızı çizgilerinin bölgesel milliyetçilik olduğunu anlatan Erdoğan, şöyle konuştu 
     "Yıllar yılı bütün yatırımlar batıya yapılmış. Karadeniz, Doğu Anadolu, Güneydoğu Anadolu, Orta Anadolu ihmale uğramış. Teşvikler verilmedi mi oralara Çok teşvikler verildi. Ama işte o, siyasetin kirli olduğu noktaydı. Bunu da aşmalıyız. Onun için yatırımlarda Doğu Anadolu, Karadeniz, Orta Anadolu ve Güneydoğu Anadolu’ya yüklendik. Bu işi başaracağız. Köye hizmet götürme birliklerini devreye sokmamızın tek sebebi budur. Önümüzdeki 3 yıl içinde Türkiye’de yol, su sorunu olan köy kalmayacak." 
     
     "İZİNDE BİLE ÜLKEYİ, SİYASETİ KONUŞUYORUZ" 
     Erdoğan 3. kırmızı çizginin dinsel milliyetçilik olduğunu vurgulayarak, "Bu ülkenin kahir ekseriyeti Müslüman’dır. Müslüman olmayan, Müslüman olup da farklı mezhepte olanlar da var. Biz inançlar arasındaki kavgaya müsaade etmemeliyiz. İktidar olarak tüm inanç sahiplerine eşit mesafedeyiz. Bir ayrıma gidemeyiz. İnanç sahipleri de konumlarını iyi tespit etmeli, onlar da bir ayrımcılığa sebep olmamalı" diye konuştu. 
     Erdoğan, bütün bunlar gerçekleştirildiğinde Türkiye’nin hiçbir zaman karanlığa düşmeyecek bir ülke konumuna geleceğini ifade ederek, "Bu güç bizde var" dedi. 
     İl Genel Meclisi’nin çalışma döneminin bittiğine de değinen Erdoğan, "Yaz, boş verme dönemi olmamalı. Çünkü siyasetçi için pek izin dönemi yoktur. Ben hiç izin yapmadım. Çünkü izinde bile ülkeyi, siyaseti konuşuyoruz" diye konuştu. 
     
     MEDENİYETLERARASI DİYALOG 
     Başbakan Erdoğan, yemekten ayrılışı sırasında gazetecilerin "BM Genel Sekreteri Kofi Annan’ın kendisine ve İspanya Başbakanı Jose Luis Zapatero’ya Medeniyetler İttifakı Projesi’nde görev verdiği" yönünde çıkan haberleri hatırlatmaları üzerine, şunları söyledi 
     "Orada herhalde bir iletişim bozukluğu var. Bizim, değerli meslektaşım Zapatero ile BM Genel Sekreteri ile medeniyetlerarası diyalogun başlatılması konusunda bir talebimiz, girişimimiz oldu. Bunu şimdi 15, 16, 17, 18 ülkenin katılımıyla daha da genişletmek istiyoruz. Öyle zannediyorum ki 4-5 oturumda ayrı ayrı zamanlarda gerçekleştirmek suretiyle bu mesajı vermek, bir konsensüsü, medeniyetlerarası diyalogda, uzlaşmada, gerçekleştirmek için bir adım atmak istiyoruz. Bunun ilk ayağı İspanya’da olacak. Son ayağı ise tam kesin değil ama Türkiye’de olacak." Erdoğan, "İstanbul’a nakil ilmühaberi ile girilmesi konusunda bir çalışma olup olmayacağına" ilişkin soruya karşılık da, "bunun yeni dönemde gündeme gelebileceğini" söyledi. 
     Yemeğe Devlet Bakanı ve Başbakan Yardımcısı Mehmet Ali Şahin, İçişleri Bakanı Abdülkadir Aksu, İstanbul Valisi Muammer Güler, Büyükşehir Belediye Başkanı Kadir Topbaş, İl Emniyet Müdürü Celalettin Cerrah ile İl Genel Meclisi üyeleri katıldı. 
     Yemeğin ardından AKM’den İstanbul Ticaret Odası Başkanı Murat Yalçıntaş ile ayrılan Erdoğan, Dolmabahçe’deki Başbakanlık Ofisi’ne geçerek yaklaşık 45 dakika burada kaldı. 
     Erdoğan daha sonra Üsküdar Emniyet Mahallesi’ndeki konutuna geçti. 
     
</TEXT>
</DOC>
