<DOC>
<DOCNO> 355391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun19.html </URL>
<DATE> 2005/06/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fischer İran'daki seçimlerde büyük eksiklikler görüyorum... 
</HEADLINE>
<TEXT>

     Almanya Dışişleri Bakanı Joschka Fischer, İran'da yapılan başkanlık seçiminde büyük eksiklikler gördüğünü belirtti. 
     Fischer, İran'daki seçimlerle ilgili olarak ''Bild am Sonntag'' gazetesi için yazdığı makalede, ''İran'daki seçimlerde büyük eksiklikler görüyorum. Bu ülkeyle işbirliği, İran'ın uluslararası alanda nasıl güven sağlayacağına ve ne ölçüde açılacağına bağlı olacak'' şeklinde ifadeye yer verdi. 
     Joschka Fischer, İran'ın, Fransa, İngiltere, Almanya ve AB ile yapacağı müzakerelerde, nükleer programının sadece barışçı amaçlarla kullanılacağı yönünde somut garantiler vermesi gerektiğini kaydetti. 
     Almanya'nın ve AB'nin, insan haklarına saygı duyulması, temel hakların garanti edilmesi, kadınların korunması ve siyasi tutukluların özgürlüğü için çaba harcadığını belirten Fischer, İran toplumunun bu konularda bugüne kadar olduğu gibi gelecekte de Alman hükümetinin desteğine güvenebileceğini kaydetti. 
     
</TEXT>
</DOC>
