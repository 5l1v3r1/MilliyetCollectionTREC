<DOC>
<DOCNO> 374882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonyas08.html </URL>
<DATE> 2005/09/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şifre çözüldü İnsan ve maymun geni yüzde 99 aynı 
</HEADLINE>
<TEXT>

     Bilimadamları, şempanzenin DNA şifresini çözdüler. Bunun, şempanzelerin yakın akrabası sayılan insanın genetik yapısının anlaşılmasında önem taşıdığı belirtiliyor. 
     Uluslararası bir bilimadamları ekibi, Nature ve Science dergilerinde yayımlanan araştırmalarında, şempanzelerin DNA’sının 3 milyar kadar yapı taşını tanımladıklarını açıkladılar. 
     Araştırmayı kaleme alan Seattle’daki Washington Üniversitesi Tıp Fakültesi’den Dr. Robert Waterson, "Şu anda elimizde bir katalog var, ancak bunun ne olduğunu kavramamız gerekiyor" dedi. 
     Projeye destek veren Ulusal İnsan Genomu Araştırma Enstitüsü Müdürü Dr. Francis Collins, "Şimdi elimizde en yakın akrabamızın rehber kitabı bulunuyor" ifadesini kullandı. Collins, bu araştırmanın, hastalıkların kökenlerini saptamak için insan DNA’sını analiz etmede bilimadamlarına yardımcı olacağını söyledi. 
     İnsanlarla şempanzelerin 6 milyon yıl önce ortak atalarından ayrıldığı ve DNA’larının yüzde 96 ila 99 birbirine benzer olduğu düşünülüyor. 
     Bununla birlikte, bir insan ile bir şempanze arasındaki genetik farlıklıkların sayısının, iki insan arasındaki farklılıktan 10 kat daha fazla olduğu belirtiliyor. Bilimadamlarının merakını çeken de bu milyonlarla ifade edilen farklılık. 
     İnsanların iki ayakları üzerine kalkmaları ve karmaşık diller geliştirmeleri gibi bazı özellikleri nasıl kazandığının yanıtları henüz bilinmiyor. 
     
</TEXT>
</DOC>
