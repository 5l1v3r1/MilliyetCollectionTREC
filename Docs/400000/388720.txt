<DOC>
<DOCNO> 388720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/siy03.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, AKP ile atanmış 
</HEADLINE>
<TEXT>


ANKARA Milliyet 


Prof. Dr. Yücel Aşkın hakkındaki soruşturmayı yürüten Savcı Ferhat Sarıkaya'nın, Temmuz 2004'te DGM'lerin kaldırılması üzerine hazırlanan kararnameyle Van'a atandığı öğrenildi. HSYK, AKP'nin DGM'lerin yerine 5190 sayılı yasayla yetkili savcılık ve mahkemelerin kurulmasını öngören düzenlemeyi yasalaştırdığı dönemde, Sarıkaya'yı Çaycuma Savcılığı'ndan Van Savcılığı'na atadı. HSYK, daha sonra Sarıkaya'ya DGM yetkileriyle donatılmış savcılıkta görev verdi. 

Savcıyı belirleyen isim 
DGM yetkileriyle donatılmış savcıların amiri konumundaki Van Başsavcı Vekili Muharrem Morgül ise HSYK tarafından Kahramanmaraş Başsavcısı olarak atandı. Eski Van DGM Başsavcısı Morgül, 5190 sayılı yasanın çıktığı dönemde yeni kurulan savcılıktan sorumlu başsavcı vekilliğine atanmış, geçen yaz da Aşkın hakkındaki soruşturmayı yürütecek savcıyı belirleyen isim olmuştu. 


</TEXT>
</DOC>
