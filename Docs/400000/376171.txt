<DOC>
<DOCNO> 376171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur24.html </URL>
<DATE> 2005/09/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Almanya'dan gelen kemik iliğiyle hayat bulacak 
</HEADLINE>
<TEXT>

     Erciyes Üniversitesi EÜ Tıp Fakültesi Mehmet Kemal Dedeman Onkoloji Hastanesi’nde, akut lösemi hastası genç kıza Almanya’daki bir donörden alınan kemik iliği nakledildi. 
     AA muhabirinin aldığı bilgiye göre, 2 yıldır akut lösemi tedavisi gören Büşra Büyükçapar için kardeşleri ve yakın akrabaları arasında uygun ilik bulunamadı. 
     Aramalar olumlu sonuç vermeyince Büşra için Mart ayından itibaren İstanbul Üniversitesi Çapa Tıp Fakültesi Kemik İliği Bankası aracılığıyla Dünya Kemik İliği Bankası bünyesinde uygun kemik iliği araması başlatıldı. 
     Arama sonucu, Büşra için mutlu haber, Ağustos ayında Almanya’dan geldi. Kimliği gizli tutulan bir donörün kemik iliğinin Büşra’ya uygun olduğu ortaya çıktı. Bunun üzerine, ilik nakli için çalışmalara başlandı. 
     
     UYGUN İLİK BULMA ŞANSI MİLYONDA BİR 
     EÜ Kemik İliği Nakli Merkezi Başkanı Prof. Dr. Ali Ünal, AA muhabirine yaptığı açıklamada, ilik nakli yapılacak hastalar için öncelikle kardeşler arasında tarama yapıldığını bildirdi. 
     Kardeşler arasında uygun kemik iliği bulunma olasılığının yaklaşık yüzde 25 olduğunu ifade eden Ünal, Büşra için kardeşleri ve akrabaları arasında yapılan aramalardan olumlu sonuç alınamadığını kaydetti. 
     Akraba dışı kemik iliği nakli araştırmasının olumlu sonuçlanmasının ve Almanya’da ilik bulunmasının Büşra için bir şans olduğunu belirten Ünal, şöyle konuştu 
     "Uygun ilik aranırken önce kardeşler ve akrabalar taranır. Bu kişilerin dışında uygun ilik bulma şansı milyonda 1 civarındadır. İlik nakli yapılması için bir süreden beri hastanemizde tedavi gören Büşra’ya Almanya’dan gelen ilik nakledildi. İlik naklinin başarılı olup olmadığı, yani Büşra’nın vücudunun yeni iliği kabul edip etmediği 1 hafta sonra ortaya çıkacak. Umarız ilik naklinde başarı sağlanır." 
     
</TEXT>
</DOC>
