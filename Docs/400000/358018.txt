<DOC>
<DOCNO> 358018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko02.html </URL>
<DATE> 2005/07/04/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Telekom çalışanına zamlı emeklilik 
</HEADLINE>
<TEXT>

     T. Telekom'un Oger Telecom girişimci grubuna satışında izinlerin 3 ay içinde alınabileceğini söyleyen üst düzey bir bürokrat, yeni dönemde 7 bin Telekom çalışanına yüzde 20 - 30 zamlı emeklilik teklif edileceğini açıkladı. 
     Şükrü Andaç 

      Türk Telekom'un TT yüzde 55'inin ihalede 6 milyar 550 milyon dolar fiyatla Oger Telecom ortak girişimci grubuna satılmasının ardından, gözler önümüzdeki döneme çevrildi. Yoğun bir takvimden oluşan TT'nin devir teslim sürecinde, Rekabet Kurumu, Bakanlar Kurulu ve Danıştay'da gerekli prosedürün tamamlanması beklenecek. Ayrıca son 5 yılda 72 binden 55 bine düşürülen TT çalışanlarının durumu da önümüzdeki dönemde netlik kazanacak. 
     
     55 bin çalışan 

     Satışın ardından konu hakkında konuştuğumuz üst düzey bir bürokrat, çalışanlarla ilgili yapılacak düzenlemeler ile 33 bini işçi olmak üzere 55 bin çalışan içindeki Emekli Sandığı'na bağlı 7 bin personele, yüzde 30'a varan oranda zamlı ikramiye ile emeklilik teklifi götürüleceğini söyledi. Zamlı emeklilikte, çalışanın görev durumuna göre oran yüzde 20 - 30 aralığında olacak. Aynı bürokrat, 15 bine yakın çalışanın da kamu personel havuzuna alınacağını ancak bu statüdeki personelin telekom alanında yetişmiş seviyede olmasından dolayı yeni alıcının onlarla çalışmak isteyeceğini bildirdi. Buna göre, yeni alıcının TT'yi 30 - 40 bin arasında çalışanla yönetmesi bekleniyor. 
     
     'Devir 3 ayda tamamlanır' 

     Oluşan fiyatın 'oldukça iyi' olduğunu söyleyen üst düzey bürokrat, devir sürecinin 3 ay içinde tamamlanacağını belirtti. Aynı yetkilinin verdiği bilgilere göre, süreç şöyle işleyecek Öncelikle yapılan ihaleyle ilgili Rekabet Kurumu'nun izni beklenecek. Bunun iki ay içinde yapılması öngörülüyor. Aynı yetkili Telekom'a son iki taliplinin yabancı olduğu düşünüldüğünde rekabeti bozucu herhangi bir etki yaratmamasından dolayı, gerekli iznin 10 gün gibi kısa bir sürede çıkmasının da beklendiğini bildirdi. Ardından imtiyaz sözleşmesinin son hali Telekomünikasyon Kurumu parafıyla Danıştay'ın görüşüne sunulacak. Sonrasında teklifler Bakanlar Kurulu'na gidecek. Bakanlar Kurulu kararı ise Cumhurbaşkanı onayının ardından Resmi Gazete'de yayımlanarak ihale tamamlanmış olacak. 
     
     Telecom Italia Yatırıma devam 

     Oger Telecoms girişim grubunda yer alan, Telecom Italia TI , yeni dönemde 200 milyon dolar yatırım yapacağını ve Türkiye'deki yatırımlarını koruyacağını açıkladı. TI, Saudi Oger'le yapılan anlaşma uyarınca TIM International'ın Avea'daki hisselerinin TT'ye devredilebileceği ve TIM'in satıştan alacağı gelirin bir kısmının Oger Telecoms'a sermaye olarak konulacağı bildirdi. 
     
     Borsa şartı 

     Açıklamaya göre, TIM International'ın Avea hisselerinin toplam değeri ise, 400 - 600 milyon dolar düzeyinde. Oger'in 3 yıl içinde, Dubai Menkul Kıymetler Borsası'na kote olmasının beklendiği vurgulanan açıklamada, borsaya kote olunmazsa, TIM International sahip olduğu, Avea'nın satışından elde edilecek ve buna ek olarak başlangıç işleminde yer alan 50 milyon dolar değerindeki Oger Telecom hisseleri için Saudi Oger Limited'e satış çağrısında bulunarak satış opsiyonunu icra edebilecek. 
     Bu arada, Standart and Poor's, TI'nın bu yatırımın ardından kredi notunun olumsuz yönde etkileneceğini duyurdu. 
     

     
</TEXT>
</DOC>
