<DOC>
<DOCNO> 385435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun27.html </URL>
<DATE> 2005/10/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AP Türkiye'de 'şok' edici işkenceler var 
</HEADLINE>
<TEXT>

     Türkiye’yi ziyaret eden Avrupa Parlamentosu heyeti, Türkiye’de "şok edici" işkenceler olduğunu savundu. Heyet üyelerinden Richard Howitt, "Güvenilir kaynaklardan aldıkları bilgilere göre" askerlerin, "Kürt ayrılıkçıların ve sempatizanlarının kulaklarını kestiklerini ve gözlerini oyduklarını" iddia etti. Heyetin sunduğu raporun Türkiye’nin müzakere sürecinde gözönüne alınacağı bildirildi. 
     İngiltere’nin önde gelen gazetelerinden Guardian, Türkiye’yi ziyaret eden Avrupa Parlamentosu heyetinin Türkiye’de "şok edici işkence ve cinayetlerle karşılaştıklarını" belirtti. 
     Heyet üyelerinden Richard Howitt, gazeteye yaptığı açıklamada, "Duyduklarımız şok ediciydi. Kürt ayrılıkçı ya da sempatizan olduğu düşünülen insanların Türk askerlerince kulaklarının kesildiği ve gözlerinin oyulduğuna dair kayıtlar vardı. Bunları duygusal olarak etkilenmeden dinleyemezsiniz" dedi. 
     Guardian’ın haberinde, heyetin bulgularının, "kadınlara karşı uygulanan şiddet ve güvenlik güçleri tarafından yerinden sökülen vücut organları ile birlikte" Türkiye’nin üyelik müzakereleri sürecinde ele alınacağı ifade edildi. 
     Haberde, heyetin Güneydoğu’ya yaptıkları ziyarette güvenlik güçlerinin "eski kötü günlerden kalma taktikleri uyguladıklarının doğrulandığı" belirtildi. 
     İstatistiklere göre Türkiye’deki işkence vakalarının bir önceki yıla göre yüzde 13’lük bir gerileme kaydettiği belirtilen haberde, "Ayrım yapılmadan ateş edilme, yargısız infazlar, tutklamalar, akşamları maskeli kişilerce ev baskınlarının tekrar başladığı" ifade edildi. 
     Kaynaklarının çok güvenilir olduğunu belirten Howitt, benzer ifadelerin farklı gruplarla yapılan görüşmelerde de dile getirildiğini belirtti. Aynı zamanda bir İngiliz milletvekili olan Richard Howitt, "Yapılan konuşmalar, iddiaların doğruluğu konusunda hiçbir şüphe bırakmadı" dedi. 
     Howitt, Eylül ayında sadece Van’da 95 kişinin gözaltına alındığını söyledi. Haberde de 19 yaşındaki "Kürt ayrılıkçıların" sempatizanı olduğu gerekçesiyle göz altına alınan Yusuf Hasan’ın birkaç gün sonra cesedinin bulunduğunu belirtildi. 
     Mazlumder’in de Howitt’e güvenlik güçlerince "Kürt ayrılıkçıların" organlarının vücutlarından çıkarıldığını doğruladığı aktarılan haberde, PKK’nın tek taraflı ateşkesini sonlandırmasıyla çatışmaların da arttığı ifade edildi. 
     
     DIŞİŞLERİ TAMAMEN HAYAL ÜRÜNÜ 
     Öte yandan gazete, Dışişleri Bakanlığı sözcüsü Namık Tan’ın, iddialar ile ilgili "aptalca hikayeler" dediğini aktardı. Gazete Tan’ın "Tamamen hayal ürünü ve gerçekle hiçbir ilgisi yok. Türkiye’de güvenilir hiç kimsenin bu tür şeyler söylediğini duyamazsınız" dediğini belirtti. 
     
     AİHM REDDETMİŞTİ 
     Uluslararası kamuoyunda "kesik kulak resimleriyle tanına olay" yaargıya taşınmıştı. Yakınları bu şekilde öldürülen, Halime Musa Issa ve beş Irak vatandaşının Türkiye aleyhine açtığı dava Avrupa İnsan Hakları Mahkemesi’ne AİHM gitmişti. AİHM, Kuzey Irak’a yönelik sınırötesi operasyonların ardından yaşanan benzer iddialarla ilgili somut bir bulgu bulunamadığını ve "Bölgenin PKK militanları ile KDP peşmergeleri arasında şiddetli çatışmalara sahne olduğu görmezlikten gelinemeyeceği" belirtilmişti. 
     
</TEXT>
</DOC>
