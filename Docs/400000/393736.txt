<DOC>
<DOCNO> 393736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko11.html </URL>
<DATE> 2005/11/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Koçbank'ın net karı 178.7 milyon YTL 
</HEADLINE>
<TEXT>

     Koç Finansal Hizmetler'in, 9 aylık dönemdeki net karı yüzde 37 artışla 281.9 milyon YTL olarak gerçekleşti. 
     Koç Finansal Hizmetler'den yapılan açıklamaya göre, şirketin net faaliyet karı 476.9 milyon YTL'ye, sermaye verimliliği rasyosu yüzde 26.7'ye, sermaye yeterlilik rasyosu ise yüzde 19.4'e ulaştı. 
     Koç Finansal Hizmetler şirketlerinin toplam gelirleri ise geçen yıla göre yüzde 5.1 artış ile 804.6 milyon YTL olarak gerçekleşti. 
     Faiz dışı gelirlerde, yüzde 5.4 yıllık artış ile 232 milyon YTL'ye ulaşılırken, net kredilerde yüzde 29, mevduatta yüzde 14 ve yatırım portföyünde yüzde 23 oranında gerçekleşen büyümeyle grubun net faiz gelirleri, geçen yıla oranla yüzde 5.1 artış göstererek 572.6 milyon YTL'ye ulaştı. 
     Açıklamada, etkin kaynak yönetimi prensibi çerçevesinde grup bazında maliyet gelir rasyosunun ise yüzde 40.7 olarak gerçekleştiği bildirildi. 
     Toplam aktiflerin 16.8 milyar YTL'ye, net nakdi kredilerin 6.9 milyar YTL'ye, gayri nakdi kredilerin 3.4 milyar YTL'ye, mevduatın 8.3 milyar YTL'ye, yatırım fonlarının 3.8 milyar YTL'ye, öz kaynakların ise 1.7 milyar YTL'ye ulaştığı açıklandı. 
     Şube ağını 174'e yükselten Koç Finansal Hizmetler, aktif müşteri adedinde de geçen yıla göre yüzde 19.4'lük artış ile 1.3 milyona, personel sayısında ise 3,942'ye erişti. 
     
     GRUP ŞİRKETLERİ 
     Grubun en büyük ve karlı şirketi olan Koçbank, geçen yıla göre yüzde 48.4 artışla 178.7 milyon YTL net kar sağlarken, net faaliyet karı 335.3 milyon YTL, sermaye verimliliği rasyosu yüzde 31, sermaye yeterlilik rasyosu ise yüzde 14.6 düzeyinde gerçekleşti. 
     Koç Lease'in ise 59.7 milyon YTL net kar sağlayarak yüzde 14'lük pazar payı elde ettiği vurgulandı. 
     Koç Faktoring, 8.5 milyon YTL'lik net karın yanı sıra yüzde 19.5 pazar payına ulaşarak dünya sıralamasında en iyi 3. faktoring şirketi olurken, Koç Portföy, bu dönemde elde ettiği 18.1 milyon YTL net kar ve yüzde 12'lik pazar payı ile yönetilen fon büyüklüğü bazında 3. sırada yer aldı. Koç Yatırım ise 4.6 milyon YTL net kar elde etti. 
     Yurt dışı iştiraklerin de yılın dokuz ayını oldukça başarılı geçirdiği belirtilen açıklamada, grubun Hollanda'da faaliyet gösteren temsilcisi Koçbank NV'nin 12.1 milyon YTL, Azerbaycan piyasasında hizmet veren grup bankası Koçbank Azerbaycan'ın ise 1.4 milyon YTL net kar elde ettiği bildirildi. 
     
     KEMAL KAYA 
     Koç Finansal Hizmetler A.Ş. Üst Yöneticisi CEO Kemal Kaya, 2005 yılı başından itibaren ekonominin beklentilerinden daha olumlu seyrettiğini, Türkiye'nin istikrar ve hızlı büyüme trendini yakaladığını ve özellikle AB yolunda önemli mesafeler kat edildiğini belirtirken, önümüzdeki dönem için beklentilerinin olumlu olduğunu ve bu beklentiler ışığında faaliyetlerine hız vereceklerini bildirdi. 
     Grup olarak 9 ayda geldikleri noktanın bir başarı olduğunu ve özellikle 2005 yılının kendileri ve sektör geneli açısından çok önemli gelişmeler içerdiğini kaydeden Kaya, önümüzdeki dönemde önceliklerinin, 28 Eylül 2005 tarihi itibariyle Koç Finansal Hizmetler grubuna katılan Yapı ve Kredi Bankası A.Ş. ve iştirakleri ile birlikte maksimum işbirliği içerisinde büyümek olduğunu vurguladı. 
     
</TEXT>
</DOC>
