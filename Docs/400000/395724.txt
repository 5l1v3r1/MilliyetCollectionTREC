<DOC>
<DOCNO> 395724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun33.html </URL>
<DATE> 2005/11/17/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Amerikan halkı, iç sorunlardan yılmış durumda 
</HEADLINE>
<TEXT>

     Bir kamuoyu araştırması, Amerikan halkının, ABD'nin artık kendi iç sorunlarına ağırlık vermesi gerektiğini düşündüğünü ortaya koydu. 
     Halk ve Basın İçin Pew Araştırma Merkezi ve Uluslararası İlişkiler Konseyi'nin yaptığı araştırmaya göre, başta kendi iç sorunları olmak üzere, ABD'nin artık uluslararası alanda sadece kendi sorunlarıyla ilgilenmesi gerektiğini düşünen Amerikalıların oranı Soğuk Savaş'ın bitiminden bu yanaki en yüksek seviyesine ulaştı. 
     1993'ten bu yana her dört yılda bir yapılan araştırmanın bu yılki sonuçlarına göre Amerikan halkı artık ABD'nin lider ülke olması konusunda daha çekimser hisler taşıyor. 
     Amerikan halkının bu konudaki tavır değişikliği Irak savaşının gidişatı konusundaki endişelere bağlanırken, 11 Eylül 2001 saldırılarından sonra ise Amerikan halkının bugünkünün tam tersine uluslararası sorunlara olan ilgisinin zirveye çıktığı hatırlatıldı. 
     Son ankete göre, Amerikan halkının yüzde 42'si ABD'nin uluslararası alanda sadece kendi sorunlarına yönelmesini istiyor. Bu oranın 2002 yılında yüzde 30 olduğuna dikkat çekildi. 
     Anketin diğer bulgularına göre ise Amerikalıların önemli bir kısmı Ortadoğu'da demokrasiyi yaymanın iyi bir fikir olduğuna, ancak işe yaramayacağına inanıyor. Amerikalılar Çin'i potansiyel bir sorun olarak görmeye meyilli olsa da ABD'nin bir düşmanı olarak görmüyor. 
     Amerikan halkı genelde ABD'nin tek süper güç olarak kalmasını istemesine rağmen, din, akademi ve bilim alanlarındaki fikir önderleri bir başka ülkenin de ABD kadar güçlü olmasını sorun yapmıyor. 
     Araştırmanın, Amerikan halkından 2006 kişinin katılımıyla yapıldığı, ayrıca medya, dış ilişkiler, akademi, güvenlik, ordu, din, bilim, devlet ve yerel yönetimler alanında 520 fikir önderiyle yapılan telefon görüşmelerine dayandığı belirtildi. 
     
</TEXT>
</DOC>
