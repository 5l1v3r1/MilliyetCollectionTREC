<DOC>
<DOCNO> 351126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur44.html </URL>
<DATE> 2005/06/11/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Bahçeşehir Belediyesi'ne "Avrupa Bayrağı Ödülü" 
</HEADLINE>
<TEXT>

     Bahçeşehir Belediyesi, Avrupa Konseyi’nin kentsel uygulamalar alanında verdiği "Avrupa Şeref Bayrağı Ödülü"nü törenle aldı. 
     Bahçeşehir’deki gölette düzenlenen törende konuşan Belediye Başkanı Kemal Aydın, yaptıkları başarılı çalışmalar sonucu, Avrupa Konseyi’nin 50. kuruluş yıldönümü nedeniyle verilen bu önemli ödülü alan Avrupa’daki tek belediye olduklarını söyledi. 
     Ödülü, yaptıkları kentsel uygulamalarla hak ettiklerini belirten Aydın, "Atatürk’ün çağdaş uygarlık yolunda gösterdiği hedefleri tam anlamıyla kavrayarak, özümseyerek yol alışımızın öyküsüne tanık oluyoruz" dedi. 
     Aydın, Avrupa Şeref Bayrağı ile ödüllendirilenin Türkiye’nin çağdaş yüzü olduğunu belirterek, Bahçeşehir Belediyesi’nin Türkiye için iyi bir örnek teşkil ettiğini ve bütün belediyelerin bu düzeye gelmesini dilediğini kaydetti. 
     Törende daha sonra Konsey Üyesi Avusturyalı parlamenter Johanna Schicker, Avrupa Şeref Bayrağı’nı Aydın’a vererek kendisini kutladı. 
     Anavatan Partisi Genel Başkanı Erkan Mumcu’nun da katıldığı törenin ardından, şarkıcı Kıraç konser verdi. 
     
</TEXT>
</DOC>
