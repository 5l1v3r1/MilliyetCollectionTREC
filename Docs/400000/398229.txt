<DOC>
<DOCNO> 398229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo15.html </URL>
<DATE> 2005/11/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
FIBA'dan Türkiye için sevindirici haber... 
</HEADLINE>
<TEXT>

     Uluslararası Basketbol Federasyonları Birliği'nden FIBA Türkiye'ye müjdeli haber geldi. FIBA, gelecek yıl Japonya'da düzenlenecek 15. Dünya Erkekler Basketbol Şampiyonası finallerine Türkiye'nin, "kontenjan hakkı"ndan wild card yararlanarak katılmasına karar verdi. 
     FIBA İcra Kurulu'nun, İtalya'nın başkenti Roma'da yaptığı toplantıda aldığı kararla A Milli Takım, bu yılki Avrupa Şampiyonası finallerinde dereceye girememesine karşın, basketbolda dünya klasmanındaki yeri ve bu spordaki düzeyi nedeniyle finallere tarihinde 2. kez katılabilecek. 
     FIBA, Türkiye ile birlikte yine finallere gidebilmek için gerekli başarıyı elde edememelerine karşın Avrupa'dan İtalya ve Sırbistan-Karadağ, Amerika'dan da Porto Riko'yu, Japonya vizesini daha önce alan 20 takımla birlikte finallere katılacak 24 takımın arasına dahil etti. 
     İcra kurulunun, bu kararı bu yıl mayıs ayında İsviçre'nin Nyon kentinde yapılan toplantısında alınan tavsiye kararını genel sekreter Patrick Baumann'ın olumlu bulması üzerine aldığı bildirildi. 
     Finallerin kura çekimi, 15 Ocak 2006 Pazar günü başkent Tokyo'daki New Takanawa Prince Hotel'de yapılacak. 
     Şampiyona, tarihinde ilk kez 6'şarlı 4 grupta 24 takımın katılmasıyla 19 Ağustos-3 Eylül 2006 tarihleri arasında düzenlenecek. Daha önce 16 takımın katıldığı şampiyonada, bu yıl takım sayısının artırılması nedeniyle ilk kez "wild card" uygulamasının gerçekleştirdildiği bildirildi. 
     4 yılda bir düzenlenen şampiyonaya ilk kez 2002 yılında ABD'nin Indianapolis kentinde katılan Türkiye, bu şampiyonada 4'er galibiyet ve yenilgi alarak, 9.'luğu elde etmişti. 
     İlk kez 1950 yılında düzenlenen şampiyonada bugüne dek eski Yugoslavya 5, Rusya ve ABD de 3'er kez şampiyonluk kazandı. 
     Gelecek yılki şampiyonaya katılacak takımlar şöyle 
     Afrika Angola, Nijerya, Senegal. 
     Asya Lübnan, Çin Halk Cumhuriyeti, Katar, Japonya evsahibi . 
     Güney Amerika Arjantin, Brezilya, Venezuela. 
     Okyanusya Avustralya, Yeni Zelanda. 
     Avrupa Fransa, Almanya, Yunanistan, İtalya, Litvanya, Slovenya, Sırbistan Karadağ, İspanya, Türkiye. 
     Kuzey ve Orta Amerika Panama, Porto Riko, ABD. 
     
</TEXT>
</DOC>
