<DOC>
<DOCNO> 368908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko04.html </URL>
<DATE> 2005/08/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çin geçen ay 10.4 milyar dolar dış ticaret fazlası verdi... 
</HEADLINE>
<TEXT>

     Dünyanın en hızlı büyüyen ekonomisi Çin, Temmuz ayında 10.4 milyar dolar dış ticaret fazlası verdi. 
     Çin, bu rakamla aylık bazda tarihinin en yüksek ikinci fazlasını verirken, bu yılın ilk yedi ayı için verdiği toplam dış ticaret fazlası 50 milyar doları buldu. Ülke, böylece geçen yılın 32 milyar dolar olan yıllık dış ticaret fazlasını, bu yılın daha ilk 7 ayında açık ara geride bırakmış oldu. 
     İktisatçılar, dış ticaret fazlasının artmasında, küresel talebin arttığı bir dönemde Çin ihraç ürünlerinin rekabet gücünü korumasının olduğu kadar, yatırımları kısarak ithalatı sınırlayan hükümet politikalarının da etkili olduğunu belirtiyorlar. 
     Dış ticaret fazlasında ortaya çıkan tablonun Çin hükümetinin ulusal para yuanda geçen ay yaptığı revalüasyonun yetersiz kaldığı yönündeki eleştirileri güçlendireceği kaydediliyor. 
     Parasının değerini yapay olarak düşük tutmakla ihraç ürünlerini ucuzlatıp uluslararası ticarette haksız üstünlük sağladığı eleştirilerine uğrayan Çin, geçen ay yuanın değerini yüzde 2.1 artırmıştı. 
     
</TEXT>
</DOC>
