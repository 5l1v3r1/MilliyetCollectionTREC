<DOC>
<DOCNO> 371812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun17.html </URL>
<DATE> 2005/08/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İran'da Ahmedinecad'ın listesini muhafazakarlar eleştiriyor 
</HEADLINE>
<TEXT>

     İran Cumhurbaşkanı Mahmud Ahmedinecad'ın meclise sunduğu yeni kabineyi, reformist milletvekillerinden çok muhafazakarlar eleştiriyor. 
     Yeni kabine için güvenoyu çalışmalarına dün başlayan meclis, kabine üyelerini değerlendirmeye bugün de devam ediyor. 
     Muhafazakar milletvekillerinden Meclis Kültür Komisyonu Başkanı Emad Afruğ, yaptığı konuşmada, hükümet programını ve kabineyi eleştirdi. 
     Ahmedinecad'ın kabineyi oluştururken meclisle işbirliği yapacağını açıkladığını, ancak listeyi belirlemeden önce kendileriyle görüşmediğini ifade eden Afruğ, ''Parlamentoyla görüşmeden 70 milyonun temsil edildiği bir hükümet nasıl kurulabilir '' dedi. 
     Hükümet programını ''sağ kesimin gelecekte bazı sorunlarla karşılaşmaması için'' eleştirdiğini belirten Afruğ, ''Cumhurbaşkanını dar görüşlü insanlar gibi eleştirmek benim için zor. Çünkü ben de onunla aynı düşünceleri paylaşıyorum'' diye konuştu. 
     ''Bu kabinede geçmişte toplumsal adaletin karşısında olan insanlar var'' diyen Afruğ, ''Ahmedinecad'ın rakiplerinin bir hükümet kurmaları durumunda onların da aynı isimleri seçeceklerini'' söyledi. 
     Afruğ, kabinedeki bazı isimlerin yeterince tecrübeye sahip olmadıklarını, bu nedenle cumhurbaşkanının çok dikkatli olması gerektiğini kaydetti. 
     Meclis, Ahmedinecad tarafından 14 Ağustos'ta sunulan kabinedeki isimlerin üzerindeki görüşmelerin ardından isimleri ayrı ayrı oylayacak. 21 ismin yer aldığı listede, herhangi bir bakanın güvenoyu alamaması durumunda, cumhurbaşkanın 3 ay içinde yeni bir ismi meclise bildirmesi gerekiyor. 
     Her bir üye, güvenoyu alabilmek için, 290 sandalyenin bulunduğu mecliste, milletvekillerinin yüzde 51'inin oyunu olmak zorunda. 
     Meclisin güvenoyu çalışmalarını yarın tamamlaması öngörülüyor. 
     
</TEXT>
</DOC>
