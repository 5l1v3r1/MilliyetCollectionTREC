<DOC>
<DOCNO> 366017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun08.html </URL>
<DATE> 2005/08/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiltere'de camiye gidenler kiliseye gidenleri geçecek 
</HEADLINE>
<TEXT>

     İngiltere’de son birkaç yılda 15 bin kişinin Müslüman olduğu bildirildi. İstatistiklere göre Müslüman toplum böyle büyümeye devam ederse 2013 yılında düzenli olarak camiye gidenlerin sayısı, pazar günleri kiliseye gidenlerin sayısından fazla olacak. 
     Özellikle 11 Eylül saldırılarının ardından tartışmaların odaklandığı ve kimi zaman adı terörle anılan İslamiyet, Londra saldırılarına rağmen İngilizler arasında popülerleşiyor. İslamiyet’in en çok tartışıldığı son birkaç yılda 15 bin İngiliz’in Müslümanlığa geçtiği belirtildi. 
     1950, 1960 ve 1970 yıllarındaki göçmen akımları, 
     İngiltere’de İslamiyet’in yayılmasına neden oldu. İngiliz Daily Telegraph gazetesine göre ülkedeki Müslüman toplum bu hızla artmaya devam ederse 2013 yılında, düzenli olarak camiye giden Müslümanlar’ın sayısı, pazar günleri ayin için kiliseye giden Hristiyanların sayısını geçecek. Gazete, 2040 yılında da ülkedeki Müslüman sayısının Hristiyan sayısını geçebileceğini kaydetti. 
     Yaygın kanının aksine İslamiyet’e geçen İngilizler’in büyük çoğunluğunun iyi eğitimli, orta sınıf mensubu, orta yaşlı ve kadın olması, dikkat çekti. "Yeni Müslüman Projesi" lideri Batul El Tuma, İslamiyet’e seçen İngilizler için "Tamamı 30 ila 50 yaşları arasında" tanımını yaptı. 
     
     NOSTALJİ İÇİN GEÇİYORLARMIŞ 
     İnsanların İslamiyet’e geçme sebeplerinin oldukça farklı olduğunu söyleyen El Tuma, bazılarının 1950’lerin değerleriyle yaşamak için hatta bazılarının da bir isyan sonucu Müslüman oluğunu söyledi. Artan suç olayları, dağılan aileler, uyuşturucu ve alkol bağımlılığının artmasının İslamiyet’e ilgiyi arttırdığı kaydedildi. 
     İslamiyet’i seçen İngilizlerin geçmişi bir hayli geriye dayanıyor. Müslümanlığa geçtiği bilinen ilk İngiliz, 16’ncı yüzyılda yaşayan John Nelson. 18 ve 19’uncu yüzyıllarda da üst sınıfa mensup pek çok İngiliz İslamiyet’e geçti. Bu İngilizler’in içinde, dönemin Türkiye Büyükelçisi’nin oğlu Edward Montagu da var. 
     Daily Telegraph gazetesi, Amerika ve İngiltere’ye yönelik terör saldırılarının ve Orta Doğu geriliminin İslamiyet’e ilginin arttırmasını "paradoksal bir durum" olarak yorumladı. 
     Gazeteye göre İslamiyet’e geçen ünlüler de İngilizler arasında Müslümanlığın popülaritesini arkttıran bir diğer etmen. 
     Cat Stevens’ın ardından son dönemde Jemia Khan, İngiltere’nin eski Sağlık Bakanı John Nelson’ın oğlu Joe Ahmet Dobson, Mathew Wilkonson ile Chris Eubank, Nicolas Anelka gibi sporcular İslamiyet’e geçen ünlüler arasında yer alıyor. Taliban tarafından 2001 yılında Afganistan’da kaçırılan gazeteci Yvonne Ridley de Müslüman olmuştu. 
     Öte yandan Daily Telegraph, bütün bu ünlülerin yanı sıra "ayakkabı bombacısı" Richard Reid ve Londra saldırganlarından Germaine Lindsay’in de sonradan Müslüman olduğuna da dikkat çekti. 
     İngiltere’de hapishanelere görevli üç imam, vaazlarında Amerikan karşıtı söylemler olduğu gerekçesiyle görevden alınmıştı. 
     İngiltere’de halen 1 milyon 600 bin Müslüman yaşıyor. 
     

      ANKA 
     
</TEXT>
</DOC>
