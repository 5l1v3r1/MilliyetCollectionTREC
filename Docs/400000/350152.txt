<DOC>
<DOCNO> 350152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/dunya/adun.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyetçilik yapmayın 
</HEADLINE>
<TEXT>


"Ulusal çıkarları Avrupa için kötü bir şekilde kullanmayın. Milliyetçiliği beslemeyin" diyen Barroso, sürekli Brüksel'in suçlanmasının AB'ye büyük zarar verdiğini söyledi 

Güven Özalp 


Fransa ve Hollanda'daki referandumlardan çıkan sonuçlar sonrasında Avrupa Birliği'nin AB "yol haritası"nın belirleneceği Brüksel Zirvesi'ne günler kala, AB Komisyonu Başkanı Jose Manuel Barroso'dan Avrupalı liderlere sert uyarılar geldi. Avrupa Parlamentosu'nda AP konuşan Barroso, "Milliyetçiliği ve Avrupa karşıtı görüşleri beslemeyin" dedi. 

Referandum iması 
Avrupa'nın yaşadığı mutsuzluklar nedeniyle Brüksel'in suçlanıp durmasının Birlik'e "çok büyük zarar verdiğini" söyleyen Barroso, AB için hezimetle sonuçlanan referandumları işaret ederek, "Pazartesiden cumartesiye kadar Avrupa suçlanırsa, pazar günü vatandaşların AB'ye güvenmesini bekleyebilir miyiz " diye sordu. Liderlerin, ideolojik görüşlerini diğerlerine empoze etmeye çalışmaktan uzak durması gerektiğini belirten Barroso, "İdeolojik ayrılıkların arkasına saklanmayalım" diye konuştu. 
Liderler vatandaştan koptu 
Barroso, liderlere milliyetçilik uyarısında bulunarak, "Ulusal çıkarları Avrupa için kötü olan bir şekilde kullanmayın" mesajı verdi. AB liderlerinin vatandaşlardan koptuğunu dile getiren Barroso, "Vatandaşları yeniden Avrupa'ya bağlamalıyız" şeklinde konuştu. 

Bütçede anlaşılmalı 
AB Dönem Başkanı Lüksemburg'un Avrupa İşlerinden Sorumlu Bakanı Nicolas Schmit de anayasa konusunun derinlemesine inceleneceği 16 - 17 Haziran'daki Brüksel Zirvesi'nin diğer önemli konusu olan ve büyük tartışma yaratan bütçe konusunda uyarılarda bulundu. Schmit, bu konuda mutlaka anlaşmaya varılması gerektiğini belirterek, "AB sürekli bir belirsizlik ortamına, hareketsizliğe ve daha da kötüsü felç durumuna düşmemeli" dedi. Schmit, "Avrupa devam etmeli, karar alma ve eylemde bulunma kapasitesini tam anlamıyla koruduğunu göstermeli" diye konuştu. 
Bu arada Avrupa Parlamentosu, Barroso hakkında komisyon başkanı olmadan önce Yunanlı bir işadamının yatında geçirdiği tatil nedeniyle verilen bir gensoru önergesini reddetti. Gensoru oylamasında, 589 milletvekili "hayır", 35'i "evet" ve 35'i "çekimser" oy kullandı. Böylelikle Barroso, hakkındaki iddialardan arındı. 

'Müzakereler 2014'e kadar sürebilir' 

AB Komisyonu Türkiye Delegasyonu Başkanı Büyükelçi Hansjörg Kretschmer, Türkiye'nin müzakere sürecinin 2013-2014 yılına kadar sürebileceğini, bu sürecin daha uzun sürüp sürmemesinin, Türkiye'nin reformları uygulama hızına bağlı olduğunu söyledi. 
Kretschmer, Trabzon Ticaret ve Sanayi Odası'nda düzenlediği basın toplantısında, Türkiye'nin AB üyeliği konusunda tarihi bir aşama yaşandığını belirterek, "AB'ye tam üyelik için ekim ayında görüşmeler başlayacak. Bu da bir dönemin başlangıcını oluşturuyor" dedi. Kretschmer, AB'ye katılmak isteyen bir ülkenin AB müktesebatını sorgulayamayacağını vurguladı. 
Türkiye'nin önünde tam üye olma konusunda büyük bir imk n olduğuna dikkat çeken Kretschmer, şunları söyledi 
"Bu zor ama yapılabilir. Bunun için reformların uygulanması lazım. Ayrıca reformların halk tarafından benimsenmesi gerekir. Reformlar zaman zaman çok popüler olmayabilir. Bazen halkın bir kesimi yapılan değişikliklerden memnun olmayabilir. Fakat önemli olan halka doğru bilgileri aktarmaktır." 

Verheugen'den Türkiye karşıtlarına Sorumlu davranın 

BRÜKSEL Milliyet 

Avrupa Birliği AB Komisyonu Başkan Yardımcısı Günter Verheugen, Avrupa Anayasası bağlamında Fransa ve Hollanda'dan çıkan olumsuz sonuçların yarattığı havanın Türkiye'deki reform sürecine olumsuz etki yapabileceği uyarısında bulundu. Verheugen, Türkiye aleyhtarı söylem benimseyen siyasilere, "sorumlu davranma" mesajı verdi. 

Reform sürecine darbe 
Verheugen, Ankara'ya müzakerelerin başlatılacağı yönünde verilen sözün tutulmamasının Türkiye'deki reform süreci açısından ciddi bir darbe anlamı taşıyacağını söyledi. Verheugen, "Eğer Avrupa'nın tepkisi, 'Ne isterseniz yapabilirsiniz, ancak sizi hiçbir zaman kabul etmeyeceğiz' olursa Başbakan Recep Tayyip Erdoğan ve hükümeti neden acı veren bir geçiş sürecinde devam etsin " dedi. Verheugen, bu tür yaklaşımlarla Türkiye'deki reformcu sürecin hayal kırıklığı ve cesaret kırılması yaşayacağını belirterek, "Bu yaklaşımlarda bulunanlar en azından ne tür bir sorumluluk üstlendiklerini bilmeliler" dedi. 


</TEXT>
</DOC>
