<DOC>
<DOCNO> 383229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/guncel/gun03.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kentin modern yüzü asıldı 
</HEADLINE>
<TEXT>


İstanbul'un modern yüzünün simgeleri olması amacıyla Belediye'nin 1993'te açtığı yarışma sonucu 10 noktaya konan heykeller vandalların saldırısına uğradı 

SERHAT OĞUZ İstanbul 

İstanbul Büyükşehir Belediyesi'nin şehri modern sanatla zenginleştirmek amacıyla 1993'te açtığı yarışma sonucu 10 noktaya konulan heykeller vandalların saldırılarına yenik düştü. 
Bir heykel yakıldı, bir heykel çok tahrip edildiği için yerinden kaldırıldı. Diğerlerinin de neredeyse tamamı ya bakımsızlıktan ya da çeşitli saldırılardan savaşı kaybetmek üzere. 

Heykelle yaşamak 
Nurettin Sözen'in Büyükşehir Belediye Başkanlığı döneminde açılan heykel yarışmasında sanatçıların tamamen kendilerine özgü tasarımlarla gerçekleştirdikleri heykeller, İstanbul'un modern yüzünün simgeleri olacaktı. 
Ancak bugünkü tablo tam tersi yönde. İlk olarak Taksim Gezi Parkı'nın girişinde Adem Yılmaz'ın yaptığı cam kaplı heykelin camları defalarca kırıldı, yenilendi, sonunda yerinden kaldırıldı. 
Geçtiğimiz günlerde de Beyoğlu Tünel Meydanı'nda Ayşe Erkmen'in bölgedeki eski binaların ferforje süslemelerinden yola çıkarak yaptığı heykel yakıldı. 
1993 yılındaki yarışmanın Jüri Koordinatörlüğü görevini üstlenen Marmara Üniversitesi Güzel Sanatlar Fakültesi Heykel Bölümü Başkanı Doç. Dr. Nilüfer Ergin, İstanbul'un çağdaş heykellerinin vandalizme kurban gittiğini belirterek, "Heykelle beraber yaşamayan, estetik kapasitesi onu algılamaya yetmeyen kişiler bunları hırpalamaya hazırdır. Burada önemli olan yerel yönetimlerin bu eserleri koruması. Ancak hiç ilgilenmediler. Çünkü heykel deyince aklımıza sadece anıt heykeller geliyor" diye konuştu. 

İşte 10 heykel 

Taksim Gezi Parkı Adem Yılmaz Heykelin cam bölümleri birkaç kez kırıldı, belediye yeniledi. Son yıllarda ise iyice bakımsız kaldı, içinde sokak çocukları barınmaya başladı. Son olarak da heykel yerinden kaldırılarak "ilk düşen eser" oldu. Tünel Ayşe Erkmen Belediye yönetiminin değişmesiyle önce heykelin çevre düzenlemesi değiştirildi, sonra da tahrip edilmeye başlandı. Son olarak Yaya Sergisi kapsamında straforla kaplanan heykel, straforlar yanınca ya da yakılınca eriyerek yok oldu. Maçka Parkı Rahmi Aksungur Heykelin içinde bakımsızlıktan bodur ağaçlar çıktı. Etrafı çöplük haline geldi. Son olarak da heykelin ön bölümü kırılınca görüntüsü değişti. Yenikapı Vedat Somay Somay'ın heykeli, üzerine yapılan resimler ve duvar yazıları nedeniyle tanınmaz halde. Bulunduğu platform ise, kırık bira şişeleriyle kötü bir görüntünün içinde. Kadıköy Işılar Kür Heykel uzun süredir bez afişlerin asıldığı direk vazifesini görüyor. Bakımsızlıktan ayakları hasar gördüğü ve korozyona uğradığı için yıkıldı yıkılacak. Şimdi de Kadıköy'deki hafif metro şantiyesinin içinde kaldı. Yıldız Mümtaz Işıngör Ihlamur'daki heykel sanatçısı ikna edilerek başka bir bölgeye taşındı, yerine Beşiktaşlı Hakkı Yeten'in heykeli yerleştirildi. Üsküdar Meriç Hızal Boğaz'dan geçen gemilerin görmesi için tasarlanan üzerindeki aynaya bakarak Boğaz'ı yansıtması planlanan heykel, çevresindeki iskele ve motor trafiği nedeniyle bu işlevinden uzaklaştı. Kabataş Ertuğ Atlı Heykel, bitişiğindeki metro şantiyesi ve çevresinde yükselen ağaçlar nedeniyle adeta kayboldu. Lütfi Kırdar Kongre Merkezi ve Atatürk Havalimanı 10 heykel içindeki en bakımlıları. Henüz tahrip olmamış durumdalar. 

</TEXT>
</DOC>
