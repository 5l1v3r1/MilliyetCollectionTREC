<DOC>
<DOCNO> 385842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo14.html </URL>
<DATE> 2005/10/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Arnavutluk ile 9. maça çıkıyoruz... Üç galibiyet, üç mağlubiyetimiz var 
</HEADLINE>
<TEXT>

     A Milli Futbol Takımı, 18. Dünya Kupası Avrupa Elemeleri 2. Grup'taki son maçında yarın karşılaşacağı Arnavutluk ile 9. kez karşı karşıya gelecek. 
     Türk Milli Takımı, 82 yıllık tarihinde şimdiye dek Arnavutluk ile toplam 8 maç yaparken, bunlardan 3'ünü kazandı. 3 maçta rakibine yenilen milliler, 2 kez de eşitliği bozamadı. 
     Rakibiyle şimdiye dek 5 resmi, 3 de özel maç yapan ay-yıldızlı ekip, 5'i Türkiye sınırları, 3'ü de deplasmanda yaptığı toplam 8 maçta 7 gol atarken, meşin yuvarlağı kendi ağlarından 11 kez çıkardı. 
     
     TİRAN'DA GALİBİYET YOK 
     18. Dünya Kupası finallerine katılabilme umutlarını play-off maçlarına taşımak için yarınki maçta mutlak galibiyete ihtiyacı bulunan A Milli Futbol Takımı'nın Tiran'da henüz galibiyeti yok. 
     İki ülke A milli takımları şimdiye dek Tiran'da 3 kez karşılaşırken, ev sahibi Arnavutluk 1 kez galip geldi, 2 maç ise beraberlikle sonuçlandı. 
     Tiran deplasmanındaki 3 maçta sadece 1 gol atabilen milliler, kalesinde 4 gol gördü. 
     
</TEXT>
</DOC>
