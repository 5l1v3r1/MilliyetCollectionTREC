<DOC>
<DOCNO> 384586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur18.html </URL>
<DATE> 2005/10/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Terhisine 22 gün kala şehit olan erin cenazesinde acı ve isyan vardı 
</HEADLINE>
<TEXT>

     Şırnak’ta teröristler tarafından açılan taciz ateşi sonucu, terhisine 22 gün kala şehit olan er Halil Aktaş’ın cenazesi, Denizli’nin Güney İlçesi’nde toprağa verildi. 
     Halil Aktaş 21 için Yeni Camii’de düzenlenen cenaze törenine, Bilecik’te vatani görevini yapan ağabeyi Tevfik Aktaş, ailesi, Denizli Valisi Gazi Şimşek, 11. Piyade Tugay Komutanı Tuğgeneral Tayfun Aksatan, subaylar ve çok sayıda vatandaş katıldı. 
     Tören sırasında fenalık geçiren baba Şükrü ile anne Sıdıka Aktaş’ı, yakınları ve subaylar teselli etmeye çalıştı. 
     Denizli Müftüsü Mahmut Gündüz’ün kıldırdığı cenaze namazının ardından bir süre omuzlarda, daha sonra top arabasında taşınan Aktaş’ın cenazesi, Güney İlçesi’nde toprağa verildi. 
     Tören sırasında bir grup, terör örgütü aleyhine sloganlar attı. 
     Halil Aktaş, 4 Ekim’de Şırnak’ta, 3. İç Piyade Tabur Komutanlığı Karargah ve Karargah Destek Bölüğü’nün konuşlu olduğu Badabi Tepesi’nde keşif gözetleme faaliyeti icra eden birliğe teröristlerce açılan taciz ateşi sonucu şehit olmuştu. 
     
</TEXT>
</DOC>
