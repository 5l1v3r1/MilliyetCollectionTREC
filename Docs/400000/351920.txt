<DOC>
<DOCNO> 351920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo50.html </URL>
<DATE> 2005/06/14/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Kızıl "Raşit Çetiner ile çalışmak bizim için büyük fırsat" 
</HEADLINE>
<TEXT>

     Bursaspor Kulübü Başkanı Levent Kızıl, Raşit Çetiner ile çalışmanın, Bursaspor için önemli bir fırsat olduğunu söyledi. 
     Kızıl, yeni Yönetim Kurulu’nun ilk haftalık toplantısından önce, Vakıfköy Orhan Özselek Tesisleri’nde yaptığı açıklamada, Yalçın Gündüz ile kongre öncesi görüştüğünü ve kendisinden istifa kararını ertelemesini talep ettiğini, ancak Ümit Milli Takım’daki görevini bırakan başarılı teknik adam Raşit Çetiner’le görüşerek anlaşmaya vardıklarını söyledi. 
     Yalçın Gündüz’ün kendisine takımla ilgili her türlü bilgiyi verdiğini dile getiren Kızıl, "Yalçın hoca, gerçek bir Bursasporlu, ancak Raşit Çetiner ile çalışmak bizim için önemli bir fırsat. Böyle bir fırsatı kaçırmadık. Yalçın Gündüz’e hizmetlerinden dolayı plaket vermek istedik, fakat kendisi tatile gitmiş" dedi. 
     Bu arada Levent Kızıl, güney sahillerinde oteli bulunan Bursalı işadamı Ahmet Yaşar’ın, Bursaspor’un devre arası hazırlık çalışmalarının ve Antalya’da yapacağı maçların giderini karşılayacağını dile getirerek, "Bu sayede kulüp, 100 bin YTL’lik maddi bir yükten kurtulacak. Sayın Yaşar’a bu jestinden dolayı teşekkür ediyoruz. Ayrıca denetleme kurulu ikinci başkanı Gökçin Aras da kulübe 50 bin dolarlık reklam sözü verdi. Bu da bizim için önemli bir destek. Bursaspor’a destek verenlere plaket vereceğim" diye konuştu. 
     Kızıl’ın yanında bulunan Aras, "Bize plaket vermeyin. Sezon sonunda şampiyon olun. Biz sizi alkışlayalım" diye karşılık verdi. 
     
</TEXT>
</DOC>
