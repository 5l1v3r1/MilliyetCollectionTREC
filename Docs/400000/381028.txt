<DOC>
<DOCNO> 381028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/eko03.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Her gün 1.400 kişi bireysele üye oluyor 
</HEADLINE>
<TEXT>


Katılımcı sayısının 576 bin 160'a, fon büyüklüğünün ise 769 milyon 481 bin YTL'ye ulaştığı bireysel emeklilik sisteminde günlük üye sayısının da ortalama 800 kişiden 1.400'e yükseldiği belirtiliyor 


Bireysel emeklilik sisteminde 19 Eylül itibariyle katılımcı sayısı 576 bin 160'a, fon büyüklüğü ise 769 milyon 481 bin YTL'ye ulaştı. 
Emeklilik Gözetim Merkezi EGM Genel Müdürü Ali Canyürek, sistemin her geçen gün büyüdüğünü belirterek, şu anda günde 1.400 kişinin sisteme üye olduğunu söyledi. 
Önümüzdeki yıl bu sayının 2.000'e ulaşmasını beklediklerini kaydeden Canyürek, sisteme üye olan her 100 kişiden 91'inin ise kalıcı olmasını beklediklerini kaydetti. Sektördeki büyümenin artarak devam ettiğini dile getiren Canyürek, "Sektördeki büyüme katılımcı sayısı nüfusun yüzde 5 - 10'una ulaşana kadar hızlı artacak" dedi. 

15 bin kişiye sınav 
Şu anda sistemdeki üye sayısının ağırlıklı olarak bireysel olduğunu, kurumsal katılımlar için işveren katkılı planlara teşvikler getirilmesi gerektiğine değinen Canyürek, önümüzdeki günlerde çalışma ve sosyal güvenlik bakanına giderek bu konudaki taleplerini ileteceklerini kaydetti. 
Bu arada, sistemde satış yapan aracılara lisans veren Emeklilik Gözetim Merkezi'nin yapmış olduğu sınavlara şu ana kadar 15 bin 298 kişi katıldı. Sektördeki lisanslı aday sayısı ise 9 bin 962. 
Sektördeki katılımcıların ağırlıklı olarak Marmara Bölgesi'nde olduğu görülüyor. Daha sonra Ege ve İç Anadolu Bölgesi geliyor. 
31 Ağustos tarihli verilere göre, bölgeler bazında en düşük katılımın 11 bin 993 ile Doğu Anadolu'da olduğu görülüyor. Ayrıca, bin 874 üye de yurtdışında bulunuyor. 

Bölgelere göre katılımcılar Bölge Katılımcı Akdeniz 62.661 Doğu Anadolu 11.993 Ege 88.867 Güneydoğu Anadolu 13.989 İç Anadolu 88.336 Karadeniz 40.303 Marmara 252.622 Yurt dışı 1.874 TOPLAM 560.645 
31.08.2005 itibariyle 


</TEXT>
</DOC>
