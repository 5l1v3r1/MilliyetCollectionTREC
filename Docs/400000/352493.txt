<DOC>
<DOCNO> 352493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun14.html </URL>
<DATE> 2005/06/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
ABD Bin Ladin ve Molla Ömer Afganistan'da değil 
</HEADLINE>
<TEXT>

     ABD'nin Kabil Büyükelçisi Zalmay Halilzad, Taliban lideri Molla Muhammed Ömer ve El Kaide örgütü lideri Usame bin Ladin'in Afganistan'da olmadığını söyledi. 
     Halilzad, Afganistan'ın başkenti Kabil'de düzenlediği basın toplantısında, ''Molla Ömer Afganistan'da değil. Usame'nin de Afganistan'da olduğunu sanmıyorum'' dedi. 
     Afganistan'da çok sayıda El Kaide üyesinin yakalandığını, örgütün bozguna uğratıldığını belirten Halilzad, ''Ancak bu uzun dönemli bir mücadele. Bin Ladin'in adalet önüne çıkarılması sembolik açıdan çok önemli ve er geç yakalanacağına inanıyorum'' diye konuştu. 
     Zalmay Halilzad, Molla Ömer ve Bin Ladin'in nerede saklanıyor olabileceklerine ilişkin ise açıklama yapmadı. 
     Taliban komutanlarından Molla Ahtar Osmani, dün Pakistan'ın özel televizyon kanalı Geo'ya yaptığı açıklamada, El Kaide örgütünün lideri Usame Bin Ladin ve Taliban lideri Molla Muhammed Ömer'in hayatta ve iyi olduklarını söylemişti. 
     Osmani, Molla Ömer'in Afganistan'daki Taliban hareketini yönettiğini belirtirken, Bin Ladin'in nerede olduğuna ilişkin bilgi vermemişti. 
     
</TEXT>
</DOC>
