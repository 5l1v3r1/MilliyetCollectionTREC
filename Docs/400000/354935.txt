<DOC>
<DOCNO> 354935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko10.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Önay ve Dinç Bilgin'e 25.5 yıl hapis istendi 
</HEADLINE>
<TEXT>


ESRA ALUS İstanbul 

El konulan Etibank'ın eski sahibi Dinç Bilgin'in de aralarında bulunduğu 23 sanığın yargılandığı davada Cumhuriyet Savcısı, 8 sanığın 3 ile 25.5 yıl arasında değişen hapis cezalarına çarptırılmasını, 15 sanığın ise beraatini talep etti. 
Dinç Bilgin ve Önay Şevket Bilgin'in avukatı Asım İplikçioğlu, mahkeme heyetini reddettiklerini söyledi. Mahkeme heyeti, taleplerin reddini kararlaştırdı. TMSF'nin avukatı Salih Oktar, davadaki bazı suçlamaların 7.5 yıllık zaman aşımı sürelerinin dolmak üzere olduğunu söyledi. 

Çağlara 7.5 yıl 
Cumhuriyet Savcısı Selamettin Celep, görüşünü mahkemeye yazılı sundu. Dinç Bilgin, Şevket Önay Bilgin ve İsmail Hakkı Karakaya'nın "zimmet" ve "nitelikli dolandırıcılık" suçlarından 13.5 ile 25.5'ar yıl arasında hapis cezasına çarptırılmasını talep eden savcı Celep, Mustafa Dinçer, Zeki Ünal ve Şükrü Karahasanoğlu'nun da "zimmet" suçundan 9 ile 18'er yıl arasında hapis cezasına çarptırılmasını öngördü. 
Savcı Celep, Cavit Çağlar ile oğlu Mustafa Çağlar'ın "nitelikli dolandırıcılık" suçundan 3 ile 7.5 yıl arasında hapis cezasına çarptırılmasını talep etti. Nail Keçili'nin de aralarında bulunduğu 15 sanığın beraatine karar verilmesini istedi. 



</TEXT>
</DOC>
