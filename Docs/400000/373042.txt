<DOC>
<DOCNO> 373042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun28.html </URL>
<DATE> 2005/08/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
J.F. Kennedy, Çin'e karşı nükleer silah kullanmayı düşünmüş... 
</HEADLINE>
<TEXT>

     ABD’nin eski başkanlarından John F. Kennedy’nin Mayıs 1963’te Hindistan’a yeniden saldırması durumunda Çin’e karşı nükleer silahlar kullanmanın mümkün olup olmadığını dönemin Savunma Bakanı Robert S. McNamara ile tartıştığı ortaya çıktı. 
     New York Times gazetesi, Boston’da bulunan John F. Kennedy Başkanlık Kütüphanesi ve Müzesi tarafından yayımlanan gizli ses kayıtlarına göre, Kennedy’nin, Hindistan’ın da domino etkisiyle Komünist dünyaya dahil olmasının önüne geçmek için nükleer silah kullanma alternatifini gündemine aldığını yazdı. 
     New York Times, McNamara’nın, Kennedy ile yaptığı bir konuşmada, Çinlilerin girişeceği geniş çaplı bir saldırının ABD tarafından nükleer silahların kullanılmasını gerektireceği ve bunun çok sayıda Amerikan askerinin bölgeye gönderilmesine tercih edilebileceğini ifade ettiği kaydedildi. 
     Halen hayatta olan McNamara ise gazeteye yaptığı açıklamada, görüşmeyi hatırlamadığını, ancak bunun doğru olabileceğini belirtti. 
     Teyp kayıtlarında McNamara’nın sözlerinden birkaç dakika sonra Kennedy’nin de "Hindistan’ı savunmamız gerekiyor ve bu yüzden Hindistan’ı savunacağız" dediği duyuluyor. Ancak teyp kaydında, Kennedy’nin Hindistan’ı savunmak için nükleer silah kullanmayı mı, yoksa konvansiyonel silahlar kullanmayı mı kast ettiği kesin olarak anlaşılmıyor. 
     Uzmanlarsa, dönemin siyasi ortamına yönelik hatırlatmalarda bulunarak, Kennedy’nin Çin’e karşı Hindistan’ı doğal bir denge unsuru olarak gördüğünü, ancak Kore savaşındaki tecrübeyi ve Rusya ile olan mücadeleyi gözönünde bulundurarak, Hindistan’a asker göndermenin dışında bir alternatifi düşünmüş olabileceğini ifade ediyorlar. 
     Uzmanlar ayrıca, görüşmenin Küba’daki füze krizinden ve Çin’in Hindistan’ı işgalinden sadece 7 ay sonra yapıldığına dikkat çekiyorlar. Teyp kayıtlarına göre, aynı görüşmede dönemin ABD Genelkurmay Başkanı General Maxwell D. Taylor’un da "Çin’le nükleer olmayan bir savaşta karada savaşacak olmayı düşünmekten nefret ettiğini" söylediği belirtiliyor. 
     Kayıtlara göre, Kennedy’nin dışişleri bakanı Dean Rusk da nükleer silah kullanılmasının Amerika’nın müttefiklerinin desteğine ihtiyaç duyacağına dikkat çekiyor. Dönemin dışişleri bakan yardımcısı George W. Ball ise Çin’e karşı nükleer silah kullanılmasının Doğu Asyalılara karşı bir Amerikan saldırganlığı şeklinde algılanabileceğine işaret ediyor. 
     ABD’nin 1963 baharında Çin’e karşı nükleer silah kullanılmasını gündemine almış olsa bile, Çin’in 1964 yılında ilk nükleer silah denemesini yapmasından sonra bu düşüncesinden vazgeçmiş olması gerektiği ifade ediliyor. 
     
</TEXT>
</DOC>
