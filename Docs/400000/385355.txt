<DOC>
<DOCNO> 385355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/ekonomi/eko02.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez, gecelik faizi ihtiyatlı indirebilir 
</HEADLINE>
<TEXT>


Son üç aydır çekince gösteren Merkez Bankası bu ay ki toplantısında dış gelişmeler ve AB müzakereleri sayesinde gecelik faizi aşağı çekebilir. Ancak Merkez'in faiz indirimini 25 baz puanla sınırlı tutması yüksek bir olasılık 

Finans atölyesi SONGÜL HATISARU 

Türkiye 3 Ekim'de AB ile müzakerelere resmen başladı. Merkez Bankası MB müzakerelerin başlamasının ardından ilk Para Politikası Kurulu toplantısını bugün yapacak. Piyasada gözler paranın maliyetini belirleyen kısa vadeli faiz oranlarında. 
MB'nin para politikasını gevşekleştirmesi ilerleyen dönemde hem mevduat faizlerini hem kredi faizlerini hem de kredi kartı faizlerini daha da düşebileceğinin bir göstergesi oluyor. MB yurtdışında petrol fiyatlarının çok hızlı şekilde yükselmesi ve özellikle hizmet sektöründeki fiyat katılığı nedeniyle bu yıl için değil ama 2006 yılı enflasyon hedefiyle ilgili endişe duyması sebebiyle son üç toplantısında da faiz indirimi yapmadı. 
Peki Merkez ekim toplantısında faizi indirecek mi Merkez bugün yapacağı toplantının ardından çok büyük bir olasılıkla bu kez faiz indirim kararını açıklayacak. Piyasa oyuncularının büyük bir çoğunluğunun da beklentisi zaten bu yönde. 

Petrolün fiyatı geriledi 
Son 1.5 aydır petrol fiyatlarının 70 dolar seviyesinden 56 dolara gerilemesi, eylül ayı enflasyon rakamlarının beklentiler dahilinde gelmesine karşın çekirdek TÜFE enflasyon göstergelerinin tarihinin en düşük seviyesine gerilemiş olması Merkez'in eline güçlendiren gelişmeler. 
Aynı zamanda Türkiye'ye AB yolunun açılmış olması ve bankanın önemine sık sık vurgu yaptığı yapısal reform sürecinin devam edeceğinin teyit edilmiş olması Merkez Bankası'nın yeni bir faiz indirimine gideceğinin garantisi olarak görünüyor. 
Büyük AB beklentisinin gerçekleşmiş olması nedeniyle piyasada Merkez'in bu kez en az 50 baz puanlık indirim yapabileceği beklentisi bulunuyor. Ancak biz IMF'in birinci gözden geçirme için şart koştuğu kriterler henüz yerine getirilmediği ve hizmet fiyatlarındaki direncin devam ettiği bir ortamda bankanın daha ihtiyatlı olmasını bekliyoruz. 

İki indirim daha olabilir 
Yani biz birçok piyasa oyuncusunun beklediği gibi MB'nin 50 baz puanlık indirim yapma ihtimalinin olduğunu düşünmekle birlikte bankanın geçmiş dönemdeki yorumlarına bakarak 25 baz puanlık bir indirim beklentisinin daha gerçekçi olacağını düşünüyoruz. Şu anda Merkez'in gecelik faizi yüzde 14.25 seviyesinde. Dolayısıyla Merkez bu toplantıda faizi yüzde 14 seviyesine indirebilir. MB'nin yıl sonuna kadar yapacağı son iki toplantıda da 25'şer baz puanlık indirimlerle devam ederek kısa vadeli faiz oranlarını yüzde 13.5'a çekmesini bekliyoruz. 

Moody's Türkiye'de ama piyasada heyecan yok Gösterge bono faizi son 2.5 yıl içinde yüzde 66 seviyesinden 14.5'e kadar geriledi. Üstelik son 4 yılda enflasyon oranı yüzde 80'den tek haneli seviyelere geriledi. Bu iki noktadaki iyileşmenin borç dinamikleri üzerinde olumlu bir etki yarattığı da aşik r. 
Nitekim Net Kamu Borcu GSMH oranına bakıldığında 2001 yılındaki kriz döneminde yüzde 90'ların üzerine çıkan bu oran 2004 sonunda yüzde 63.5'a geriledi. Yıl sonunda oranın yüzde 57'lere gerilemesi bekleniyor. 
Kredi notu yatırım yapılabilir ülke kategorisinin üzerinde olan birçok Avrupa ülkesinde bile bu oran bizden yüksek. 
Öte yandan iç borçlanmanın vadesi de uzuyor. İç borçlanmanın vadesi kriz dönemindeki 200 günden ilerleyen yıllarda önce 450 güne, arkasından da 600 güne çıktı. Son iki ayda da vadenin 900 gün ve üzerine yükseldiğini görüyoruz. 

Güvenilirlik sorgulanıyor 
Diğer bir ifade ile Türkiye'de hem borçların artış hızı ciddi şekilde yavaşlıyor hem de borcun vadesi ciddi şekilde uzuyor. 
Böylesi bir konjonktür yaşanırken AB ile müzakerelere başlanmasının hemen ardından kredi derecelendirme kuruluşu Moody's Türkiye'nin borcunun ve cari açığının yüksek bir risk düzeyini işaret ettiğini açıkladı. Kredi notunu değiştirmeyen Moody's'in borç dinamiklerini endişe verici bulduğunu açıklaması kafaları karıştırdı. 
Moody's'in ciddi şekilde iyileşme kaydeden makro ekonomik verileri görmezden gelerek yaptığı bu açıklama piyasada zaten azalmış olan kredi derecelendirme kuruluşlarının güvenilirliğinin bir kez daha sorgulanmasına yol açtı. 
Dolayısıyla Türkiye'de temaslarda bulunduğunu duyduğumuz Moody's yetkileri ziyaret sonrasında yeni bir kredi notu artırımı yapsa dahi piyasalar tarafından bu artırımın gecikmiş bir karar olması nedeniyle çok büyük coşkuyla karşılanmasını beklemiyoruz. 

FED tutanakları gelişmekte olan piyasaları dalgalandırabilir ABD'de milyarlarca dolarlık zarara yol açan Katrina ve Rita kasırgalarının ardından merakla beklenen veriler tahminlerin de ötesinde iyi geldi. ABD'de tarım dışı istihdam eylül ayında 35 bin azaldı. ABD'e işsizlik oranı ise yüzde 5.1'e yükseldi. Katrina ve Rita kasırgasının yol açtığı tahribat nedeniyle ABD'de eylül ayında tarım dışı istihdamın 143 bin azalması bekleniyordu. Etkileri daha büyük olan Katrina kasırgasının verdiği zarardan istihdam piyasasının beklendiği kadar kötü etkilenmemiş olduğunun görülmesinin ardından dolar euro karşısında değer kazandı. 1.2184 1.2137 aralığında olan euro dolar paritesi verilerin etkisiyle 1.2102'ye kadar geriledi. İstihdam rakamları öncesinde geçen hafta başında ABD'de FED yetkilerinin enflasyonist baskıların arttığına dair yaptıkları çeşitli açıklamalar faiz artırım sürecinin beklenenin ötesinde devam edebileceği korkularını tetikledi. Açıklamaların etkisiyle global yatırımcılar geçen hafta gelişmekte olan piyasalarda ciddi satış yaptılar. Satışın bu hafta durulmasını beklemekle birlikte yarın ABD'de açıklanacak olan son FED faiz toplantısı tutanakları ve cuma günü açıklanacak olan TÜFE rakamlarının detayları piyasa tarafından yakından takip edilecek. Çünkü tutanaklar içerisinde FED yetkililerinin faiz artırımlarının devam edeceğine ilişkin vurgularının bulunması ve aynı zamanda cuma günü açıklanacak enflasyon rakamlarının yüksek çıkması durumunda gelişmekte olan piyasalardaki satışlar hız kazanabilir. 




</TEXT>
</DOC>
