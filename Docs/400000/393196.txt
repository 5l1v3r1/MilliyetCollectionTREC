<DOC>
<DOCNO> 393196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas10.html </URL>
<DATE> 2005/11/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Avrupa’nın en seksi vejetaryeni' aranıyor 
</HEADLINE>
<TEXT>

     
     Hilal YILMAZ LONDRA, DHA 
     
İNGİLTERE merkezli hayvanları koruma derneği PETA, Avrupa’nın en seksi vejetaryenini bulmak için bir yarışma başlattı. Amaçlarını ’kişileri vejetaryenliğe özendirmek’ olarak açıklayan dernek üyeleri, "Bu yarışma vejetaryenlerin aslında son derece seksi olduklarını ortaya koyacak" dedi. 
     Derneğe ait www.peta.org.uk internet adresi üzerinden başlatılan ’Avrupa’nın en seksi vejetaryeni’ yarışmasına Türkiye de dahil olmak üzere Avrupa’da yaşayan kadın ve erkek tüm vejetaryenler katılabiliyor. Yaş sınırının olmadığı yarışmaya ünlülerin katılmasına ise izin verilmiyor. 
     Adaylardan, ’seksi’ birer fotoğraflarını elektronik posta aracılığıyla siteye göndermeleri isteniyor. 9 Aralık’ta son bulacak yarışmanın birincisini ise hayvan katkısız organik gıda ve bakım ürünlerinden, hediye çeklerine kadar birçok ödül bekliyor. Ödüller arasında Türkiye tatili de bulunuyor. 
     PETA’nın seçtiği en seksi vejetaryen ünlüler ise şöyle Natalie Portman, Alicia Silverstone, Liv Tyler, Pamela Anderson, Shania Twain, Brad Pitt ve Joss Stone. 
     
</TEXT>
</DOC>
