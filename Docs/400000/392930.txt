<DOC>
<DOCNO> 392930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/guncel/gun07.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka'dan ROJ TV için soruşturma 
</HEADLINE>
<TEXT>


İRFAN KURTULMUŞ Kopenhag 

Danimarka, Kopenhag'dan yayın yapan ve Türkiye ile ilişkilerinin gerilmesine neden olan PKK yanlısı ROJ TV'yi incelemeye aldı. Danimarkalı savcı Michael Jörgensen, Türkiye'nin suç duyurusu üzerine Roj TV'nin finansmanı ve yayınlarının içeriği konusunda soruşturma başlattığını açıkladı. 
Danimarka Adalet Bakanı Lene Espersen, yaptığı açıklamada, Roj TV'nin kapatılması konusunda Türk meslektaşından yeni bilgiler beklediklerini söylemiş ve Türk yetkililerin polise suç duyurusunda bulunması durumunda hemen soruşturma başlatılacağı sözünü vermişti. Soruşturma kararının Başbakan Recep Tayyip Erdoğan'ın 14 Kasım'da NATO Asamblesi için Danimarka'ya yapacağı ziyaretin öncesinde alınması dikkat çekti. Adalet Bakanı Cemil Çiçek, 5 Kasım'da Stockholm'de yaptığı açıklamada, ellerinde PKK yöneticilerinin ROJ TV ile bağlantılarını belgeleyen görüntüler bulunduğunu belirterek, Danimarkalı yetkilileri Türkiye'yi oyalamakla suçlamıştı. 
Danimarka Başbakanı Anders Fogh Rasmussen de eylülde yaptığı açıklamada, Roj TV'nin kendi ülkesinden yayın yaptığını ilk kez Başbakan Recep Tayyip Erdoğan'dan New York'ta duyduğunu belirterek, "Danimarka'da basın ve konuşma özgürlüğü var. Danimarka'da yayın yapılıyorsa gerekli izinler alınmıştır. Biz teröre ve terörü destekleyen kurum ve kuruluşlara karşıyız. Olay hakkında çok detaylı bilgim yok, olmaması da normal. Bu işler Kültür Bakanlığı'nın sorumluluk alanına giriyor" demişti. 



</TEXT>
</DOC>
