<DOC>
<DOCNO> 398531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/spo02.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan dersler 
</HEADLINE>
<TEXT>



Fenerbahçe Teknik Direktörü Daum, Galatasaray maçına çok güç şartlarda hazırlandıklarını ve zor bir galibiyet aldıklarını söyledi, Milan maçından sonra takımı toparlamanın hiç kolay olmadığını ifade etti. 
Alman çalıştırıcı şöyle konuştu 
"Bu maça fazla zaman olmadığı için cumartesi, hatta bugün dün hazırlandık. Oyuncular bazen eleştirilerden dolayı içlerine kapanıyorlar. Ama Galatasaray karşısında, takım benim söylediklerimi bir yardım olarak kabul etti, bilinçli algıladı ve özgüvenle mücadele verdi. Milan maçından ders çıkardık. Çarşamba günü koşu ve mücadele adına yapamadıklarımızı burada sahaya yansıttık." 

'Galatasaray'ı yakalamak isterim' 
Üst üste 12. galibiyeti alıp, rekor kırmalarının da mutluluk verici bir olduğunu ifade eden Daum, "Elbet yenileceğiz ama umarım bu maçı uzun süre bekleriz ve rakibimizin üstün oyunuyla mağlup oluruz, kendi kendimizi yenmeyiz. Her maçı kazanacağız diyemem. Türk futbolu uluslararası alanda nerede bunun bilincine varın. 'En büyük biziz' edalarıyla hareket edilmez. Reformlara ihtiyaç var. Mesela alt yapıya önem verip, otobüslere taş atmayı azaltmalıyız. Her aile rahatlıkla maçlara gidebilmeli. Eğer gerekirse statlarda seyircinin önüne ağ gerilmeli." 
Galatasaray'ın da öven Christoph Daum, "Ben Fenerbahçe ile Avrupa'da Galatasaray'ın elde ettiği başarıları yakalamak isterim. O konuda rakibimize yetişmek isterim. Altyapıda, mesela Emre gibi bir oyuncu olsa alıp yetiştirmek isterim" yorumunu yaptı. 


Alex kadroya alınmadı 

Fenerbahçe'de oynayıp oynamayacağı merakla beklenen Alex de Souza, Galatasaray maçının kadrosuna alınmadı. Brezilyalı oyuncu dün sabah Samandıra Tesisleri'nde kontrolden geçerken, ağrılarının devam etmesi üzerine Teknik Direktör Daum'dan affını istedi. Alman hoca yine sakatlığı bulunan Selçuk ile Milan maçında yaptığı hatalar nedeniyle ağır eleştiriler alan Servet'i de kadroya dahil etmedi. 

Luciano cezalı 

Lider Fenerbahçe, derbi karşılaşmasından zaferle ayrılarak altın değerinde üç puanı hanesine yazdırırken, ceza sınırındaki Fabio Luciano'yu kayıp verdi. İkinci yarıda sarı kart gören Brezilyalı savunmacı cezalı duruma düştü. Luciano, sarı - lacivertli takımın önümüzdeki hafta Şükrü Saracoğlu Stadı'nda Trabzonspor'la oynayacağı zorlu maçta forma giyemeyecek. 

Samandra'da büyük coşku 

Fenerbahçeli futbolcuları taraftarlar Samandıra Tesisleri'nde karşıladı. Takımı taşıyan otobüsü kapıda durduran sarı - lacivertliler meşaleler yakıp pankartlar açarak zaferlerini kutladılar. 


</TEXT>
</DOC>
