<DOC>
<DOCNO> 364638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun26.html </URL>
<DATE> 2005/07/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Discovery, hasar tespiti yapıyor 
</HEADLINE>
<TEXT>

     Uzay mekiği Discovery, göreve başlayışından yaklaşık 12 saat sonra kalkışında meydana gelen olası hasarı tespite çalışıyor. 
     NASA tarafından uyandırılan Discovery'nin 7 kişilik mürettebatı, TSİ 09.00'da 15 metrelik robot kolu çalıştırarak, mekiğin kanatları ve burnundaki olası hasarı kontrol etti. 
     2,5 yıl aradan sonra ilk mekik uçuşu için dün fırlatılan Discovery'nin tırmanışının ilk iki dakikası sırasında gövdesinden iki parçanın koptuğu tespit edilmişti. 
     NASA'nın uçuş sorumlusu John Shannon, parçalardan birisinin mekiğin burnundaki iniş takımından kopan 3,8 cm civarında bir seramik parçası olabileceğini, diğerini ise tahmin edemediğini söyledi. Kopan parçaların mekiğe çarpmadığı tahmin ediliyor. 
     Kanada yapımı robot kolla mekiğin burnu ve kanatlarında yapılacak hasar tespiti çalışmasının her biri 1,5 saat süren 3 aşamadan oluşacağı, toplanan veri ve görüntülerin incelenmek üzere dünyadaki NASA mühendislerine gönderileceği belirtildi. 
     Mekiğin, yarın Uluslararası Uzay İstasyonu'na kenetlendikten sonra termal kalkanı ve dış yüzeyinin de ayrıntılı olarak incelenmesi bekleniyor. 
     
</TEXT>
</DOC>
