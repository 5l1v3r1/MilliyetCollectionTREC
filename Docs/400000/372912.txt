<DOC>
<DOCNO> 372912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas05.html </URL>
<DATE> 2005/08/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İnternette aldatma, 1 numaraya koşuyor 
</HEADLINE>
<TEXT>

     Kamera bağlantıları, sesli sohbet, tanışma siteleri... En çok 35-45 yaş grubunun tercih ettiği sanal aşk, en yaygın ihanet yolu olmaya aday. 
     Fransa'da çıkan 'In Bed with the Web Internet and the New Adultery' Yatağımda İnternetle İnternet ve Yeni Zina adlı kitaba göre, internet yakında en yaygın aldatma şekli haline gelecek. Kitabın yazarlarından Yannick Chatelain teknoloji uzmanı, Loick Roche ise psikolog. Roche'a göre İnternet sayesinde insanların utangaçlığından sıyrılması kolaylaşıyor. 
     
     Boşanmayı tetikliyor 

     Roche, evliliklerinde 'yorulan' 35-45 yaş grubunun İnternet'te ilişki yaşayanlar arasında başı çektiğini söylüyor. Britanya İstatistik Bürosu da boşanmalardaki artışı İnternet'e bağlıyor. Üstelik kamera bağlantıları, İnternet üzerinden sesli yapılan konuşmalar, tartışma forumları yoluyla eş seçme gibi yöntemlerle siber aldatma ve seks yolları da gün geçtikçe çeşitleniyor. 
     
     400 bin porno sitesi var 

     Halen 400 bin porno sitesi bulunuyor. Siber seksi tercih edenlerin yüzde 80'i erkek. 2001'de Avrupa'daki pornografik site trafiğini ölçen bir araştırmaya göre 'ziyaretçi'lerin başında İspanya gelirken bu ülkeyi Almanya, Britanya, Danimarka ve Fransa izliyordu. Birkaç ay içinde ayda 70 dakikalık ortalamayla Almanya birinci, 45 dakikalık pornografik ziyaret ortalamasıyla Fransa ikinci oldu. MSNBC'nin 2004 yılında 15 bin İnternet kullanıcısıyla yaptığı ankete göre, kadınların yüzde 32'si, erkeklerin yüzde 13'ü İnternet'in aldatmayı teşvik etmesini endişeyle karşılıyor. 
     

     
</TEXT>
</DOC>
