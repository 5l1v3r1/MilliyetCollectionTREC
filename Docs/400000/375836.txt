<DOC>
<DOCNO> 375836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur25.html </URL>
<DATE> 2005/09/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
2. Ordu Komutanı Org. Sarıışık Provakasyonlar var 
</HEADLINE>
<TEXT>

     2. Ordu Komutanı Orgeneral Şükrü Sarıışık, yanlışlıklara meydan verilmemesi gerektiğini, ülke insanının çok dikkatli hareket etmek durumunda olduğunu belirtti. 
     Orgeneral Sarıışık, Diyarbakır Valisi Efkan Ala'ya nezaket ziyaretinde bulunduktan sonra, gazetecilerin sorularını yanıtladı. 
     Gazetecilerin ''son günlerde meydana gelen olaylarla'' ilgili soruları üzerine, Orgeneral Sarıışık, bunların dikkate alınması gereken konular olduğunu söyledi. 
     Malatya'da 30 Ağustos Zafer Bayramı kutlamaları töreninde de halkın sağduyulu hareket etmesi konusunda önerilerde bulunduğunu hatırlatan Orgeneral Sarıışık, şöyle konuştu 
     ''Sivil toplum örgütlerinin de ülkenin birlik ve beraberliğine katkıda bulunması konusunda taleplerimi ifade etmiştim. Bu ifadeler sırasında, basın mensuplarımızın olayları provoke edenler tarafından kullanılmamaları için daha dikkatli olmalarını ve halkın bilgilendirilmesi konusunda kendilerine önemli görevler düştüğünü belirtmiştim.'' Ülkenin demokratik kuralları içinde çeşitli faaliyetlerin sürdüğünü, silahlı kuvvetler, emniyet güçleri, mülki makamların çok duyarlı davrandıklarını belirten Orgeneral Sarıışık, yanlışlıklar yapıldığı takdirde de yasal prosedür içinde herkesin bu yanlışı, bu sorumluluğu paylaşmak durumunda kalacağını kaydetti. 
     Orgeneral Sarıışık, sözlerine şöyle devam etti 
     ''Ülkemiz güçlüdür. Birlik ve beraberliğimizi muhafaza ettiğimiz müddetçe, bu tür şeyler bizim için pek fazla önem ifade etmiyor. Ama tırmandırılmaması konusunda bütün vatandaşlara, herkese görevler düşüyor. Bölgemiz hassas bölgedir. Burada yanlışlıklara meydan vermemek lazım. Güzel bir ülkeyiz. Güzel topraklarımız var, insanlarımız güzel insanlar. Paylaştığımız çok güzel şeyler var. 20 yılı aşkındır terörle mücadele devam ediyor. Ancak yanlış istikamete gidenler oluyor. Bunların üzerinde hassasiyetle duruyoruz. Ülkemizin insanı çok dikkatli hareket etmek durumunda. 
     Bir olay meydana geliyor. 300-500 kişi günlerce insanların hareketlerini düzenlemek durumunda kalıyor. Ama bunun karşılığında daha güçlü durumda olan sağduyu ile hareket eden sivil toplum örgütlerimiz, diğer emniyet birimlerimiz, insanlarımızla birlikte bu konunun tırmanmaması konusunda bir şeyler yapmak durumundalar. Yöre insanının da bundan pay çıkarması lazım kendisine...'' 
     
     ''BURAYA YATIRIM İÇİN, EMNİYETLİ DURUMUN OLUŞMASI LAZIM'' 
     Terörün Diyarbakır halkına olduğu gibi bu bölgede yaşayan diğer insanlara da hiçbir fayda sağlamadığını herkesin gördüğünü ifade eden Orgeneral Sarıışık, şunları kaydetti 
     ''Buraya yatırımların yapılabilmesi için, emniyetli bir durumun oluşması lazım. Halka daha büyük istihdam kaynağı yaratılabilmesi için işadamlarının burada birtakım oluşumu dikkate alması gerekiyor. Bunların sağlanması lazım, bu da her zaman gündeme getiriliyor. Yöre halkının birçok ihtiyacı var. Gerçekten doğru. Devlet buraya her türlü yatırımını yapıyor, yapmıyor değil. Diyarbakır için değil, bütün bölgelere önemli katkılar yaptığını görüyoruz. Burada daha iyi yatırımlar yapılabilmesi için emniyetli durumlar ortaya çıkması lazım. Bundan mutlaka yöre insanı istifade edecek. Türkiye ekonomisine katkılar sağlanacak. Sıkıntılar ortadan mutlaka kalkacaktır. Tekrar tekrar söylüyorum. İnsanlarımızın daha dikkatli olması lazım.'' Bir gazetecinin ''Müzakere tarihi yaklaşırken olayların tırmandırılması tesadüf mü '' sorusu üzerine Orgeneral Sarıışık, ''Yok. Onlarla alakası yok. Yıllardır olaylar bu bölgede devam etmiştir. Provokasyonlar var. 3-5 kişi bu işleri yönlendiriyor. Bunlara müdahale edecek insanlar bu ülkede çok. Bu bakımdan bunların arayışı içerisindeyiz. İnanıyorum ki sağduyu sahibi halkımız en doğru kararı verecektir'' dedi. 
     
</TEXT>
</DOC>
