<DOC>
<DOCNO> 368517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/siy02.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın 3 günü 
</HEADLINE>
<TEXT>


Başbakan Erdoğan, bugün aydınlarla görüşecek. Yarın, UNIVERSIADE açılışını yapmak için gideceği İzmir'de şehit aileleriyle bir araya gelecek. Ertesi gün ise Diyarbakır gezisini gerçekleştirecek 

ANKARA Milliyet, İZMİR, DİYARBAKIR DHA 


Başbakan Recep Tayyip Erdoğan, 3 gün içinde Türkiye'nin 3 büyük şehrinde önemli görüşmeler yapacak. 
Erdoğan, ilk olarak bugün 13.00'te, yayımladıkları bildiriyle PKK'ya silahlı eylemlere koşulsuz son verme çağrısında bulunan aydınlar heyetini Başbakanlık'ta kabul edecek. Heyetin sözcülüğünü yapacak Gençay Gürsoy, 150 imzalı bildirinin ana ekseniyle ilgili olarak sunuş konuşması yapacak. 12 kişilik heyette yer alan diğer aydınlar da teker teker söz alıp şahsi görüşlerini dile getirecek. 

Yarın İzmir'de 
Erdoğan, yarın da 23. Dünya Üniversite Yaz Oyunları'nın UNIVERSIADE açılışını yapmak için İzmir'e gidecek. İzmir Valiliği'ne atanan Oğuz Kağan Köksal'ı makamında ziyaret edecek olan Erdoğan, daha sonra, terör eylemlerinin ve şehit cenazelerinin yoğun olduğu bir dönemde İzmir Şehit Aileleri Derneği'nde şehit yakınlarının sorunlarını dinleyecek. 

Son durak Diyarbakır 
Erdoğan, cuma günü ise, daha önce 2 kez ertelediği Diyarbakır gezisini gerçekleştirecek. Diyarbakır - Ergani duble yolunun açılışını yapacak olan Başbakan, Toplu Konut İdaresi'nin yaptırdığı 960 konutun anahtar teslim törenine de katılacak. Erdoğan'ın halka hitap etmesi de bekleniyor. 

Polis alarma geçti 

ŞEYHMUS ÇAKAN Diyarbakır DHA 

Başbakan Recep Tayyip Erdoğan'ın Diyarbakır gezisi öncesi güvenlik önlemleri artırıldı, emniyet birimlerindeki tüm izinler iptal edildi. Kent merkezine giriş ve çıkışlar kontrol altında tutulurken, bir kısmı Özel Harek t timlerinden oluşan 4 bine yakın polis Erdoğan'ın güvenliğini sağlayacak. Önemli noktalarda başlatılan aramalar da sıklaştırılacak. 


</TEXT>
</DOC>
