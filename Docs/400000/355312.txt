<DOC>
<DOCNO> 355312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/siyaset/axsiy02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hodri meydan' kongresi 
</HEADLINE>
<TEXT>


Parti içi muhaliflerin, olağanüstü kongre talebiyle topladıkları 250 imzayı genel merkeze götürmeleri üzerine MHP lideri Bahçeli, "Kongre için en büyük salonu tutun" talimatı verdi 

ANKARA Milliyet 


MHP Genel Başkanı Devlet Bahçeli, olağanüstü tüzük kongresi için topladıkları 250 imzayı genel merkeze veren muhaliflere meydan okuyarak kongreyi toplama kararı aldı. 
Muhalif hareketi organize eden eski Merkez Yürütme Kurulu Üyesi Emin Koç, eski Ankara İl Başkanı Emin Yazıcı ve Üst Kurul Delegesi Davut Özdemir, dün ortak basın toplantısıyla topladıkları 250 imzayı MHP Genel Merkezi'ne teslim etti. 
Yazıcı, "Elimizde takviye imza da var. İnsanların imzalarını çekmesi yönünde girişimler var" dedi. 
Yazıcı, olağanüstü kongre başvurusu yaparken öngördükleri gündemde iç ve dış siyasi gelişmelerin tartışılmasının yanı sıra, tüzük değişikliğinin yer aldığını belirterek, mevcut tüzüğe göre, seçim maddesinin ancak genel başkanın talebiyle gündeme eklenebileceğini söyledi. 
Yazıcı ve Koç, adaylarının kim olduğu sorusuna, "Birinci aşama imzaların toplanması idi. Bunu gerçekleştirdik. İkinci aşama kongrenin toplanıp tüzüğün değiştirilmesidir. Adaylık konusunu o zaman düşüneceğiz" yanıtını verdi. 
MHP yönetimi de iletilen imzaların geçerli olup olmadığını incelemek için çalışma başlattı. Kurmaylarıyla değerlendirme toplantısı yapan Bahçeli, "Kongre için hazırlıklara başlayın, en büyük salonu tutun" talimatı verdi. 
MHP Genel Başkanı Devlet Bahçeli yaptığı yazılı açıklamada, demokratik bir hakkı kullanmak üzere yapılan bu başvurunun yasa ve tüzük gereğince inceleneceğini ifade ederek şunları kaydetti 

En erken temmuz sonu 
"Müracaatın yasa ve tüzüğe uygunluğunun tespit edilmesi halinde en kısa zamanda, Türk milliyetçilerine yakışır bir olgunluk ve disiplin içinde olağanüstü büyük kongre yapılacak... 
Ankara'nın en büyük salonunun müsait tarihi tespit edilerek yapılacak kurultaya tüm Türkiye sevdalılarını davet ediyorum." 
MHP'li kaynaklar da kongrenin ne zaman toplanacağı konusunda yasal prosedürün tamamlanması gerektiğini hatırlatarak, "En erken temmuz sonu, ağustos başı olur" dediler. 


</TEXT>
</DOC>
