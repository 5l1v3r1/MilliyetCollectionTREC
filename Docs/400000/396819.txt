<DOC>
<DOCNO> 396819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur26.html </URL>
<DATE> 2005/11/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Antalya'da işadamını gaspedip öldürdüler 
</HEADLINE>
<TEXT>

     Antalya’da bir çukurda cesedi bulunan işadamının, gasp edildikten sonra öldürüldüğü belirlendi. 
     Antalya’da, beş gün önce kaybolduğu bildirilen ve önceki gün Düzlerçamı mevkiinde bir evin bahçesindeki çukurda gömülü olarak cesedi bulunan işadamı Fikri Şirin, Muratpaşa Camii’nde öğle namazının ardından kılınan cenaze namazından sonra toprağa verildi. 
     Antalyalı işadamının cenaze törenine eşi Aynur Şirin, çocukları, babası Nuri Şirin, iş arkadaşları, CHP Antalya Milletvekili Feridun Baloğlu ile yakınları katıldı. 
     Cenaze töreninde AA muhabirine açıklamalarda bulunan CHP Antalya Milletvekili Feridun Baloğlu, Antalya’nın yetişmiş bir işadamını kaybettiğini söyledi. Fikri Şirin’in iyi kalpliliğinin yanı sıra herkese iş vermeyi, onlara ekmek kapısı açmayı isteyen biri olduğunu ifade eden Baloğlu, "İnsan bir yakınını kaybettikten sonra, adi olaylara karşı daha da dikkatleşiyor. Bu tür olayların sona ermesi için emniyet teşkilatımız çalışıyor. Bu tür olayların önüne geçmeliyiz. Aksi takdirde daha kimleri kurban vereceğiz, bilemiyorum" dedi. 
     Öte yandan, Fikri Şirin’in kaybolmasından sonra ailesinin durumu polise haber vermesinin ardından harekete geçen polis ekipleri, Şirin’in kaçırıldığını belirledi. 
     Şirin’in fidye için kaçırılmış olma ihtimali üzerinde çalışmalarını yoğunlaştıran polis, Düzlerçamı’ndaki bir para çekme makinesinden Şirin’in kredi kartı hesabından 4 bin YTL çekildiğini tespit etti. Bunun üzerine bankanın görüntülerini inceleyen polis, Şirin’i kaçırdığı iddiasıyla bir kişiyi gözaltına aldı. 
     Olayda şebeke ihtimalini araştıran polis, yakalanan kişinin ifadeleri doğrultusunda çalışmalarını sürdürüyor. 
     
</TEXT>
</DOC>
