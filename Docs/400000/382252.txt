<DOC>
<DOCNO> 382252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko43.html </URL>
<DATE> 2005/09/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bir zamanlar Lada kuyruğunda idiler şimdi Ferrari için sıra bekliyorlar 
</HEADLINE>
<TEXT>

     Nihat Dağdelen 

Eski SSCB döneminde Türkiye'deki Murat 124 araçlarının benzeri Ciguli ve Lada marka arabalar yıllarca sıra bekleyen Ruslar, büyük çoğunluğu artan petrol fiyatlarından kaynaklanan zenginlik sayesinde, şimdi fiyatı 300 bin avrodan fazla olan Lamborghini Murcielago, Bentley ve Ferrari'ler için sıra bekliyor. 
     Zengin Rus işadamları, önceki gün Lujniki Stadyumu'nda Lamborghini Murcielago'nun tanıtımı ile Moskova'daki ''Milyonerler Fuarı''na akın ettiler. 
     Lujniki stadyumundaki Lamborghini'nin test sürüşüne katılan bir Rus işadamı, gazetecilere yaptığı açıklamada, ''bunlardan bir tanesini kolleksiyonuma eklemeyi düşünüyorum. Sovyetler Birliği'nde yetişen biri olarak, böyle bir arabaya sahip olabileceğimi hiçbir zaman düşünmedim. Şimdi dünyanın nasıl yaşadığını görüyoruz ve aynı lüks standartlarda yaşamak istiyoruz'' dedi. 
     
     1990'LARDAN GÜNÜMÜZE DEĞİŞİMİN BOYUTLARI... 

     Gözlemlere göre Lada marka arabayı bile 20 yıl önce satın almanın lüks olduğu bir ülkede, halk 1990'ların başında ilk para sahip olduğunda hemen lüks yabancı arabalara yöneldi. 
     Mercedes, BMW, Hummer ve Leksus gibi arabaların sıradanlaştığı Rusya piyasasına, 2003 yılında giren en ucuzu 220 bin avro olan İngiliz Bentley arabaları, ilk yıl 40 arabalık kotasını önce 60'a ardından 95'e çıkardı. Bu yıl şu ana kadar 140 araba satan Bentley yıl sonuna kadar 230 olan kotolarını oldukça aşacaklarını belirtiyorlar. 
     Ünlü Ferrari arabaları da 2005 yılı için öngördükleri 23 arabayı Ağustos ayında bitirirken, 2006 yılı için şimdiden sipariş almaya başladı. 
     Gelecek yıl 20 arabalık bir kotası olan Lamborghini de Rusya'da Ferrari ve Masseratti ile gelecek yıl Şubat ayında ortak bir temsilcilik açmayı planlıyor. 
     Rusların lüks araç merakları, aslında Sovyetler Birliği dönemindeki liderlerde de hiç eksilmedi. Lenin ülke içinde kullanılmış bir Rolls-Royce ile seyahat ederken, Stalin de batıdaki Limuzinlere karşı Rus Zil Limuzinlerini yaptırmıştı. Leonid Brejnev'in ise aralarında Rolls-Royce, Cadillac, Porsche, Jaguar ve Masseratinin bulunduğu 50'den fazla araba kolleksiyonuna sahipti. 
     Sıradan Ruslar da, Sovyetler Birliği döneminde Lada ve Ciguli marka araçlara sahip olmak için bir torpil bulamadıkları takdirde uzun yıllar sıra beklemek zorunda kalıyorlardı. 
     Moskova'da Pazar günü açılan ve bugün kapanacak olan, ''VİP'' giriş biletlerin 250 dolar, normal giriş biletlerinin de 173 dolardan satıldığı ''Milyoner Fuarı''nı ise şu ana kadar 20 binden fazla kişinin gezdiği bildirildi. 
     Rus işadamları, dünyanın en lüks mallarının satıldığı fuarda, neyi satın alacağı konusunda karar veremeyip stand stand gezerken, 100 milyon dolarlık malikaneden 40 bin dolarlık Amerikan malı jakuziye birçok pahalı ürün standında yüzlerce kişi birikti. 
     Bryan Ferry'nin konseriyle açılışı yapılan fuarı gezen yüzlerce dolar milyoneri arasında bulunan St. Petersburg Belediye Başkanı'nın kızı Ksenia Sobçak da, Hummer araçlarının sergilendiği standı uzun süre inceleyerek, ''bu küçük araba fena değil. Bütün arkadaşlarım bunu kataloglardan sipariş etti. Ben ise önce gerçeğini görmek istedim'' dedi. 
     Rusya'da 33 dolar milyarderi, 88 bin de dolar milyoneri bulunduğu tahmini yapılırken, organizatörler daha önceleri Amsterdam'da yapılan fuarda amaçlarının, zengin insanlara neyi nerede alacakları göstermek olduğunu söylediler. 
     Bu arada fuarda adının açıklanmasını istemeyen bir milyoner, 10 milyon dolarlık bir adayı satın alırken, bir başka adanın satışı konusundaki görüşmelerin ise hala sürdüğü kaydedildi. 
     Ünlü bir Viski firmasının standındaki 1965 yapımı malt viskiler 2 bin dolardan çok sayıda kişiye satılırken, fuarda sergilenen bazı mal ve ürünler şöyle 
     ''Rusya'nın Tula kenti yakınlarında 19. yüzyıldan kalma 2 kilometrekarelik alana kurulu malikane 100 milyon dolar, Murmansk Adası 30 milyon dolar, 6 kişilik helikopter 2.5 milyon dolar, 23 karatlık elmas 1.2 milyon dolar, Türkmen damızlık at 1.5 milyon dolar, Üst düzey sürat teknesi 700 bin dolar, 1926 ürünü Single Malt Viski 50 bin dolar, 7 kişilik jakuzi 40 bin dolar, Lazer saç terapisi 20 bin dolar.'' 
     
</TEXT>
</DOC>
