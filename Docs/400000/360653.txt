<DOC>
<DOCNO> 360653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun11.html </URL>
<DATE> 2005/07/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'den Türkiye'ye şartlı PKK desteği 
</HEADLINE>
<TEXT>

     CNNTÜRK 

      ABD yönetimi, Türkiye sınırları içinde kalması koşuluyla, Türk Silahlı Kuvvetleri'nin TSK terör örgütü PKK'ya karşı düzenlediği operasyonları destekleme kararı aldı. 
     ABD'den bir yetkili, PKK'ya karşı TSK'nın Türk sınırları içinde operasyon düzenlemeye hakkı olduğunu belirterek, büyük boyutlu insan hakları ihlalleri halinde durumun değişebileceğini söyledi. 
     Yetkili, ''ancak mevcut şartlarda Türkiye'nin teröre karşı kendisini koruyacak gerekli önlemleri almasına bizim herhangi bir itirazımız yok'' ifadelerini kullandı. 
     ABD Dışişleri Bakanlığı, geçtiğimiz hafta terör örgütü PKK'nın Bingöl'de düzenlediği ve altı güvenlik görevlisinin şehit olduğu bombalı demiryolu eylemini kınamıştı. 
     Bazı Avrupalı yetkililerin Türkiye'nin örgüte karşı aldığı askeri önlemleri eleştirdiğini hatırlatan Washington'daki gözlemciler, yönetimin tutumunun bu yaklaşıma göre farklılık gösterdiğini belirtti. 
     Aynı gözlemciler, buna karşılık Irak'taki ABD güçlerinin kuzey Irak dağlarındaki PKK teröristlerine karşı aktif önlem almama yönündeki tutumunda değişiklik olmadığını kaydetti. 
     ABD yetkilileri, Irak'taki ABD askeri gücünün imkanlarının kısıtlı olmasından ve ağırlığın Sünni Arap direnişiyle mücadeleye verilmesinden dolayı PKK'ya karşı kuzey Irak'ta henüz kapsamlı önlemler alınamadığını ifade etti. 
     Yetkililer, zaman içinde PKK'nın bu ülkede barınmasına izin verilmeyeceğini de kaydetti. 
     
     ABD işbirliği için ilk adımı 24 haziranda atmıştı 
     ABD, Türkiye'nin PKK ile mücadelede işbirliği istediği adımlardan ilkini 24 haziranda atmıştı. Washington yönetimi, PKK'nın parasal kaynaklarının kurutulması konusunu görüşmek üzere Ankara'ya ABD Maliye Bakanlığı Müsteşar Yardımcısı Stuart Levey'i göndermişti. 
     Levey temaslarında, ABD yasalarının terör örgütlerine para toplayanlara karşı uzun hapis cezaları öngürdüğünü vurgulamış ve bu yasaların PKK için hangi kisve altında olursa olsun, para toplayanları da kapsadığını belirtmişti. 
     Levey, ülkesinde PKK'ya dönük olarak yapılan tüm para toplama faaliyetlerini önleme konusunda kararlı olduklarını vurgulamıştı. Levey ayrıca Türkiye'den kendilerine bu konuda sağlanacak her türlü bilginin değerlendirileceği konusunda da teminat vermişti. 
     ABD'li yetkili, buna karşın, PKK'nın Irak'taki olası mali kaynakları üzerine gidilmesi konusunda net güvenceler verememişti. Bunun egemen bir ülke olan Irak ile Türkiye arasında bir konu olduğunu hissetiren ifadeler kullanmıştı. 
     
</TEXT>
</DOC>
