<DOC>
<DOCNO> 351046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy14.html </URL>
<DATE> 2005/06/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
AKP'li Çömez'den Ermeni milletvekiline teklif... 
</HEADLINE>
<TEXT>

     AK Parti Balıkesir Milletvekili Turhan Çömez, Ermeni Milletvekili Haçat Sukyasyan’a, aynı gün kendi meclislerinde konuşarak, sınırların açılmasını ve soykırımla ilgili yeni açılımların yapılmasını önerdi. 
     Çömez, Sukyasyan ile yaptığı görüşmede, Türkiye-Ermenistan ilişkilerinin geliştirilmesi yönünde görüş alışverişinde bulundu. 
     Ermenistan’ın soykırım iddialarından vazgeçmesini isteyen Çömez, şunları söyledi 
     "1915’te günün koşullarında yaşanan pek çok acı olay vardı. Bir mükatele yaşanmıştır. Çok sayıda Osmanlı vatandaşı hayatını kaybetmiştir. Müslüman Türk ölmüştür. Keza, Ermeni vatandaşlarımız da yaşamını yitirmiştir. Bu bir vakadır. Gelin ikimiz ortak bir çalışma yapalım. Ben TBMM’de Ermenistan sınır kapısının açılmasıyla ilgili konuşma yaptığım saatlerde, siz de kendi parlamentonuzda bir konuşma yapın ve 1915’te yaşanan olayların soykırım olmadığını, bu konuların tarihçiler tarafından araştırılması gerektiğini, Türkiye’nin birliği ve toprak bütünlüğüne duyduğunuz saygıyı açıklayın. Bu küçük bir adım olur. Ama önemli bir başlangıç olacaktır." Sukyasyan ise 1915’te yaşanan olayların acı olduğunu ifade ederek, "Birinin ayağına bastığınızda, özür dilersiniz" diye konuştu. 
     Türkiye ve Ermenistan arasındaki sorunların bir kenara bırakılması gerektiğini ifade eden Sukyasyan, Türk şirketleriyle çalışma yaptığına dikkati çekerek, sınır kapısının hem Türkiye, hem de Ermenistan tarafından açılmasını istedi. 
     Sınır kapılarının kapanmasını anlamsız bulduğunu ifade eden Sukyasyan, halkların düşünülmesi gerektiğini vurgulayarak, şöyle konuştu 
     "1915’teki olaylar bizi birbirimize düşman yaptı. Sınırlar açıldıktan sonra ortak genişleme ve büyüme imkanımız olabilir. 
     Ermenistan’ın büyük ve iyi bir geleceği var. Gelin beraber bu bölgeyi büyütelim, genişletelim. Kardeşler arasında bile problem var. 
     Aramızdaki en önemli sorun sınırların açılmasıdır. Allah böyle karar verdi Biz komşuyuz. Gelin komşuluk yapalım." 
     
     "KALIPLAŞMIŞ TAKINTILARI BİR YANA BIRAKALIM" 
     Kavganın sonu olmadığını belirten Sukyasyan, iki ülke arasındaki sorunların bir kenara bırakılması gerektiği görüşünü yenileyerek, "Kalıplaşmış takıntıları bir yana bırakalım" dedi. 
     1915 olaylarıyla ilgili de "Pardon demelisiniz" diye çıkış yapan 
     Sukyasyan’a Çömez, "Ermenilerin Türk diplomatlarını katlettiklerini" hatırlattı. Bunun üzerine Sukyasyan, "Bunlar şimdi durdu. Birbirimize zarar vermemeliyiz" şeklinde konuştu. 
     Çömez, 1915’li yıllarda Ermeni çetecilerin birçok Türk’ü katlettiğini hatırlatarak, "Sivil köprü kurularak diyaloglarla birçok mesele geride kalacaktır. Şu anda bunları konuşmamız bile çok önemli" dedi. 
     
</TEXT>
</DOC>
