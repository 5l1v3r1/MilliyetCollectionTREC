<DOC>
<DOCNO> 375969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/ayas.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kübalı doktorlar yaraları saracak 
</HEADLINE>
<TEXT>


ABD'nin kara listesindeki Küba'dan 1100 doktor, ilaç dolu sırt çantalarıyla afet bölgesine gidiyor. Katrina'nın vurduğu 3 eyalette ölü sayısı binlerle ifade ediliyor 

Yasemin Çongar 

Katrina Kasırgası'ndan sonra ABD'ye destek teklifinde, bulunan ülkeler arasında ABD'nin kara listesindeki Küba ile Venezüella'nın da bulunması dikkati çekti. 
Küba'dan afet bölgesine 1100 doktorun gideceği bildirildi. Küba lideri Fidel Castro, dün ABD'ye gidecek doktorlara yönelik bir konuşma yaptı. Kübalı her doktorun, afet bölgesine ilaç dolu 2 sırt çantasıyla gideceği belirtildi. 

Salgın tehlikesi 
Kasırgadan 8 gün sonra Louisiana, Alabama ve Mississipi eyaletleri bir yandan ölülerini saymayı, bir yandan da evsiz kalan sakinlerine barınak aramayı sürdürüyor. 
New Orleans'ta ise, ev ev arama yapan yardım görevlileri, çoğunlukla ceset çıkarıyor. Kentte bir de dizanteri baş gösterdi sağlık görevlileri salgın tehlikesine karşı alarma geçti. 

Bir kent dolusu evsiz 
Katrina'nın yol açtığı can kaybı konusunda h l resmi rakam yok. New Orleans Belediye Başkanı da, yaklaşık yarım milyon nüfuslu kentte ölü sayısının 'binleri bulabileceğini' söyledi. 
Ülkenin kasırgadan etkilenmeyen 20 eyaleti kapılarını evsiz kalanlara açarken, sadece Teksas'taki barınaklara sığınanların sayısı 250 bini aştı. Katrina'nın milyonlarca Amerikalıyı kendi ülkesinde 'mülteci' konumuna ittiği hesaplanıyor. 

Psikolojileri 'battı' 
Katrina kasırgası ve arkasından gelen selle birlikte ortaya çıkan kargaşada güvenliği sağlamaya çalışan 1600 polis memurunun 200'ü ruhsal bunalıma girerek görevi bırakırken, şu ana kadar 2 polis memurunun da kendi silahını kullanarak intihar ettiği açıklandı. 
New Orleans polisi, yerle bir olan kentte kimsenin kalmaması gerektiği uyarısını yaptı. Yetkililer, kentte hala 10 bin kişinin bulunduğunu tahmin ediyor. Louisiana yetkilileri, 5000 fazla ceset kapasiteli bir morg kurdu. 

Maria kasırgası 
Atlas Okyanusu üzerinde Maria adlı yeni bir kasırga yoğunlaşmaya devam ediyor. Amerikalı meteoroloji yetkilileri, merkezi Bermuda adalarının 765 km. doğusu olan kasırganın şu anda hiçbir yeri tehdit etmediğini belirtti. 

Önce alışveriş, sonra dayanışma 

Hükümetin, kriz yönetiminde etkisiz kalması, yerel ve federal yetkilerin birbirini suçlamasına yol açtı. Başkan Bush dün 2. kez felaket bölgesine giderken, Dışişleri Bakanı Condoleezza Rice, perşembe günü New York'ta bir Broadway şovunda ve alışverişte kameralara yakalanmasının ardından hafta sonunu doğduğu eyalet olan ve selden etkilenen Alabama'da geçirdi. Savunma Bakanı Donald Rumsfeld ile Genelkurmay Başkanı General Richard Myers da felaket bölgesini gezdi. 


</TEXT>
</DOC>
