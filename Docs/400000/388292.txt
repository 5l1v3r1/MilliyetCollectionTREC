<DOC>
<DOCNO> 388292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy08.html </URL>
<DATE> 2005/10/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Baro Başkanları da Van yolcusu 
</HEADLINE>
<TEXT>

     Prof. Dr. Yücel Aşkın’ın tutuklanması olayı ile dikkatleri üzerine çeken Van’ı baro başkanları ziyaret ediyor. Türkiye Barolar Birliği TBB , "Buradaki avukatların yarısı PKK’lı" diyen Van Başsavcısı Kemal Kaçan’a yönelik tepkilerini yarın Van’a giderek gösterecek. 
     Türkiye Barolar Birliği, "Buradaki avukatların yarısı PKK’lı" diyen Van Cumhuriyet Başsavcısı Kemal Kaçan’a, geçtiğimiz günlerde hazırladığı bildiri ile tepki göstermişti. TBB, yarın Van’a gidecek. 
     
     BAŞSAVCI NE DEMİŞTİ 
     Cumhuriyet Başsavcısı Kemal Kaçan, önce bir stajyer avukata, ardından da 29 Eylül’de konuyu görüşmek üzere makamına gelen Van Barosu Başkanı ve yönetim kurulu üyelerine şunları söylemişti 
     "Avukatlara hiç güvenmiyorum. Elimden gelse tüm avukatları aramadan geçirtirim, zaten buradaki avukatların yarısı PKK’lıdır. Doğrudur, bu sözleri söyledim. Zaten öylesiniz. Van barosu avukatlarının çoğu PKK’lıdır. Burada bulunduğum sürece ve gittikten sonra da bu görüşüm devam edecektir. Zaten avukatlar hakkında bilgi topluyorum, ileride görüşürüz. Ben bu görüşlerimi diğer savcı ve hakimlere de aktardım. Baronun yemeğine de bu nedenle katılmadık. Bundan sonraki hiç bir etkinliğinize de katılmama kararı aldık." 
     
     BAŞSAVCILIK "HAKARET ETME" MAKAMI DEĞİLDİR 
     Bu sözler üzerine, TBB tarafından hazırlanan bildiride, Cumhuriyet Başsavcılığı’nın soyut suçlamada bulunma, hakaret etme makamı olmadığı kaydedildi. TBB’nin tam bağımsız olması için tüm çabasını ortaya koyduğu, yargının savunma unsuru tarafından uğranılan bu saldırının nefretle kınandığı belirtilen bildiride, şunlar kaydedildi 
     "Yargı bağımsızlığına, gerçek hukuk devletine ve eksiksiz demokrasiye inancımızla bu doğrultuda çabalarımızı sürdürürken bir de savunmayı savunmak zorunda kalmanın sıkıntısını, her düzeydeki insanımızın bilincinde savunma kavramının oluşmasının güçlüklerini yaşıyoruz. Başsavcı Kaçan’ın bu son davranışı da yaşadığımız sıkıntının ne kadar vahim boyutlarda olduğunu en açık şekilde ortaya koymaktadır. Birlikte yargı erkini oluşturduğumuza inandığımız yargıç ve savcılarımızın kimileri hala savunmayı, bu mesleğin önemini ve yargılamaya katkısını anlamazlıktan gelmekte direnmektedir." 
     
</TEXT>
</DOC>
