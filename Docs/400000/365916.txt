<DOC>
<DOCNO> 365916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur23.html </URL>
<DATE> 2005/07/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hakkari'de şehit olan astsubay Baykal toprağa verildi... 
</HEADLINE>
<TEXT>

     Hakkari'de önceki gün bir araçta meydana gelen patlamada şehit olan astsubaylardan Burhan Baykal'ın cenazesi, memleketi Eskişehir'de düzenlenen törenle toprağa verildi. 
     Reşadiye Camii'nde düzenlenen cenaze törenine, şehit astsubayın ailesi ve yakınları, Eskişehir Vali Vekili Sinan Acar, 1. Hava Kuvveti Komutanı Korgeneral Atalay Efeer, Büyükşehir Belediye Başkanı Yılmaz Büyükerşen, askeri ve sivil erkan ile çok sayıda vatandaş katıldı. 
     Törene 8 yaşındaki kızı Damla ile gelen şehit astsubay Baykal'ın eşi Yasemin Baykal ile annesi Berrire Baykal'ın tabuta sarılıp teröristlere lanet etmesi, törene katılanlara duygulu anlar yaşattı. 
     Şehit Astsubay Burhan Baykal'ın kardeşi Adnan Baykal da tabutu başına götürdüğü yeğeni Damla'yı teselli ettikten sonra, ağabeyinin tayini çıktığı için Hakkari'ye 2 günlüğüne eşyalarını lojmana yerleştirmek amacıyla gittiğini belirterek, ''Vatana canımız feda. Ama bu teröristlerin artık kökü kurutulmalı'' dedi. 
     Damla ve Berk adında 2 çocuğu bulunan Şehit Astsubay Baykal'ın cenazesi, burada kılınan cenaze namazının ardından top arabasına yerleştirilerek askeri törenle Kanlıpınar Şehitliği'nde toprağa verildi. 
     Öte yandan, cenaze törenine katılan bir grup, tekbir getirip teröristler aleyhinde slogan attı. 
     
     ŞEHİT ER DOĞAN KEF DE MEMLEKETİNDE TOPRAĞA VERİLDİ 

     öte yandan Gümüşhane'nin Torul İlçesi'nde askerlik şubesine yapılan silahlı saldırıda şehit olan Piyade Er Doğan Kef'in cenazesi, Aydın'ın Germencik İlçesi'nde toprağa verildi. 
     Şehit erin babası Mehmet Şirin Kef, Germencik Merkez Camii'ndeki cenaze töreninde, duygularını, yazdığı şiirle ifade etti. Şehit babasının şiiri şöyle 
     "Vatan sağ olsun Vatan uğruna hepimiz canımızı seve seve vermeye hazırız Ben şehit babası olmaktan gurur duyuyorum Ama bir an evvel kim ne yapacaksa yapsın Şu olayları artık durdursun Milletin gözyaşları dinsin Yeter artık, biz bu acıyı çekiyoruz Başkaları da çekmesin" Germencik İlçe Garnizon Komutanı Üsteğmen Adem Toy da Türk Milleti'nin, bağımsızlığı ve bütünlüğü söz konusu olunca hiçbir fedakarlıktan kaçınmadığını ve bu uğurda binlerce şehit vererek ölümsüzlüğe yolcu ettiğini söyledi. 
     Dünyanın hiçbir ülkesinde evladını savaşa gönderirken, "ya şehit ol, ya gazi" diyen bir millete rastlamanın mümkün olmadığını ifade eden Üsteğmen Toy, şöyle konuştu 
     "Dün sabah oğlunun şahadet haberini alan baba Mehmet Şirin Kef'in ağzından şu sözler döküldü Veren de sensin, alan da sensin Allah'ım. Sana şükürler olsun. Vatan sağ olsun komutanım Çok iyi bilinmelidir ki bu ülkede böyle babalar ve Doğan Kef gibi kahramanlar oldukça, Türkiye Cumhuriyeti ilelebet dimdik ayakta duracaktır." Üsteğmen Toy, vatanın bölünmez bütünlüğü uğruna binlerce şehit veren Türk Silahlı Kuvvetlerinin, bundan sonra da ne pahasına olursa olsun, Türkiye'nin birlik ve bütünlüğünü korumaya devam edeceğini ve hain terör örgütü yandaşlarına pabuç bırakmayacağını kaydetti. 
     Tören sırasında fenalık geçiren Şehit Piyade Er Doğan Kef'in annesi Senem Kef ambulansa alınarak müdahalede bulunuldu. Şehit erin kardeşlerinin de ayakta durmakta güçlük çektikleri görüldü. 
     Şehit er Kef'in cenazesi, kılınan cenaze namazının ardından, Germencik Asri Mezarlığı'nda yeni açılan şehitlikte toprağa verildi. Kef, yeni açılan şehitlikte toprağa verilen ilk kişi oldu. 
     Cenaze törenine, Aydın Valisi Mustafa Malay ve Garnizon Komutanı Tuğgeneral Kadir Ali Esener, İl Jandarma Komutanı Kıdemli Albay Davut Akı, Germencik Kaymakamı Niyazi Can, belediye başkanları, siyasi parti temsilcileri, askerler ve çok sayıda vatandaş katıldı. 
     
</TEXT>
</DOC>
