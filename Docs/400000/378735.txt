<DOC>
<DOCNO> 378735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur13.html </URL>
<DATE> 2005/09/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Suikastçinin eşi özür diledi Eşim serbest bırakılsın 
</HEADLINE>
<TEXT>

     
     Ali ŞEN- Mustafa İNSAN MERSİN, DHA 
     
BAŞBAKAN Recep Tayyip Erdoğan'a geçen pazartesi günü Kütahya'da suikast girişiminde bulunduğu iddiasıyla yakalandıktan sonra tutuklanan Mustafa Bağdat'ın eşi 25 yaşındaki Tuğba Bağdat, Başbakanımızdan özür diliyoruz. Onun merhametine sığınıyoruz. 11 aylık kızımın geleceği için eşim serbest bırakılsın'' dedi. 
     Kütahya'da Başbakan Erdoğan'a suikast girişiminde bulunduğu iddiasıyla sorgusundan sonra dün tutuklanan Mustafa Bağdat'ın Mersin'de yaşayan eşi Tuğba Bağdat, Başbakan Recep Tayyip Erdoğan'dan eşini affetmesini istedi. Olayın meydana gelmesinden sonra 11 aylık kızı Hilal ile birlikte kayınpederi 76 yaşındaki Ömer Bağdat'ın, Hal Mahallesi'ndeki evine yerleşen Tuğba Bağdat, Başbakan Erdoğan'ın merhametine sığındıklarını söyledi. Kızının geleceği için eşinin serbest bırakılmasını isteyen Bağdat, şunları söyledi 
     Bilseydik böyle bir şeyi kesinlikle engellerdik. Ama bir hatadır olmuş bir kere. Başbakanımızdan özür diliyoruz. Onun merhametine sığınıyoruz. Büyüklük onda kalsın. Bize imkan verirlerse isterlerse ayaklarına bile kapanırım yeter ki eşimi bıraksınlar. Benim 11 aylık kızım var. Daha 3 yıllık evliyim. Kızımın geleceği var. Eşim işlerinden dolayı bunalıma girmiş olabilir. İşleri yolunda gitmedi. Benimle her şeyi paylaşırdı. Ama böyle bir şey paylaşmadı. Edirne'ye Devlet Hastanesi ihalesine gideceğini söylemişti. 3 gün oldu, haber alamadık. Evimize geldik bu olayı duyduk şoke olduk. Eve gelen polislerden ve gazetecilerden olayı öğrendik. Eşimin siyasi görüşü vardı. Vatanını milletini seven bir insandı. Ülkücülere tapıyordu.'' 
     
     FIRSAT VERİLİRSE ÖZÜR DİLERİM 
     Yaşanan olayın şokunu hala üzerinden atamayan Mustafa Bağdat'ın babası Ömer Bağdat ise Başbakan Erdoğan'ın hayranı olduğunu söyleyerek, fırsat verilmesi durumunda yanına giderek kendisinden özür dilemek istediğini söyledi. Başbakan Erdoğan'ı çok sevdiğini belirten Bağdat, Mustafa benim de Başbakan Erdoğan'ın da oğludur. Çünkü Başbakanımız Türkiye'nin babasıdır. Çok üzülüyorum. Başbakanımız hayırseverdir, ihtiyarlara, sakatlara, yoksullara çok yardım ediyor. Bu nedenle onu çok seviyorum. Ben bu olaydan çok rahatsızım. İlk kurşun Başbakan'a geldi, o kurşun şimdi bana döndü'' diye konuştu. 
     
</TEXT>
</DOC>
