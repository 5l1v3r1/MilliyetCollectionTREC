<DOC>
<DOCNO> 383510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun08.html </URL>
<DATE> 2005/10/03/ </DATE>
<TIME> 06.30 </TIME>
<AUTHOR>  </AUTHOR>
<HEADLINE>
Bugün ne olacak Tarihi gün Üç senaryo 
</HEADLINE>
<TEXT>

     DIŞ HABERLER SERVİSİ 

Bugün Türkiye için, olumlu veya olumsuz, her iki manada da tarihi bir gün. 
     Olumlu bir tarihi gün olabilir Avusturya Türkiye'ye karşı muhalefetini çeker ve müzakerelerin bugün başlaması önündeki son engel de kalkarsa... Belgeye onay vermek için Avusturya, Müzakere Çerçevesi Belgesi'ne "imtiyazlı ortaklık" alternatifinin de konulmasını istiyordu. Önceki gün kulislerde, "Katılım hedefini çıkarın, biz de imtiyazlı ortaklıktan vazgeçelim" yolunda yeni bir yaklaşım benimsedikleri, ancak bunun reddedildiği duyuldu. Dün yayılan beklenti ise Avusturya'nın Hırvatistan'la müzakerelerin başlaması hususunda net bir mesaj verilmesi koşuluyla Türkiye'ye olan muhalefetini geri çekeceğiydi. 
     
     Yepyeni bir dönem 

     Bu olumlu beklenti gerçekleşir ve Avusturya engeli aşılırsa Türkiye için yepyeni bir tarihi dönem başlayacak. Türkiye, Atatürk'ün gösterdiği, "muassır medeniyetler seviyesine yükselme" hedefine varma yolunda son aşamaya girmiş olacak. Zorlu, çetin ve zaman zaman sinir yıpratıcı da olsa müzakere süreci sonunda karşımıza çıkacak Türkiye ile bugünkü Türkiye arasındaki fark büyük olacak. Türkiye tepeden tırnağa değişecek sanayisiyle, tarımıyla, emek pazarıyla, bürokrasisiyle, modern, çağdaş ve istikrarlı bir yapıya kavuşacak. 
     
     Ya da belirsizlik... 

     Olumsuz senaryo gerçekleşir ve Avusturya engelinin aşılamaması sonucu müzakereler öngörüldüğü gibi başlamazsa karşımıza bilinmeyeni çok bir gelecek tasavvuru çıkıyor. En kötü senaryo, AB'nin Avusturya'nın şantajına boyun eğip, imtiyazlı ortaklık konusunu çerçeve belgeye koyması... Bu durumda Türkiye müzakere masasına oturmayacak ve AB macerası öngörülemeyen bir mecraya sürüklenecek. Bunun ise hem Türkiye, hem de AB için sonuçları çok kötü olacak. Türkiye, belirsizlik ve istikrarsızlık beklentisinin olumsuz etkileri ile mücadele etmek zorunda kalırken, AB büyük prestij kaybına uğrayacak ve anayasa referandumu krizinden sonra, inandırıcılığı ve ciddiyeti de ağır bir yara almış olacak. 
     Avusturya şantaja devam eder ve AB boyun eğmezse, bu kez AB'nin soruna ekim ayı içinde hükümet başkanları düzeyinde çözüm araması seçeneği gündeme gelecek. 
     
</TEXT>
</DOC>
