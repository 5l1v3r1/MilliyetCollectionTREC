<DOC>
<DOCNO> 374498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur12.html </URL>
<DATE> 2005/08/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Alev topuna dönen LPG'li otomobilinde can verdi 
</HEADLINE>
<TEXT>

     Duygu BEKMEZCİ- Mustafa SERTER ALANYA Antalya , DHA 

      ANTALYA'nın Alanya İlçesi'nde alkollü sürücü 18 yaşındaki Sedat Çetin, yönetimindeki otomobilin direksiyon kontrolünü yitirince yol kenarındaki elektrik direğine çarptı. Bir anda alev topuna dönen LPG'li otomobilde sıkışan sürücü Çetin yanarak can verdi. 
     Alanya'nın Konaklı Beldesi'ndeki çarşıda kardeşleri ile birlikte hediyelik eşya dükkanı işleten Sedat Çetin, dün gece saat 23.00 sıralarında iş yerine gelerek içki içti. Daha sonra Kartal marka 07 N 9774 plakalı otomobiliyle Alanya'ya doğru yola çıkan Çetin, direksiyon kontrolünü yitirdi. Yol kenarındaki bir elektrik direğine çarpan LPG'li otomobil alev aldı. Sürücü Çetin, sıkıştığı otomobilin içinde yanarak can verdi. 
     Otomobilde yalnız olduğu belirlenen Çetin'in cesedi, otopsi yapılmak üzere Alanya Devlet Hastanesi'ne kaldırılırken, kazayla ilgili soruşturmanın sürdürüldüğü bildirildi. 
     
</TEXT>
</DOC>
