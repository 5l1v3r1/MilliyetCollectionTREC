<DOC>
<DOCNO> 377622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/gun02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da 5 şehit 
</HEADLINE>
<TEXT>


Terör örgütü PKK üyeleri ile güvenlik güçleri arasında Şırnak ve Bingöl'de çıkan çatışmalarda biri astsubay 5 asker şehit oldu, 3 asker de yaralandı 


Şırnak'ın Seslice ve Alkım bölgelerindeki arazide önceki gece görev yapan güvenlik güçleriyle terör örgütü PKK militanları arasında çatışma çıktı. Çatışmada, Astsubay Mustafa Bayıklı ile erler Süleyman Aydın, İbrahim Ceylan ve Yüksel Kutla şehit oldu. Çatışmada bir asteğmenin de yaralandığı kaydedildi. 

Karakola saldırı 
Bingöl Vali Vekili Fikret Zaman da, PKK militanlarının, dün sabah Yazkonağı köyündeki jandarma karakoluna uzun namlulu silahlarla saldırı düzenlediğini bildirdi. Olayda 1 uzman çavuşun şehit olduğunu, 2 askerin de yaralandığını belirten Zaman, yaralanan askerlerin helikopterle, Diyarbakır Asker Hastanesi'ne götürüldüğünü söyledi. Zaman, kaçan teröristlerin yakalanması için geniş çaplı operasyon başlatıldığını bildirdi. 


</TEXT>
</DOC>
