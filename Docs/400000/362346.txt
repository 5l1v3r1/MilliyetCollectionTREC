<DOC>
<DOCNO> 362346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun18.html </URL>
<DATE> 2005/07/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NYT Türkiye nükleer silahları üretebilen ülkelerden biri 
</HEADLINE>
<TEXT>

     ABD Yönetiminin nükleer teknoloji konusunda Hindistan ile vardığı anlaşmanın yankıları sürerken New York Times gazetesi, bu anlaşmanın, nükleer silahları üretebilme yeteneği olan, ancak şimdiye kadar bunu yapmayan ülkeleri etkileyebileceği kaygılarını dile getirdi. Gazete, bu yedi ülke arasında Türkiye’yi de saydı. 
     New York Times gazetesi, ABD Başkanı George W. Bush’un Hindistan Başbakanı Manmohan Singh ile nükleer teknoloji konusunda vardığı anlaşmanın olası etkilerini değerlendirdi. 
     Anlaşma sayesinde Hindistan’ın nükleer silahları olan devletler kulübüne daha da yakınlaştıracağını belirten gazete, anlaşmanın ABD Kongresi ve diğer nükleer silahları olan ülkelerce onaylanması halinde Hindistan’a uygulanan sivil nükleer teknoloji satış yasağının kalkacağına dikkat çekti. 
     Söz konusu anlaşmayı gazete için değerlendiren uzmanlar da anlaşmanın İran, Kuzey Kore ve Pakistan’dan çok, Nükleer Silahların Yayılmasını Önleme Antlaşması’na taraf olan ülkeleri etkileyebileceğini belirttiler. NYT, "Nükleer silahları üretebildikleri halde antlaşmanın yükümlülüklerine uymak istediklerini için bunu yapmadıkları bilinen veya sanılan ülkeler arasında Brezilya, Güney Afrika, Türkiye, Suudi Arabistan, Güney Kore, Japonya ve Tayvan bulunuyor" diye yazdı. Gazete, bu ülkelerin Hindistan ile varılan anlaşmayı görünce nükleer silahları elde etme isteğini duyabileceğini öne sürdü. 
     ABD’li nükleer uzmanı Leonard S. Spector da gazeteye yaptığı açıklamada "Hindistan için kapıyı açarsanız diğer ülkelerin kapıdan içeri girmeleri beklenebilir" ifadesini kullandı. 
     
</TEXT>
</DOC>
