<DOC>
<DOCNO> 388872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur24.html </URL>
<DATE> 2005/10/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gaziantep'te yardım izdihamı bayılttı 
</HEADLINE>
<TEXT>

     Gaziantep’te, Ramazan Bayramı öncesinde Şahinbey Kaymakamlığı’nca dağıtılan para yardım sırasında çıkan izdihamda bazı vatandaşlar baygınlık geçirdi. 
     Edinilen bilgiye göre, Gaziantep’in metropol ilçesi Şahinbey Kaymakamlığı Sosyal Yardımlaşma ve Dayanışma Vakfı’nca ihtiyaç sahibi oldukları belirlenen vatandaşlara, Vakıfbank Merkez Şubesi’nde 100 YTL’lik nakdi para yardımı yapıldı. 
     Vatandaşların para yardımının yapıldığı banka önünde uzun kuyruklar oluşturdukları sırada zaman zaman izdiham yaşandı. İzdiham sırasında bazı vatandaşlar fenalaşarak baygınlık geçirirken, yardım için bekleyenlerle polis ve bankanın güvenlik görevlileri arasında da tartışmalar çıktı. 
     Banka yetkilileri, para yardımının, 3 bin 500 kişiye yapılacağını, ancak yardım alacak kişilere paralarının mahallelerine göre sıraya konularak dağıtılacağını kaydettiler. Vatandaşlara da bu konuda bilgi verdiklerini ifade eden yetkililer, ancak vatandaşların bu uyarıyı dikkate almadığını belirttiler. 
     
</TEXT>
</DOC>
