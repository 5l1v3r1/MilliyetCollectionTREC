<DOC>
<DOCNO> 381311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yasam/axyas02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırdılar ve korkup kıydılar 
</HEADLINE>
<TEXT>


Lapseki'de kaçırılıp ailesinden 40 bin YTL fidye istenen liseli İsa Yıldırım'ın cesedi bulundu 


Çanakkale'nin Lapseki ilçesinde, 5 gün önce fidye için kaçırılan İlçe Ziraat Odası Başkanı Hasan Yıldırım'ın 14 yaşındaki oğlu ölü bulundu. Cinayet zanlısı 2 kişi, polisin cep telefonu kayıtlarını incelemesi sonucu gözaltına alındı. 
Yıldırım'ın lise 1. sınıf öğrencisi oğlu İsa 14 , 5 gün önce Cumhuriyet Mahallesi'ndeki evlerinin önünden kaçırıldı. Polise başvuran Hasan Yıldırım, kendisini cep telefonundan arayarak oğlunun kaçırıldığını söyleyen kişilerin, 40 bin YTL fidye istediklerini bildirdi. 

'Cep' takibinden bulundular 
Lapseki Cumhuriyet Başsavcılığı'nın gerekli izni vermesi üzerine, baba Hasan Yıldırım'ın cep telefonu kayıtları incelemeye alındı. 
Yapılan çalışma sonucunda polis, Yıldırım'ı cep telefonundan aradıkları öne sürülen N.A. 37 ve A.S.'yi 35 gözaltına aldı. Zanlıların sorgularında, "Önce bir kuyumcuyu kaçırmayı planladıklarını, bunu gerçekleştiremeyince, İsa Yıldırım'ı kaçırdıklarını, korkuya kapılınca da öldürüp bir ağacın altına bıraktıklarını" itiraf ettikleri kaydedildi. 
Polis, zanlıların ifadeleri doğrultusunda, İsa Yıldırım'ın cesedini belirtilen yerde buldu. 




</TEXT>
</DOC>
