<DOC>
<DOCNO> 396716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko26.html </URL>
<DATE> 2005/11/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Özince Konut kredilerinin GSMH'ye oranı çok düşük düzeyde 
</HEADLINE>
<TEXT>

     Türkiye Bankalar Birliği TBB Başkanı Ersin Özince, son dönemde konut kredilerinin hızlı bir artış eğilimi içinde olduğunu, ancak AB ülkeleri ile karşılaştırıldığında bu kredilerin GSMH'ye oranının çok düşük bir düzeyde olduğunu söyledi. 
     Almanya'da ipotek bankacılığı alanında faaliyet gösteren Hypo Vereinsbank'ın HVB düzenlediği ''İpotek Teminatlı Menkul Kıymetler Konferansı''nda, Türkiye'nin önde gelen bankalarının temsilcileri ve uluslararası uzmanlar biraraya geldi. 
     Konferansta konuşan TBB Başkanı Özince, ipoteğe dayalı menkul kıymetler yoluyla konut finansmanının sağlanabilmesi için sağlıklı bir yasal çerçevenin oluşturulması ve konut finansmanından beklenen başarının sağlanması için diğer ülke örneklerinin göz önünde bulundurulması gerektiğini söyledi. 
     Türkiye'de son dönemde kredi stoğunun büyümekte ve çeşitlenmekte olduğunu bildiren Özince, ''Kredi stokunun GSMH'ye oranı yüzde 18'den yüzde 28'e yükselmiştir. Bu artışta tüketici kredileri ve konut kredilerinin önemli bir rolü olmuştur. Son dönemde konut kredileri hızlı bir artış eğilimi içindedir. Bununla birlikte AB ülkeleri ile karşılaştırıldığında konut kredilerinin GSMH'ye oranı ülkemizde çok düşük bir düzeydedir'' diye konuştu. 
     Özince, konut finansmanına yönelik olarak SPK tarafından hazırlanmakta olan kanun tasarısı hakkında bazı önerilerde de bulundu. 
     Özince, Türkiye'de finansal sektörün yapısı gereği konut finansmanında birincil piyasa işlemlerine ilişkin düzenlemelerin BDDK, ikincil piyasa işlemlerine ilişkin düzenlemelerin ise SPK tarafından gerçekleştirilmesinin uygun olacağını belirtti. 
     Risklerin hesaplanması, yönetilmesi ve denetlenmesi açısından bazı iyileştirmelere gereksinim olduğunu vurgulayan Özince, ''AB düzenlemelerinde olduğu gibi konut kredileri tüketici kredileri tanımından çıkarılmalıdır. Bankaların ayıplı maldan ve malın hiç teslim edilmemesi veya geç teslim edilmesinden kaynaklanan sorumluluğu sınırlandırılmalıdır'' diye konuştu. 
     Konut kredilerinde konut sigortası, hayat sigortası ve DASK poliçelerinin kredinin ayrılmaz parçası olduğunu, bu nedenle bu tür sigortaların zorunlu hale getirilmesi gerektiğini dile getiren Ersin Özince, ''Sabit faizli kredilerde erken ödeme ücreti serbestçe belirlenebilmelidir. Ayrıca icra yoluyla satışlarda vergisel yükler düşürülmeli ve eşitlik sağlanmalıdır'' dedi. 
     
     SPK BAŞKAN YARDIMCISI DÖNMEZ 
     Sermaye Piyasası Kurulu SPK Başkan Yardımcısı İbrahim Dönmez ise ''SPK'nın hazırladığı 'Konut Finansman Sistemine İlişkin Çeşitli Kanunlarda Değişiklik Yapılmasına İlişkin Kanun Tasarısı' meclise sevk edilmek üzere. Tasarıyla, birincil konut finansmanı piyasasının gelişmesi için gerekli altyapının iyileştirilmesi ve kredi verenlere alternatif finansman imkanlarını sağlayacak bir ikincil piyasa oluşturulması hedeflenmektedir'' dedi. 
     Kanun tasarısının İcra ve İflas Kanunu, Sermaye Piyasası Kanunu, Tüketiciyi Koruma Kanunu, Finansal Kiralama Kanunu ve çeşitli vergi kanunlarında değişiklik öngördüğünü bildiren Dönmez, ''Türkiye'de tamamı mevduatla finanse edilen konut kredilerinin hacminin GSMH'ye oranı yüzde 2'nin altında olup, diğer ülkelerle kıyaslandığında oldukça düşüktür'' dedi. 
     Dönmez, ekonomik istikrar ve düşen faiz oranlarının piyasanın gelişmesini engelleyen bazı faktörleri ortadan kaldıracağını ve kredi verenler açısından alternatif finansman imkanları sunacak olan kanun taslağının piyasanın gelişimini destekleyeceğini de kaydetti. 
     
     HBV YETKİLİLERİNİN KONUŞMALARI 
     HVB Murahhas Azası Leonard Fehr ise Türkiye'nin konut kredisi alanında yüksek bir gelişme potansiyeline sahip olduğunu ve gelecek vaat eden bir piyasa olarak değerlendirildiğini söyledi. 
     HVB'nin İspanya, Polonya ve Macaristan'da ipotek teminatlı menkul kıymetler piyasasının oluşması ve gelişmesinde önemli roller üstlendiğini belirten Fehr, bu birikimlerini Türk bankacılarıyla paylaşmayı hedeflediklerini de sözlerine ekledi. 
     Öte yandan, toplantıda konuşan HVB direktörlerinden Thomas Cohrs Avrupa ipoteğe dayalı menkul kıymetler tarihçesini, bankanın kredi analisti Bernd Volk, ipoteğe dayalı menkul kıymetler sisteminin nasıl uygulanacağını ve bankanın yönetici direktörü Volker Walz da sistemin Almanya deneyimini anlattı. 
     
</TEXT>
</DOC>
