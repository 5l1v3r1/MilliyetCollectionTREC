<DOC>
<DOCNO> 354528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur64.html </URL>
<DATE> 2005/06/22/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Savunma Sanayi İcra Komitesi toplantısı sona erdi... 
</HEADLINE>
<TEXT>

     Milli Savunma Bakanı Vecdi Gönül, Savunma Sanayi İcra Komitesi’nde, 17 adet Seahawk deniz helikopterinin, yedek parça ve gerekli teçhizatı ile birlikte Sikorsky firmasından alınmasının kararlaştırıldığını bildirdi. 
     Gönül, bu helikopterlerin 12’sinin ilk etapta, geriye kalanının ise opsiyonlu olarak alınacağını söyledi. 
     Başbakan Recep Tayyip Erdoğan başkanlığında Savunma Sanayi Müsteşarlığı’nda gerçekleştirilen ve yaklaşık 4.5 saat süren Savunma Sanayi İcra Komitesi toplantısı sona erdi. 
     Toplantının ardından bir açıklama yapan Milli Savunma Bakanı Vecdi Gönül, Türk Silahlı Kuvvetleri’nin TSK önümüzdeki 10 yıllık dönemde ihtiyacı olan sistemlerin tedariki amacıyla ihtiyaç belirleme çalışmalarının tamamlandığını belirterek, Savunma Sanayi Müsteşarlığı’nın sorumluluğunda başlatılması uygun bulunan projeleri açıkladı. Gönül, bu projelerde, milli sanayi imkanlarının kullanılması ve yurtiçi katma değerin en üst düzeye çıkarılmasının esas alınacağını kaydetti. 
     Savunma Sanayi Müsteşarlığı tarafından sözleşme, müzakere ve imza aşamasında bulunan projelerde yüklenici adayı firmalarla gerekli sözleşmeleri imzalamak üzere Savunma Sanayi Müsteşarlığı’nın yetkili kılındığını belirten Gönül, bu projeler hakkında bilgi şu bilgileri verdi 
     "Toplam 17 adet Seahawk deniz helikopterinin yedek parça ve gerekli teçhizatı ile Sikorsky firmasından tedarik edilmesine karar alınmıştır. Özgün geliştirme yolu ile yürütülen Milgem savaş gemisi projesinde klas kuruluşu olarak Türk Loydu, form optimizasyonu için İstanbul Teknik Üniversitesi, savaş sistemleri için Aselsan ve Havelsan firmaları, yardımcı makina, alt teçhizat ve hizmetlerin tedariki için STM firmaları ile sözleşmelerin imzalanması kararlaştırılmıştır. 
     Kara Kuvvetleri Komutanlığı için Şereflikoçhisar ve Kaynarca’da tesis edilmesi planlanan elektronik tank atış alanlarının Aselsan firması kanalı ile gerçekleştirilmesi uygun bulunmuştur." Bakan Gönül, yine aynı çerçevede, Hava Kuvvetleri Komutanlığı’nın ihtiyacı olan muharip uçaklar için ihtiyaç duyulan hedefleme ve seyrüsefer podlarının acil olan kısmının yurt dışından temini ve geri kalanlarının Aselsan firması tarafından özgün geliştirme yoluyla üretimi için Savunma Sanayi Müsteşarlığı’nın yetkilendirilmesinin kararlaştırıldığını bildirdi. 
     Gönül, toplantıda, Genelkurmay Başkanlığı Sağlık Komutanlığı’nın ihtiyacı olan seyyar cerrahi hastane, Deniz Kuvvetleri Komutanlığı’nın ihtiyacı olan yeni tip denizaltı, ay sınıfı denizaltı modernizasyonu, havuzlu çıkarma gemisi, denizaltı kurtarma gemisi, sat botu, acil müdahale ve dalış eğitim botu ile Hava Kuvvetleri Komutanlığı’nın ihtiyacı olan keşif gözetleme uydusu ile elektronik harp sistemi projelerine ilişkin çalışmaların da başlatılmasının kararlaştırıldığını söyledi. 
     
     20 ADET YANGIN SÖNDÜRME HELİKOPTERİ 
     Vecdi Gönül, ayrıca Orman Genel Müdürlüğü için de 20 adet yangın söndürme helikopterinin tedarik edilmesinin uygun bulunduğunu kaydetti. Gönül, Orman Genel Müdürlüğü tarafından belirlenecek konfigürasyona göre helikopterlerin halen Savunma Sanayi Müsteşarlığı bünyesinde yürütülmekte olana TSK Genel Maksat Helikopteri Projesi ile birleştirilerek müşterek bir proje ile tedarik edilmesi yönünde karar alındığını bildirdi. 
     
     62 PROJE TÜBİTAK KAYNAKLARINDAN FİNANSE EDİLECEK 
     Bakan Gönül, hükümet tarafından Türkiye’de araştırma, geliştirme faaliyetlerinin desteklenmesi amacıyla bu yıl TÜBİTAK bütçesine 446 milyon YTL kaynak ayrıldığını hatırlatarak, bu çerçevede savunma ve uzay alanlarının öncelikli araştırma konuları olarak belirlendiğini kaydetti. 
     Gönül, TSK’nın ana sistem projeleri ile uyumlu olarak tespit edilen 62 projenin Savunma Sanayi Müsteşarlığı tarafından TÜBİTAK kaynaklarına başvurularak yürütülmesinin de toplantıda kararlaştırıldığını bildirdi. 
     
</TEXT>
</DOC>
