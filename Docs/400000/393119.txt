<DOC>
<DOCNO> 393119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy19.html </URL>
<DATE> 2005/11/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Jetpa Holding yöneticileri TBMM Araştırma Komisyonu'na gelmedi 
</HEADLINE>
<TEXT>

     Jetpa Holding yöneticileri, çağrıldıkları halde yurtdışından para toplayan holdinglerle ilgili olarak kurulan TBMM Araştırma Komisyonu’na gelmedi. 
     Bazı Girişimcilerce Holding Adı Altında Gerçekleştirilen İzinsiz Halka Arz Yoluyla Tasarruf Sahiplerinin Mağduriyetine Yol Açılmasının Neden ve Sonuçlarıyla Bu Süreçte SPK’nın Sorumluluğunun Araştırılarak Alınması Gereken Önlemlerin Belirlenmesi Amacıyla Kurulan Meclis Araştırma Komisyonu, bugünkü çalışmalarını Başkanvekili Konya Milletvekili Kerim Özkul başkanlığında sürdürdü. 
     Komisyonun bugünkü toplantısına çağrıldıkları halde Jetpa ve Umpaş Holding yöneticileri gelmedi. 
     Alınan bilgiye göre, Umpaş Holding yöneticileri, komisyonu telefonla arayarak, çağrı mektubunu bugün alabildiklerini, o yüzden gelemediklerini söyledi. 
     Komisyon, Yozgat ve Konya’da inceleme yapma kararı alırken 10 Kasım Perşembe günü de Konya Sanayi ve Ticaret Odası yetkililerini dinleyecek. 
     
</TEXT>
</DOC>
