<DOC>
<DOCNO> 391969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko14.html </URL>
<DATE> 2005/11/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TOKİ'nin Pakistan'daki çalışmaları sürüyor... 
</HEADLINE>
<TEXT>

     Fatma Orhan Coşkunoğlu AA 

Başbakan Erdoğan'ın talimatı üzerine yeni yerleşim yerlerini belirlemek üzere Pakistan'a giden Toplu Konut İdaresi'nin TOKİ 5 kişilik teknik ekibine göre, tamamı heyelan riski taşıyan bölgede kurulan Muzafferabad'da yeni yerleşim yerleri kurmak zor. 
     Alınan bilgiye göre, 27 Ekim'de Pakistan'a gönderilen 5 kişilik TOKİ teknik ekibi, ilk incelemelerine ilişkin raporunu idareye gönderdi. İki inşaat yüksek mühendisi, harita mühendisi, jeofizik mühendisi ve zemin sondöründen oluşan ekip, yeni yerleşim yerleri için uygun haritaları bulamayınca, hem zemin etütlerinin yapılması hem de halihazır haritalarının çıkarılması için 8 kişilik yeni teknik ekip daha gönderilmesini istedi. 
     Heyet raporuna göre, Pakistan yetkililerinden deprem bölgesine ait bütün halihazır haritalar, imar planları, yerleşim planları, altyapı haritaları, uydu fotoğrafları, konut tipleri, sosyal donatıları, siyasi ve fiziki haritaları, daha öncelerinde hazırlanmış Jeolojik-jeoteknik-jeofizik etüt raporu, imar ve afet yönetmelikleri istenmesine karşın, bunları sağlamak mümkün olmadı. Yöredeki kırtasiyelerden deprem bölgesine ilişkin bütün harita, bilgi ve dokümanları alan heyete, Pakistan hükümeti tarafından görevlendirilen müşavir firma da sadece hükümetin elinde bulunan bir takım normal ve uydu fotoğraflarını verdi. 
     Heyetin Muzafferabad ilinin çevresinde gerçekleştirdiği yapı hasarları ve zeminin jeolojik-jeoteknik-jeofizik yapısının tespiti çalışmalarına göre, Muzafferabad şehrinin tamamı çok eğimli bir alanda, yamaç molozu, ayrışmış andezit, iri kumtaşı oluşumlu çakıllı kumlu zeminler üzerine kurulmuş ve halen heyelan riski taşıyor. Heyelan riski nedeniyle bütün yerleşimler risk altında bulunduğu vurgulanırken, bu sebeple Muzafferabad şehri ve yakın çevresinde TOKİ tarafından gönderilecek sondaj, pressiometre ve sismik kırılma makine ve cihazları ile yerinde yapılacak çalışmalar ışığında burada konut yapılabilirliğinin analiz edilmesi gerektiği kaydedildi. 
     TOKİ ekibi, Pakistan hükümet yetkililerinin vermiş olduğu stratejik bilgiler doğrultusunda ve eldeki siyasi ve fiziki haritalar üzerinde muhtemel yeni yerleşim birimleri olarak belirlenen 2 alanda, jeolojik ve jeofizik çalışmalar yapmak üzere bölgeye 2 sondör gönderilmesini istedi. 
     Deprem bölgesinde oluşturulması düşünülen yeni yerleşim alanlarına ait TOKİ çalışmalarına altlık oluşturacak halihazır haritalar ve jeoloji haritaları hazırlanması için de 6 kişilik harita ekibinin acil olarak gönderilmesi talep edildi. 
     Önümüzdeki Pazartesi gününe kadar 8 kişilik yeni teknik ekibini Pakistan'a gönderecek olan TOKİ, ekibi haritalar tamamlanana kadar bölgede tutacak. 
     
</TEXT>
</DOC>
