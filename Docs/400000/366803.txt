<DOC>
<DOCNO> 366803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur32.html </URL>
<DATE> 2005/08/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Niğde'de şarbon paniği 
</HEADLINE>
<TEXT>

     Niğde’de 3 kişinin, şarbon hastalığı teşhisiyle tedavi altına alındığı bildirildi. 
     AA muhabirinin İl Sağlık Müdürlüğü yetkililerinden aldığı bilgiye göre, Niğde’nin Ulukışla İlçesi’ne bağlı Horoz Köyü’nde hayvan kesen U.Ü. ile E.G, ellerinde ve kollarında yara görülmesi üzerine şarbon şüphesiyle Niğde Devlet Hastanesi’ne kaldırıldı. Şarbon hastalığı teşhisi konulan 2 kişi, tedavi altına alındı. 
     Keçikalesi Beldesi’nden A.Ş’nin de aynı hastalığa yakalandığı ve Niğde Devlet Hastanesi’nde tedavi altına alındığı bildirildi. 
     Yetkililer, vatandaşları, satın aldıkları etleri veteriner kontrollü kesim yapılan yerlerden almaları ve iyi pişirmeleri, hayvan ticaretiyle uğraşan kişileri de veteriner kontrolünden geçirilmiş hayvanları alıp satmaları konusunda uyardılar. 
     Yetkililer, "Şarbon, özellikle deride ödem, şişlik, kızarıklık belirtileri gösterir, ciltte sert kabuklar oluşur. Bu tür belirtisi olanların, en yakın sağlık merkezlerine başvurmaları gerekir" dediler. 
     Şarbon teşhisi nedeniyle Horoz Köyü ve Keçikalesi Beldesi’ne İl Sağlık Müdürlüğü’nden ekip gönderildiği ve bu yerleşim birimlerine hayvan giriş ve çıkışının yasaklandığı bildirildi. 
     
</TEXT>
</DOC>
