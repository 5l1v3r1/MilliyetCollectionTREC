<DOC>
<DOCNO> 369965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy06.html </URL>
<DATE> 2005/08/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kamuda "tasarruf" kazandırdı 
</HEADLINE>
<TEXT>

     Antalya Valiliği’nin kamu kaynaklarının etkin kullanımı çalışmaları sonucunda, bu yılın 6 aylık bölümünde, geçen yılın aynı dönemine oranla yüzde 50 tasarruf sağlandığı bildirildi. 
     Antalya Valiliği’nden yapılan yazılı açıklamada, Antalya’daki kamu kurum ve kuruluş kaynaklarının etkin kullanımını izlemek ve denetlemek üzere kurulan Kamu Kaynaklarının Etkin Kullanımı İzleme ve Denetleme Kurulu’nun çalışmalarının sonuçlarına yer verildi. 
     Kurulun, denetim ve izleme çalışmaları sonucunda kamu araçlarında uygulama standardının sağlandığı ve özellikle hizmet taşıtlarında havuz sistemi uygulamasının başlatıldığı kaydedildi. 
     Açıklamada, Antalya’daki kamu kurum ve kuruluşlar tarafından yürütülen çalışmalarda, emniyet ve jandarma dışındaki 933 aracın havuza alındığı, 211’inin satış işlemlerinin tamamlandığı, 23 aracın da tasfiye edilmek üzere işlemlerinin sürdürüldüğü belirtildi. 
     Antalya’da bu yıl harcama kalemlerinde önemli sayılabilecek tasarruf sağlandığının vurgulandığı açıklamada, bu yıl, bir önceki yılın aynı dönemine göre yüzde 50 oranında tasarruf sağlandığı kaydedildi. Açıklamada, "Bu yılın haziran ayında, bir önceki aya oranla yüzde 23 azalma sağlandı. Akaryakıt giderlerinde yüzde 12, elektrik giderlerinde yüzde 32, telefon giderlerinde yüzde 18, su giderlerinde ise yüzde 55 oranında tasarruf sağlandı" denildi. 
     
</TEXT>
</DOC>
