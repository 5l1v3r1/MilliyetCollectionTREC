<DOC>
<DOCNO> 393021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun22.html </URL>
<DATE> 2005/11/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Maradona gündemde... Meksika'da siyaset sahnesi kızışıyor... 
</HEADLINE>
<TEXT>

     Meksika Devlet Başkanı Vicente Fox, Amerika kıtası zirvesinde serbest ticaret bölgesine karşı çıkanların başını çeken Maradona'nın ''iyi bir beyne sahip olmadığını'' söyledi. 
     CNN'e demeç veren Fox, Maradona'yı kastederek, ''Gol atmak için iyi bir ayağı var, ancak konuşmak için iyi bir beyne sahip değil'' diye konuştu. 
     Fox, zirveye ilişkin olarak, ''kendi problemleri için başkalarını suçlayan devlet başkanları bulunduğunu ve bunların azınlıkta olduğunu'' söyledi. Fox, ayrıca olası Amerika kıtası serbest ticaret bölgesi FTTA planının bir parçası olarak ABD'nin tarım sübvansiyonlarını kaldırmayı önerdiğini kaydetti. 
     Bu arada, Meksika'da gelecek yıl yapılacak devlet başkanlığı seçimlerinde Meksiko'nun eski Belediye Başkanı Andres Manuel Lopez Obrador, kamuoyu yoklamalarında rakiplerinin önünde gitmeye devam ediyor. 
     Milenio gazetesinin haberine göre, sol kanat Demokratik Devrim Partisi'nin adayı olan Obrador, kamuoyundan yüzde 39 destek alırken, daha önce iktidarda olan merkez sol Kurumsal Devrim Partisi'nin adayı Roberto Madrazo ise Obrador'un 10 puan gerisinde bulunuyor. 
     Kamuoyu yoklamasına göre, Fox'un partisi muhafazakar Ulusal Eylem Partisi'nin adayı Felipe Calderon ise yüzde 25'te kalmış görünüyor. 
     
</TEXT>
</DOC>
