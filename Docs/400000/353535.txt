<DOC>
<DOCNO> 353535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/guncel/agun.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük maraton nihayet bitti 
</HEADLINE>
<TEXT>


1 milyon 730 bin 850 kişi Öğrenci Seçme Sınavı'na girdi. Dışarıda, 3 saat süren sınavın sona ermesini bekleyen ailelerin de, en az öğrenciler kadar heyecanlı olduğu gözlendi 

BURCUM DEVREZ, GÜLAY FIRAT, TAHSİN AKSU İstanbul 

Üniversite adaylarının yarıştığı Öğrenci Seçme Sınavı'nda ÖSS 1 milyon 730 bin 850 aday üniversiteye girebilmek için ter döktü. İstanbul'da yağmur ve adres karmaşası nedeniyle sıkıntılar yaşandı. 
Sınav, Türkiye'de 81 ilde ve bazı ilçe merkezleri ile KKTC'de toplam 5790 binadaki 89314 salonda gerçekleşti. Üniversitelerden ve Milli Eğitim Bakanlığı personelinden yaklaşık 300 bin kişi görev yaptı. 

Birçok kişi ıslandı 
İstanbul'da sınav saatlerinde yoğun yağmur yağışı vardı. Bu nedenle okullara giden birçok öğrenci ve veli ıslandı. Aileler bahçede heyecanla beklerken, bazıları dua ve Kuran okudu, bazıları da örgü örerek zaman geçirdi. Gençler 09.30'da başlayan sınav için salonlara 09.00'da girmeye başladı. Türbanlılar, kapıda ya da içeride başörtülerini çıkartarak içeri girdi. 3 saat süren sınavda adaylara 180 soru yöneltildi. Sözel bölümde soruların yüzde 25'i Türkçe, yüzde 10'u Tarih, yüzde 9'u Coğrafya, yüzde 6'sı Felsefe, sayısal bölümde de yüzde 25'i Matematik, yüzde 10'u Fizik, yüzde 8'i Kimya, yüzde 7'si Biyoloji sorularından oluştu. 
2005-ÖSS barajını aşmak için sözel, sayısal, eşit ağırlıklı ve dil puan türlerinin en az birinden 160 puan almak gerekiyor. Üniversitelerin lisans programlarını tercih edebilmek için ise en az 185 puan alma koşulu bulunuyor. 

Cevaplar sunuldu 
Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, ÖSS'nin sorun yaşanmadan gerçekleştirildiğini belirtirken, soru ve cevaplar, dün 16.00'dan itibaren http www.osym.gov.tr internet adresinden kamuoyuna sunuldu. 
ÖSS'ye giren adaylardan üniversitelerin yabancı dille ilgili bölümlerinde okumak isteyenler ayrıca 26 Haziran Pazar günü Yabancı Dil Sınavı'na YDS katılacak. Sınav sonuçları adaylara temmuzun son haftası duyurulacak. 

Aileler de heyecanlıydı 

ÖSS, Türkiye'de 81 ilde ve bazı ilçe merkezleri ile KKTC'de 89314 salonda gerçekleşti. Aileler bahçede yakınlarının sınavdan çıkmasını beklerken, bazıları dua ve Kuran okudu, bazıları da örgü örerek zaman geçirdi. 


</TEXT>
</DOC>
