<DOC>
<DOCNO> 369300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo13.html </URL>
<DATE> 2005/08/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hakan Şükür yeniden Milli Takım'da 
</HEADLINE>
<TEXT>

     A Milli Futbol Takımı’nın 17 Ağustos Çarşamba günü Sofya’da Bulgaristan ile yapacağı özel maçın aday kadrosu açıklandı. 
     Milli Takımlar Teknik Direktörü Fatih Terim, 2. kez görev yapacağı A Milli Takım’da, Bulgaristan maçı için belirlediği aday kadroya uzun bir aradan sonra Galatasaraylı Hakan Şükür’ü de çağırdı. 
     
     337 GÜNLÜK HASRET BİTTİ 

     Deneyimli futbolcu Hakan Şükür, tam 337 gün sonra A Milli Futbol Takımı aday kadrosuna çağrıldı. 
     Ay-yıldızlı formayı en son A Milli Takım’ın 4 Eylül 2004’te Trabzon Hüseyin Avni Aker Stadı’nda Gürcistan ile 1-1 berabere kaldığı 18. Dünya Kupası Avrupa elemeleri 2. Grup ilk maçında giyen Hakan Şükür, 8 Eylül’de Yunanistan ile yapılan maçta ise sürpriz biçimde yer almamıştı. 
     Milli takımlar eski teknik direktörü Ersun Yanal, A Milli Takım’ın daha sonra elemelerde yaptığı 7 maçta da Hakan Şükür’ü aday kadroya çağırmazken, bu durum spor çevresinde tartışma konusu olmuştu. 
     34 yaşındaki Hakan Şükür, 97 kez giydiği A milli formayla toplam 46 gole imza atarak ay-yıldızlı ekibin 82 yıllık tarihinde en golcü futbolcu unvanını uzak ara elinde bulunduruyor. 
     
     ADAY KADRO 

     A Milli Futbol Takımı’nın Bulgaristan ile yapacağı özel maçın aday kadrosuna çağrılan oyuncular şöyle 
     Rüştü Reçber, Volkan Demirel, Deniz Barış, Ümit Özat, Selçuk Şahin, Serkan Balcı, Tuncay Şanlı Fenerbahçe , Okan Buruk, Koray Avcı, İbrahim Toraman Beşiktaş , Hakan Şükür, Necati Ateş, Bülent Korkmaz, Hasan Şaş Galatasaray , Gökdeniz Karadeniz, Hüseyin Cimşir, Fatih Tekke Trabzonspor , Hamit Altıntop FC Schalke 04 , Halil Altıntop FC Kaiserslautern , Tolga Seyhan Shakhtar Donetsk , Serhat Akın RSC Anderlecht , Emre Belözoğlu Newcastle United , Yıldıray Baştürk Hertha BSC Berlin . 
     
     SAKAT OYUNCULAR DA KAMPTA 

     Milli Takımlar Teknik Direktörü Fatih Terim, çeşitli sakatlıkları nedeniyle Bulgaristan maçında oynayamayacak durumda olan bazı futbolcuları, 18. Dünya Kupası Eleme Grubu’nda Danimarka ve Ukrayna ile eylül ayında yapılacak maçlara hazırlık olması ve kendilerini milli takım ekibinin bir parçası olarak görmelerini istemesi nedeniyle kampa çağırdı. 
     Terim, Beşiktaş’tan İbrahim Akın ve Tümer Metin, Galatasaray’dan Ergün Penbe, Gençlerbirliği’nden Ömer Çatkıç’ı İstanbul’da yapılacak kamp çalışmaları için kadroya çağırdı. 
     Tedavileri kampta sürecek olan bu futbolcular milli takım kafilesi Bulgaristan’a gidene dek kampta bulunacaklar. 
     FC Köln’den Alpay Özalan ile Real Sociedad’dan Nihat Kahveci hakkında ise kendileri ve doktorlarıyla yapılan görüşmelerden sonra tedavilerine kulüplerinde devam edilmesinden yana karar alındığı bildirildi. 
     
     BÜLENT KORKMAZ’A JEST 

     Milli Takımlar Teknik Direkötrü Fatih Terim, Galatasaray’ın jübile önerisini kabul etmeyen ve yeni bir kulüple de anlaşmayan emektar futbolcu Bülent Korkmaz’a Bulgaristan maçında jest yapmaya hazırlanıyor. 
     Terim, Türk futboluna ve milli takıma önemli hizmetlerde bulunan Galatasaraylı Bülent Korkmaz’ı Bulgaristan maçında son kez kaptan olarak sahaya çıkaracağını ve Bülent Korkmaz’ın bu maçta milli takıma veda edeceğini bildirdi. 
     
     PAZARTESİ TOPLANIYORLAR 

     A Milli Futbol Takımı aday kadrosu, 15 Ağustos Pazartesi günü Polat Renaissance Otel’de kampa girecek. 
     Aynı gün akşam Atatürk Olimpiyat Stadı’nda çalışacak olan milliler, ertesi gün öğle saatlerinde Bulgaristan’ın başkenti Sofya’ya gidecek. 
     
     ÜMİT MİLLİ TAKIMI'IN ADAY KADROSU DA AÇIKLANDI 

     Ümit Milli Futbol Takımı'nın 17 Ağustos Çarşamba günü Sofya'da Bulgaristan ile yapacağı özel maçın aday kadrosu açıklandı. 
     Futbol Federasyonu'ndan yapılan açıklamaya göre, Ümit Milli Takım'ın Bulgaristan karşılaşması aday kadrosu şöyle 
     Fevzi Elmas, Uğur Uçar, Sabri Sarıoğlu, Cafercan Aksu Galatasaray , Can Arat, Olcan Adın, Semih Şentürk Fenerbahçe , Serkan Kırıntılı, Emre Güngör, Umut Bulut Ankaragücü , Bekir İrtegün, Mehmet Çoğum Gaziantepspor , Ergün Teber, Mehmet Topuz Kayserispor , Hakan Aslantaş, Ramazan Kahya Malatyaspor , Gökhan Kaba, Fahri Tatan Çaykur Rizespor , Adem Koçak Trabzonspor , Selçuk İnanç Çanakkale Dardanelspor , Sezer Öztürk G.B.Antwerb , Mehmet Çakır Gençlerbirliği . 
     Ümit Milli Takım, 14 Ağustos Pazar günü Holiday Inn Marina Otel'de kampa girecek ve 15 Ağustos Pazartesi günü Florya Metin Oktay Tesisleri'nde yapacağı çalışmanın ardınden ertesi gün öğlen saatlerinde Bulgaristan'ın başkenti Sofya'ya gidecek. 

     
</TEXT>
</DOC>
