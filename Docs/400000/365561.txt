<DOC>
<DOCNO> 365561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel tiyatrolara yardım tartışması 
</HEADLINE>
<TEXT>


Kültür ve Turizm Bakanlığı'nın özel tiyatrolara yaptığı yardımı 1 milyon 650 bin YTL'ye çıkarması bazı tiyatro sahiplerini memnun ederken, bazıları da rakamı az buldu 

KÜLTÜR SANAT SERVİSİ 

Kültür Bakanı Atilla Koç, önceki gün Gazanfer Özcan, Ali Poyrazoğlu, Çolpan İlhan, Enis Fosforoğlu, Hadi Çaman ve Tuncay Özinel'in de aralarında bulunduğu tiyatro sanatçılarıyla İstanbul'da bir araya geldiği toplantıda, özel tiyatrolara yapılan yardımın, bir yıl öncekine oranla yüzde 65 artırıldığını açıkladı. Güzel Sanatlar Genel Müdürlüğü tarafından oluşturulacak kurul, 15 Ağustos 2005'e kadar gönderilecek projeleri değerlendirerek, yönetmelik çerçevesinde belirlenen yardım miktarlarını eylül sonuna kadar dağıtacak. 
Toplantıya katılan sanatçılardan Ali Poyrazoğlu, Çolpan İlhan ve Hadi Çaman yardım oranını değerlendirdi. 

Çolpan İlhan Sadri Alışık Tiyatrosu 
Özel tiyatrolar adına memnun olduk. Umarım bütçe dağılımını yapacak olan jüri, bu desteği özel tiyatrolar arasında eşit bir şekilde paylaştırır. Bizim bütçemizi göz önüne alıp almadıklarını bilmiyorum ama sonuçta kendi bütçelerine göre bir dağılım yapıyorlar. 

Ali Poyrazoğlu Ali Poyrazoğlu Tiyatrosu 
Yapılan yardımı az buluyorum. Geçen sene dağıttıklarının en az üç mislini dağıtmalıydılar. Projelere göre değerlendirme yapılıyor ama bence bu işleyişin de değişmesi lazım. Tiyatrolara, tiyatronun geçmişine, seyirci ile olan ilişkisine, Türk tiyatrosuna yaptığı katkıya, geçmişteki repertuvarına da bakılmalı. 
Bir de devlet, ödenekli tiyatrolara trilyonlarca lira para verirken, onların yaptığı hizmetin en az dört mislini gerçekleştiren özel tiyatroların hakkını vermiyor. Geçen yıl verilen yardıma baktığımızda en yüksek yardımı alan tiyatroya verilen para, bir devlet tiyatrosu sanatçısının bir yıllık maaşına eşitti. İstanbul'da yaklaşık 12 bin tiyatro koltuğu var, bunun 2 bin tanesinde ödenekli tiyatrolar, 10 bininde özel tiyatrolar gösteri yapıyor. Alınan yardım, bizim tiyatronun 1,5 aylık gazete ilanı sadece. 

Hadi Çaman Hadi Çaman Tiyatrosu 
2 sene önce başbakanımızı ziyaret etmiştik. Özel tiyatrolara ayrılacak bütçenin 1,5 trilyon olacağını söylemişti. O zaman 350 milyar olan tutarı 1,5 trilyona çıkardığı için teşekkür ettim ve "Rakamı dondurup enflasyon oranıyla doğru orantılı olarak artıramaz mısınız " diye sordum. Herkes suspus oldu. 
Bu yıl Kültür Bakanı Koç ile görüşmemizde ise 1650 YTL rakamını çok net bir biçimde ortaya koydu ve bize çok sıcak davrandı. Böyle bir güçle yola çıkarsak, güzel prodüksiyonlar koyabiliriz sahneye. 


</TEXT>
</DOC>
