<DOC>
<DOCNO> 390355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yazar/cemal.html </URL>
<DATE> 2005/10/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Devletle din ve demokrasi 
</HEADLINE>
<TEXT>

MADRİD 

İslam ve Batı, İslam ve demokrasi, İslam ve reform, uygarlıklar buluşması... 11 Eylül dünyasının konuları denebilir bunlar için. New York'ta İkiz Kuleler'in 2001'de Bin Ladin tarafından vurulmasıyla birlikte güncelleştiler. 
Bin Ladinizmi, Talibanizmi, radikal İslam'ı besleyen kaynaklar nasıl kurutulur sorusunu tartışan birçok platform oluşturuldu 11 Eylül sonrası. 
Bir başka deyişle 
Laf üreten, düşünce üreten yeni fabrikalar kuruldu, sivil inisiyatifler başlatıldı. Örneğin bunlardan biri de Davos'ta, Dünya Ekonomik Forumu çerçevesinde oluşturulan 100'ler Meclisi'dir. Yılda iki kez benim de katıldığım toplantılarında Batı'yla İslam arasındaki diyaloğa ilişkin kafa yorar. 
Bir başka girişim, bu yıl Birleşmiş Milletler Genel Sekreteri Kofi Annan tarafından yapıldı. Bizim basında uygarlıklar ittifakı adı verilen bu planın bir tarafında İspanya, öbür tarafında Türkiye var. 
İki ülkenin başbakanları sosyalist Zapatero'yla muhafazak r demokrat Erdoğan bu amaçla gelecek ay İspanya'daki bir zirvede buluşacaklar. Dinler arasında kavganın değil, hoşgörü ve diyaloğun yolları nasıl açılır sorusunun ele alınacağı belirtiliyor bu zirvede. 
Madrid'i vuran terör sonrası geçen yıl İspanya'da yeni bir vakıf kuruldu, uygarlıklar arasında diyaloğu iş edinen 
Fundacion Atman. 
Kültürler ve dinler arasında köprüler oluşturmayı amaç bellediğini açıklayan bu vakıf ilk toplantısını bugün yapacak. Benim de panelist olarak katılacağım sabahki oturumun konusu ilginç 
Din ve devlet 
Din devleti ile demokrasi ne kadar bağdaşır 
Bu konuyu tartışacak olan başkonuşmacılar iki kişi Türkiye'den Devlet Bakanı Mehmet Aydın'la İspanya'dan eski Sosyalist Başbakan Gonzalez. 
Hem devletin dini, referansı İslam olacak, hem de bu rejimin adı demokrasi olacak... 
Olur mu Olmaz. 
Sözgelimi parlamentosunun ancak Kuran'a uygun yasalar çıkarabildiği, miras hukukunda, aile hukukunda Kuran'a uygunluğun esas alındığı, kadınla erkeğin mahkeme önünde eşit olmadığı, yani referansı İslam olan bir rejime demokrasi denebilir mi 
Denemez. 
Dinle devlet işlerinin böylesine iç içe olduğu bir rejimin laik özelliği yok demektir. Altyapı olarak laikliğe sahip olmayan bir rejimin demokrasi olabilmesi mümkün değil. 
Böyle düşünmeyenler de var. 
Özellikle Arap dünyasında. 
Otoriter rejimler, kendi sistemlerine bir miktar İslam enjekte ederek, bir yandan halka hoş görünmeyi, öte yandan siyasal İslam'ın, radikal İslam'ın halk üzerindeki etkilerini azaltmayı deniyorlar öteden beri. 
"Arap dünyasında demokrasi bu kadar olur " diye düşünenler, bu yolla demokrasiye geçiş kapısının açılabileceği kanısındalar. 
Kolay değil. 
Zorluk kendini özellikle bir noktada belli ediyor. Siyasal yaşamın liberalleştirilmesiyle birlikte uzun yıllardır tek muhalefet alternatifi olarak yeraltında yaşamış olan radikal İslam'ın sahneye çıkması ve seçimleri kazanması... 
Yani Cezayir örneği... 
Ve iç savaş ihtimali... 
Bir başka deyişle 
Arap usulü demokrasinin de sınırları var. O sınırı zorladığınız zaman ortaya başka alternatifler çıkabilir. Seçim sandığını Batı'dan nefret eden, dinle devlet işlerini ayırt etmeyen güçler ele geçirerek iktidar yürüyüşüne geçebilirler. 
Burada Irak örneği akla takılıyor. Şiiler açısından bu yılın aralık ayında yapılacak genel seçimlerde böyle bir ihtimal gündemde var. 
Bu sabahki tartışma konularımız sanıyorum bunlar olacak, nokta... 



</TEXT>
</DOC>
