<DOC>
<DOCNO> 388232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko04.html </URL>
<DATE> 2005/10/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sözleşmeli personel ücretlerine zam 
</HEADLINE>
<TEXT>

     Sözleşmeli personel ücretlerine gelecek yıl yüzde 9 oranında zam yapılacak. 
     2006 Yılı Merkezi Yönetim Bütçe Yasa Tasarısında sözleşmeli personelin ücret tavanı yılın ilk altı ayı için yüzde 4.4 ve ikinci altı ayı için de yüzde 4.4 olmak üzere kümülatif olarak yüzde 9 oranında artırılması önögrüldü. 
     Buna göre bu yıl iinci yarısı için 2.088 YTL olan sözleşmeli personelin ücret tavanı 1 Ocak 2006’dan itibaren 2.180 YTL’ye 1 Temmuz 2006’dan itibaren de 2.275 YTL’ye yükseltilecek. 
     
     MEMUR MAAŞLARINA YÜZDE 5’LİK ZAM 

     Yılın ilk ve ikinci yarısı için memur konfederasyonlarıyla hükümet arasında varılan anlaşma uyarınca aylık katsayılar ve yan ödemelerde toplam yüzde 5 oranında artırıldı. Söz konusu artış altışar aylık dilimler halinde yüzde 2.5 olarak uygulanacak. Buna göre, memur maaşlarının hesaplanmasında esas alınan aylık katsayı yılın ilk yarısı için 0.0416’dan 0.04265’e çıkarılacak. Memuriyet taban aylığı göstergesine uygulanacak taban aylığı katsayısı 0.52075’den 0.53377’ye, yan ödeme katsayısı ise 0.0132’den 0.01353’e yükselecek. 2006 yılının ikinci yarısı için ise aylık katsayı 0.04373, taban aylığı katsayısı 0.54711, yan ödeme katsayısı ise 0.1387 olarak belirlendi. 
     Hükümetle memur konfederasyonları arasında yürütülen görüşmelerde ayrıca ek ödeme alamayan ve sayısı bir milyon 377 bini bulan çalışanlara altışar aylık dilimler halinde 40’ar milyon lira olmak üzere toplam 80 milyon liralık denge tazminatı ödenmesi konusunda da anlaşmaya varılmıştı. 

ANKA 
     
</TEXT>
</DOC>
