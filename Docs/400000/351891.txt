<DOC>
<DOCNO> 351891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo21.html </URL>
<DATE> 2005/06/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Orduspor-Eskişehirspor maçının biletleri 17 Haziran'da satışa sunulacak 
</HEADLINE>
<TEXT>

     İkinci Futbol Ligi B Kategorisi B Grubu'nda 15 Mayıs'ta Ordu'da oynanan ve yarıda kalması üzerine yeniden oynatma kararı verilen Orduspor-Eskişehirspor maçının biletlerinin 17 Haziran cuma günü satışa sunulacağı bildirildi. 
     Orduspor Kulübü Başkanı Şükrü Bodur, 18 Haziran Cumartesi günü Samsun 19 Mayıs Stadı'nda oynanacak karşılaşma için gerekli sayıda bilet bastırılacağını söyledi. 
     19 Mayıs Stadı'nın resmi kapasitesinin 11 bin 600 kişi olduğunu öğrendiklerini belirten Bodur, şunları kaydetti 
     ''Rakip takımın taraftarları için de 1200 kişilik yer ayrıldığını belirledik. Biz de buna göre bilet basımını yapıp cuma gününden itibaren Ordu'da satışa sunacağız. Ayrıca maç günü de stat gişelerinde bilet satışı gerçekleştirilecek. İstanbul ve Ankara'dan gelecek olanlar için de kulüp olarak bilet ayrılacak.'' Öte yandan Orduspor Teknik Direktörü Yücel İldiz, çalışmaların devam ettiğini ve maça konsantre olduklarını belirterek, taraftar desteği ile maçı kazanacaklarını söyledi. 
     Tüm olumsuzluklara rağmen maçı kazanacaklarını ifade eden İldiz, ''Aynı şampiyonluğu 2. kez kutlayacağız'' dedi. 
     
</TEXT>
</DOC>
