<DOC>
<DOCNO> 389013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko07.html </URL>
<DATE> 2005/10/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Finans kesimi denetimleri derinleştiriliyor... 
</HEADLINE>
<TEXT>

     Türkan Al 

Maliye Bakanlığı, finans kesimine yönelik vergi denetimlerini derinleştiriyor. İncelemelerde, sözde patronlar ile devletten trilyonlarca lira vergi kaçıran kişilere de ulaşılmaya başlandı. 
     A.A muhabirinin edindiği bilgiye göre, bankalardaki çek, havale ve EFT işlemlerinin büyüteç altına alındığı finans kesimi denetimleri, turnelerin ardından Ankara, İstanbul ve İzmir'de yoğunlaştı. Bankalarda 1 yıl içinde gerçekleştirilen 500 milyar liranın üzerindeki çek, havale ve EFT işlemlerinin ele alındığı finans kesimi denetimlerinin 2006 yılı sonuna kadar devam edeceği bildirildi. 
     Bankalardan gelen listelerde 2003 yılında 96 bin gerçek, 68 bin tüzel, 2004 yılında ise 150 bin gerçek ve 86 bin tüzel kişinin 500 milyar liranın üzerinde çek, havale ve EFT işlemi bulunduğunu belirleyen Maliye Bakanlığı da, bunlardan risk puanları yüksek olanların 2006 sonuna kadar incelenmesini istiyor. 
     Finans kesimi denetimlerinde, büyük işlem sahiplerinin daha çok Hesap Uzmanlarınca incelemeye alındığı dikkat çekiyor. Hesap Uzmanları Kurulu'nun, banka kayıtlarındaki işlem hacmi 100 katrilyon lirayı aşan 6 bin 398 hesap sahibi için elemanlarını seferber ettiği belirtiliyor. Büyük bölümü İstanbul'da olan bu kişiler adına 18 bin adet banka hesabı bulunduğu kaydediliyor. 
     Gelirler Kontrolörleri ile vergi denetmenleri de, Ankara, İstanbul ve İzmir'de, Gelir İdaresi Başkanlığı'nca belirlenen liste doğrultusunda inceleme yapıyor. 
     
     OFİS BOY, YAKAYI ELE VERDİ 
     Bu arada denetim birimlerinin bugüne kadar ki incelemeleri sırasında, kağıt üzerinde şirket ortağı görünen çaycı, odacı, şoför ve ofis boy gibi sözde patronlar da ortaya çıkmaya başladı. 
     Gelirler Kontrolörlerinin finans denetimleri sırasında, İstanbul'da bir şirkette ofis boy olarak çalışan bir kişi adına bankalarda açılan hesaplar yoluyla 52 trilyon liralık işlem yapıldığı anlaşıldı. Bu kişi ile çalıştığı şirketin hesapları daha detaylı bir şekilde incelemeye alındı. 
     Aynı şekilde Hesap Uzmanlarının Ankara'daki denetimleri sırasında da bir avukatın 15 trilyon lirayı devletten gizleyerek, vergi kaçırdığı belirlendi. 
     
</TEXT>
</DOC>
