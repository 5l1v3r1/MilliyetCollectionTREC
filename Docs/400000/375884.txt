<DOC>
<DOCNO> 375884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas13.html </URL>
<DATE> 2005/09/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çocuklara çanta uyarısı 
</HEADLINE>
<TEXT>

     
     Demet ÖZTÜRK KAYSERİ, DHA 
     
ERCİYES Üniversitesi Tıp Fakültesi Ortopedi ve Travmatoloji Anabilim Dalı Öğretim Üyesi Prof.Dr. Ali Baktır, 5-7 kilodan daha ağır olan okul çantalarının çocukların omurgalarında şekil bozukluklarına neden olabileceğini bildirdi. 
     Prof.Dr. Baktır, okulların açılmasına kısa bir süre kala, velilere, çocuklarına ağır çanta taşıtmamaları uyarısında bulundu. Çocukların kemik yapılarının yeterli sertliğe ulaşmadığı için kolayca eğrilebileceğini belirten Prof.Dr. Baktır, 5-7 kilodan daha ağır olan okul çantaları, çocukların omurgasında şekil bozukluğuna, kamburluğa ve bel adalesinde dengesizliğe neden olabilir. Çocuklar ağır olan çantayı hangi elinde taşırsa, bel omurgası o tarafa doğru eğilir. Bu eğilmenin hergün tekrarlanması halinde de, hem omurgada şekil bozukluğu oluşur hem de bel adalesinde dengesizliğe neden olur. Bel ağrılarına ve kalıcı omurga eğriliklerine yol açabilir. Bu da erişkin hayatta sorun yaratır'' diye konuştu. 
     Prof.Dr. Baktır, ağır okul çantalarının yol açabileceği sorunların önlenmesi için şu önerilerde bulundu 
     Çocukların kemikleri 17-18 yaşlarında şekil bozukluğuna neden olmayacak sertliğe ulaşır. Bu nedenle çocuklara 15-16 yaşına kadar ağır yük taşıtılmamalıdır. Ancak, yük sınır düzeydeyse de zaman zaman taşınan el diğeriyle değiştirilmelidir. Bele aşırı yük yüklemekten kaçınılmalıdır. Bu konuda en önemli görev öğretmenlere düşmektedir. Eğer kitapların ağırlığı sınır düzeyi geçiyorsa, bir kısmı okulda bırakılmalıdır.'' 
     
</TEXT>
</DOC>
