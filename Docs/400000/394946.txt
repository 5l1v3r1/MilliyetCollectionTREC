<DOC>
<DOCNO> 394946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/ekonomi/eko03.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 metre çapında kumbara yaptı 
</HEADLINE>
<TEXT>


Garanti Bankası, eski paraları bir kumbarada toplayarak sosyal projelere destek verecek 

EKONOMİ SERVİSİ 

Garanti Bankası, sosyal sorumluluk bilinciyle tedavülden kaldırılacak madeni paraların toplanacağı dev bir kumbara tasarladı. 
Kumbara, Beyoğlu Belediyesi'nin desteğiyle Tepebaşı TÜYAP'ın hemen yanındaki parka yerleştirildi. Kumbaraya eski ve bozuklukların ikisi de atılabilecek. 
Kumbarada toplanacak madeni paralar, Çağdaş Yaşamı Destekleme Derneği'nin ÇYDD "Bir Kızım Var Öğretmen Olacak", Doğal Hayatı Koruma Vakfı'nın WWF "Su Tasarrufu" ve Toplum Gönüllüleri Vakfı'nın TOGV "Gençler Toplum Hizmetinde" projelerinde kullanılmak üzere eşit olarak bölüştürülecek. 
Kumbaranın açılışı nedeniyle düzenlenen törende konuşan Garanti Bankası Risk Yönetimi ve İç Denetimden Sorumlu Yönetim Kurulu Üyesi Cüneyt Sezgin, vatandaşları, 31 Aralık 2005'de tedavülden kaldırılacak madeni eski paraları ve yeni madeni YTL'leri kumbaraya atmaya davet etti. 

Guiness'e geçecek 
Kumbaranın yapımına şubatta başlandı. 10 metre çapında ve toplam 18 ton ağırlığında olan kumbaranın Guiness Rekorlar Kitabı'na geçmesi bekleniyor. Guiness Türkiye yetkililerinin rekoru tespit etmek için teklifde bulunduğunu belirten Garanti Bankası yetkilileri, kumparada yer alan para sayma sistemlerinin Almanya'da özel olarak yaptırıldığını belirttiler. 
Kumbaranın içinde biriken paranın özel kasalar ile taşınacağını belirtten Garanti Bankası yetkilileri biriken paranın dev kumbara içinde tutulmayacağını bildirdi. 




</TEXT>
</DOC>
