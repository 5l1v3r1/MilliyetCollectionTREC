<DOC>
<DOCNO> 383407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur26.html </URL>
<DATE> 2005/10/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bağcılar'da olaylı gösteri 1 ölü 
</HEADLINE>
<TEXT>

     Bağcılar'da yasadışı gösteri yapan bir grup polise molotof kokteyli attı. Polisin ateş açtığı olayda 1 kişi hayatını kaybetti. 
     Alınan bilgiye göre, Fatih Mahallesi Kandil Sokak üzerinde bir grup, bir terör örgütü lehine slogan atıp yürüyüş yaptı. 
     Gruptakiler, olay yerine gelen polislerin üzerine molotof kokteylleri attı. Bu sırada bir polis memuru başından yaralandı. 
     Bunun üzerine bölgeye takviye polis ekipleri gönderildi. Polisin önce havaya uyarı ateşi açtığı, grubun da molotof kokteyli atmaya devam ettiği olayda, göstericilerden bir kişi vuruldu. 
     Özel Bağcılar Hastanesi'ne kaldırılan bu kişinin yapılan muayenesinde, öldüğü anlaşıldı. Göğsünden 4 kurşun yarası aldığı belirlenen ve üzerinden kimlik belgesi çıkmayan bu kişinin cesedi daha sonra Adli Tıp Kurumu morguna kaldırıldı. 
     Olayın ardından gruptan 2 kişinin gözaltına alındığı bildirildi. 
     
</TEXT>
</DOC>
