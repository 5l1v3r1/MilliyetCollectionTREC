<DOC>
<DOCNO> 359506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko06.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti, 600 milyon euroluk dış kaynak sağladı 
</HEADLINE>
<TEXT>


EKONOMİ SERVİSİ 

Garanti Bankası, ihracatın finansmanında kullanmak üzere uluslararası piyasalardan 1 yıl vadeli 600 milyon euro kredi aldı. Garanti Bankası'ndan yapılan açıklamaya göre, bankanın bu yıl aldığı ilk sendikasyon kredisinin imzası Paris'te düzenlenen törende atıldı. Garanti Bankası Genel Müdürü Ergun Özen, törende yaptığı konuşmada, Euribor artı yüzde 0.85 maliyetle temin edilen kredinin, geçen yılki 450 milyon euroluk krediden 55 baz puan daha az maliyetle sağlandığını kaydetti. 
Kredinin maliyetindeki düşüşün, Garanti Bankası'na duyulan güveni gösterdiğini dile getiren Özen, geçen sendikasyon işleminde olduğu gibi bu sefer de bir Türk bankasının bugüne kadar talep ettiği en yüksek miktar olan 600 milyon euro için piyasaya çıktıklarını ifade etti. Özen, uluslararası bankalardan gelen talebin 940 milyon euro düzeyine ulaştığını, kendilerinin sadece hedefleri olan 600 milyon euroyu aldıklarını belirtti. 
Özen, mayısta yurtdışından seküritizasyonla varlığa dayalı menkul kıymet ihracı 8 yıl vadeli 300 milyon dolar tutarında kredi alarak, kurumsal ve ticari müşterilerine kullandırdıklarını kaydetti. 


</TEXT>
</DOC>
