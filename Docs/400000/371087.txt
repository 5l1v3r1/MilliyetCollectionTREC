<DOC>
<DOCNO> 371087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/yguven.html </URL>
<DATE> 2005/08/19/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Oldu da bitti maşallah 
</HEADLINE>
<TEXT>


Bulgaristan maçı "sünnet" gibi bir şeydi... Biraz "acı" verdi, ama gerekliydi... 
Üstelik "galip sayılırdı bu yolda mağlup" 
Sayın Terim dokuz yıl sonra Milli Takım'ın başında sahaya çıktı... Bunu bir gol sayalım. 
Üç yüz elli gündür milli forma için itişip kakışan ve uğruna teknik direktör harcanan Hakan Şükür amacına ulaştı. Etti iki... 
Kendi takımının düzeyine erişemeyen Rüştü, maç yapmış oldu. Selçuk da öyle... Goller dörtlendi. 
Bülent kazasız belasız uğurlandı milli kadrodan... Beş. 
Bir de Fatih Tekke attı oldu mu altı. 
Şaka bir yana bu kadar ciddi bir operasyonda biraz kan akacaktı tabi... 
"3" damla ne ki 
Oldu da bitti maşallah. Alamanya'ya gider inşallah 
Asıl bundan sonrası önemli... Mürüvvetini gördük, "delikanlı" bir takım istiyoruz şimdi. 

Hakan'ın birinci vazifesi 
Maçın son saniyelerine kadar rakip kaleye deparlar atabilen futbolcular için sayın Terim'in "fizik olarak hazır değillerdi" türünden ilginç teşhisler getirmediği bir takım... Eksiklerin sakatların arkasına saklanmayan bir takım. Hava saha koşullarını mazeret sayamayan bir takım... 
Hani her takım sahaya on bir kişi çıkardı Hani gazozuna maçı bile kazanmak lazımdı 
Sahi, Hakan Şükür niye bu kadar ısrar etti milli olmak için Oldu da her şey bitti mi Onun birinci vazifesi takıma girmek mi, ayağına gelen fırsatları kaleye göndermek mi Milli takımın bir tür "devlet işi" olduğu kesin lakin "devlet memurluğu" ile karıştırmamalı değil mi 
Peki Rüştü ile Selçuk'un milli forma ile antrenman yapmasına ne demeli Yok mu Fenerbahçe'nin sorumluluğu bu işte. Rüştü ve Selçuk son Fenerbahçe maçında yer alsa daha mı kötü olacaktı Fenerbahçe'nin hali 

Bülent ne istese olur 
Bülent iyi hoş da, gittikçe Müzeyyen Senar gibi davranıyor. On kere jübile yapıp yine sahneye çıkan Türkiye'nin en büyük sesine nazire Türkiye'nin en büyük futbolcularından Bülent de kararsızdı veda ederken. Kimbilir belki yeniden Milli Takım'a bile dönebilirdi Oynamak mı istiyordu, bırakacak mıydı futbolu ben böyle ayrılık görmedim. 
En güzelini Ümit söyledi .. 
"Artık oynar mı, hoca mı olur, spor yazarı mı... Hangisini isterse başarılar dilerim kendisine". 
Bu, üstatların kendilerini nasıl gördüğünün belgesi sanki. Ne isteseler oluyorlar. Bir tek istedikleri halde maç kazanamıyorlar. 
Her neyse... Olur böyle vakalar. Lakin maçın sonunda öylesine rahattılar ki... Sanki neşter bizi kesmişti Sonradan aklıma geldi sünnette en büyük acıyı aileler ve davetlilerin çektiği. 

Şikede son perde 

Dediğim gibi Akçaabat Sebatspor eski başkanı "kim vurduya" gitti. 
Yine değim gibi, kendisi açıkladı sedyeden 
"Kim vurdu bilmiyorum. Bahis konusuyla ilgili olduğunu sanmıyorum". 
Ne diyecekti yani Söyleyip de çelik yelekle mi gezecekti ömür boyu 
Ben size son durumu söyleyeyim 
Başkana ateş edilen otomobil bulundu. İki zanlı gözaltına alındı ve delil yetersizliğinden dışarıdalar. Otomobilde barut izleri incelemesi yapılıyor. Bulunursa tekrar tutuklanacaklar. Tabi o sırada kaybolmamışlarsa... 
Bu şahıslar büyük bir ihtimalle Veli Sezgin'i tanımazlar. Veli Sezgin onları hiç tanımayacak. 
Uzatmayalım mesele faili meçhul kalacak. 
Ya sonra... Sonra bir telefon yetecek herkese 
"Lütfen bu hafta yenilir misiniz" .. 
"Baş üstüne... Kaç kaç" 
Heyhat... 
Bakalım bundan sonra nasıl bulacağız şikeyi ortaya çıkaracak bir "manyak" 
Suçlananlara bakarsak, bizim bahis çetesi futbolculardan kuruluymuş. Ogün, Bayram, Alişen, Hazma, Orhan, Serdal, Metin, Gökdeniz Futbol Disiplin kurulunda hesap verecek. Bir iki kınama, biraz hak mahrumiyeti falan... Mesele kapanacak. 

At büyüsü .. 

Fenerbahçe'de çok ilginç şeyler oluyor. Yine büyü mü yaptılar ne 
Çok ciddi şüpheleniyorum. Malum Şükrü Saraçoğlu inşaat halinde. Kötü niyetli biri çaktırmadan girebilir geceleri. Girer ve hayvan bacaklarını gömer sağa sola. Stat bitmeden mutlaka gezmeli sahayı böbrekleri kuvvetli bir yönetici. 
Mesela Servet'in sakatlığı... Boğazına yerleşen bir virüs yüzünden aşil tendonu tedavisi sonuç vermiyormuş. Ben bunu da "paranormal" bir mesaj olarak algılıyorum. Fizik ötesi güçler demek istiyor ki, "Siz sorunu ayaklarda aramayın, daha yukarılara bakın"... 
En yukarıya değil. Orada beyin var. Yani sayın Aziz Yıldırım. O, harıl harıl çalışıyor krizden çıkmak için. Her ne kadar "kriz" kendi tercihleri sonucu çıkmış olsa da, duruma hakim olma gayretlerini takdir etmek lazım. 
Odasından çıkan her isyankar koşarak bilgisayarın başına geçiyor ve direktiflerini yerine getiriyor. Alex "sistem" şikayetinin tercüme hatasından kaynaklandığını yazıyor internet sitesinde. Şayet öyle ise bilgisayarının sisteminde bir hata olmalı. 
Tuncay hırsının kurbanı olduğunu ifade ediyor. 
Bence Tuncay'ın hırsı devam ediyor. Baksanıza "bizi hiç bilmeden ahkam kesiyorsunuz" diye faturayı medyaya kesmeye kalkıyor. 
Asıl kendisi bizi hiç tanımıyor Tuncay'ın... Bizi göründüğümüzden çok daha aptal sanıyor. Alemi kör, herkesi aptal... 
Hiç merak etmeyin bu kriz uzun sürmez. Bu hafta biter. Ta ki Avrupa maçlarına kadar. Ondan sonraki krizde ise söylenecek cümleyi şimdiden yazayım 
"Dere geçerken at değiştirilmez" 
Bu sefer Şükrü Saraçoğlu'nun kale arkasından at ayağı çıkarsa şaşırmayın. Tahminlerim beni yanıltmıyorsa "at büyüsü" var Fenerbahçe'de. 

Gaza gelmeyelim 

Rıza çalımbay Beşiktaşlı futbolcuları uyarmış ve "gaza gelmeyin" demiş .. 
Neden .. Çünkü içinde benim de yer aldığım birçok çevreden övgü aldılar sahada sergiledikleriyle. 
Yalnız şunu söyleyeyim, futbolculardan çok Rıza Hoca tehlikede. 
Kendini gazdan korumalı Çalımbay. Bildiğimiz tevazuunu yitirmemeli. 
Çünkü futbolcular övgü aldı, hoca nakit... Biliyorsunuz 750 bin dolar ikiye katlandı. 



</TEXT>
</DOC>
