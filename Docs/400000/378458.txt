<DOC>
<DOCNO> 378458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur15.html </URL>
<DATE> 2005/09/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Güler Kalabalık araçlara belli şeritleri kullanma önceliği tanınabilir 
</HEADLINE>
<TEXT>

     İstanbul Valisi Muammer Güler, "İlimizde trafik sorununun kısa vadeli çözümü için kalabalık araçlara bazı yollarda belli şeritleri kullanma önceliği tanınabilir. Bunu Büyükşehir Belediyesi’ne önerdik" dedi. 
     Vali Güler, AA muhabirine yaptığı açıklamada, İstanbul’un trafik sorunun çözümünün, raylı sistemin geliştirilmesi ve taşıma kapasitesinin toplu taşımaya yönlendirilmesiyle mümkün olacağını vurguladı. 
     Trafiği büyük çapta işgal eden, duran araçların yarattığı yoğunluğun azaltılması gerektiğini, bunun da yeni otoparklarla çözülebileceğini ifade eden Güler, şunları kaydetti 
     "İstanbul’da hareket halindeki araçlar, yollarda büyük bir yoğunluk yaratıyor ama hareket halinde olmayan araçlar da yolların 2 şeridini kapladığı için sanki akmakta olan bir trafik var gibi görünüyor. 
     İstanbul’da raylı sistemin en az 250 kilometreye çıkması lazım. 
     Bunun kaynağı bulunmalı. MARMARAY Projesi, burada en önemli kısım. 
     MARMARAY, raylı sistem için öngörülmüş bir tüp geçit. Hemen akabinde lastik tekerlekli araçlar için bir tüp geçit var. Daha sonra üçüncü köprü ve üçüncü çevre yolu var. Bunlar genel olarak İstanbul’da trafik yoğunluğunu azaltacak." Vali Güler, ilde her gün 400 ile 500 arasında yeni aracın trafiğe çıktığını, bunun da yoğunluğu artırdığını dile getirerek, iş merkezlerindeki yoğunluğun da gün geçtikçe arttığına işaret etti. 
     Mesai saatlerinin başlangıcının okullarınkine yakın olmasının da trafik için bir dezavantaj olduğunu belirten Güler, ’Okulların başlamasından itibaren her gün 3 bin görevliden başlayarak tedbir planlamasını ortaya koyduk" dedi. 
     
     "ÇÖZÜM, RAYLI SİSTEM VE DENİZ TAŞIMACILIĞI" 
     İstanbul Valisi Güler, daha önce gündeme gelen "tek-çift plaka" uygulamasını "gerçekleştirilemeyecek bir tedbir" olarak nitelendirerek, sözlerini şöyle sürdürdü 
     "Mevcut araçların hepsinin trafikte akışını sağlayacak bir yapıyı getirmek lazım. Yani araçların hareketini kısıtlamak yerine, yeni yollarla taşıma konseptini tersine çevirmek lazım. Bu kadar insanın dolmuş, taksi ve otobüslerle taşınması bir yana, bunlar daha büyük araçlarla taşınmalı. Kent içi taşımacılıkta raylı sistemi getiremezseniz, trafik yoğunluğunu önleyemezsiniz. İstanbul’daki taşımacılığın yüzde 89’u karayoluyla yapılıyor. Karayolundaki taşımanın da büyük bölümü, tek başına özel araçlarla yapılıyor. 
     Sabah bakıyorsunuz her aracın içinde bir kişi. Herkesin tasarruf serbestliği var ama trafik sorununun kısa vadeli çözümü için, kalabalık araçlara bazı yollarda belli şeritleri kullanma önceliği tanınabilir. Bunu Büyükşehir Belediyesi’ne önerdik. Sahil yolunda mesela... Bu bir tedbirdir ama İstanbul’un uzun vadede ulaşım konseptini değiştirecek sistem, raylı sistem ve deniz taşımacılığının artırılmasıdır." 
     
     FATİH CAMİİ’NDEKİ OLAY 
     Muammer Güler, Fatih Camii avlusunda cuma namazı sonrası meydana gelen olayla ilgili inceleme yaptıklarını da belirterek, şunları söyledi 
     "Olayın nasıl meydana geldiği, müdahalede hangi taktiklerin uygulandığı ve sonuçta ne yapıldığı konusunu değerlendirdik. Bu, bundan sonraki olaylarda polisin göz önüne alacağı hususları da içeriyordu. İncelemenin sonuna gelindi. Böyle bir olayın tekerrür etmemesi veya tekerrür etmesi halinde nasıl müdahale edileceği karara bağlandı. Burada sorumluluktan ziyade, taktik hata, bir daha tekerrür etmeyecek. Arkadaşların hepsi iyi niyetlidir. Orada bilerek, isteyerek, göz yumarak suçun işletilmesi söz konusu değildir. Olaya müdahalede taktik hata olabilir ama adli işlemlerde hiçbir eksiklik yok. Gerekli görüntüleme, izleme, resimleme, kaydetme gibi çalışmalar yapıldı." 
     
</TEXT>
</DOC>
