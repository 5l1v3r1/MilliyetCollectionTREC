<DOC>
<DOCNO> 389776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun39.html </URL>
<DATE> 2005/10/26/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
BM "Mayın ve kalıntı patlayıcılar kalkınmaya engel" 
</HEADLINE>
<TEXT>

     BM Genel Kurulu Dördüncü Komitesi'nde yapılan bir toplantıda savaş kalıntısı patlayıcılar ve mayınların kalkınmayı engellediği ifade edilirken, mayınların temzilenmesinin barışa katkısı konusunda Kıbrıs'taki uygulama örnek gösterildi. 
     Komitede bir konuşma yapan BM Barış Koruma Operasyonlarından Sorumlu Müsteşar Yardımcısı Jane Lute, ''Kıbrıs'taki çalışma, mayın temizleme programının barış inşasına nasıl katkıda bulunabildiğini göstermektedir. BM Kıbrıs Barış Gücü UNFICYP , BM Kalkınma Programı UNDP ve BM Mayın Eylem Servisi'nin UNMAS ortak gayretleriyle Kıbrıs'ta mayınların temizlenmesi sonucu iki toplum arasındaki fiziksel engeller ortadan kalkmış ve toplumlar arasında daha fazla geçiş noktası için yol açılmıştır'' diye konuştu. 
     Mayın ve savaş kalıntısı patlayıcıların temizlenmesi konusunda son bir yılda kaydedilen gelişmeler konusunda bilgi veren Lute, temizlenen mayın ve patlayıcı sayısının artık yerleştirilen patlayıcı ve mayınlardan fazla olduğunu ifade etti. 
     Lute, devlet ve devlet dışı aktörlerin elindeki anti-personel mayın stoklarının da düşmeye devam ettiğini söyledi. 
     Jane Lute, mayın ve savaş kalıntısı patlayıcıların sürdürülebilir barış kadar toplumların uzun dönemli kalkınmasını da olumsuz etkilediğini kaydederken, mayın kullanımına yasak getiren Ottowa Konvensiyonu ve 1980 yılında kabul edilen Belirli Konvansiyonel Silahlara Dair Konvansiyon'a ise hala 40 ülkenin taraf olmadığına dikkat çekti. 
     
</TEXT>
</DOC>
