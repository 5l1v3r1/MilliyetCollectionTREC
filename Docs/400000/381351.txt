<DOC>
<DOCNO> 381351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun21.html </URL>
<DATE> 2005/09/25/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Swaziland Kralı 13. eşini de seçti 
</HEADLINE>
<TEXT>

     Afrika alt-saharasının son katı monarşisi Swaziland’ın kralı 3. Mswati, 17 yaşındaki genç bir kızı, 13. ve son eşi seçti. 
     Saray sözcüsü, kimliği bu hafta sonu düzenlenen geleneksel törende açıklanan talihli genç kız Phindile Nkambule’nin, saraya katılabilmek için, Haziran ayında mezuniyet sınavlarını verdiğini belirtti. 
     Sözcü, 37 yaşındaki kralın yeni eşinin kraliyet yükümlülüklerini yerine getirmek için şu anda sarayda bulunduğunu, ancak bunların ne olduğunu şu anda açıklayamayacağını söyledi. 
     Swaziland kralının yeni eşi, geleneğe göre yaklaşık 4 bin üstsüz bakire genç kızın Kral 3. Mswati onuruna yaptığı toplu dans sırasında kamuoyuna açıklandı. 
     Geleneğe göre, Kral 3. Mswati, yeni eşi hamile kaldıktan sonra onunla resmen evlenecek. 
     27 çocuğu bulunan Kral 3. Mswati, 11. eşiyle evliliğinin üzerinden 
     3 hafta geçtikten sonra, Haziran ayında 16 yaşındaki 12. eşiyle 
     evlenmişti. Swaziland kralının eşlerinden ikisi de kaçak durumda bulunuyor. Dünyanın en yüksek AIDS taşıyıcısı oranına sahip ve 1 milyon 200 bin nüfusunun yüzde 65’inin günde bir dolardan daha az gelirle yaşadığı Swaziland’ın Kralı 3. Mswati, lüks ve şatafatlı yaşantısı nedeniyle eleştiriliyor. Swaziland, Güney Afrika ile Mozambik arasına sıkışmış küçük bir dağlık ülke. 
     
</TEXT>
</DOC>
