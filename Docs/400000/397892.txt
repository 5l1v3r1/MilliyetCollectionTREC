<DOC>
<DOCNO> 397892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun23.html </URL>
<DATE> 2005/11/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Merkel Erdoğan bana güvenebilir 
</HEADLINE>
<TEXT>

     Almanya Başbakanı Angela Merkel, Başbakan Recep Tayyip Erdoğan’ın kendisine, ilişkilerin dürüst bir savunucu ve sözleşmelere bağlı, ancak kendi görüşlerini de savunan bir politikacı olarak güvenebileceğini söyledi. 
     Merkel, Bild gazetesine verdiği demeçte, "Türkiye Başbakanı Erdoğan, Gerhard Schröder ile birlikte Avrupa’daki en önemli müttefiğine sahipti. Aynı şekilde Angela Merkel’e de güvenebilir mi " şeklindeki bir soruya karşılık, "Türkiye Başbakanı, benim Alman-Türk dostluğuna ilişkin tüm görüşlerimi bilir. Kendisiyle muhtemelen hafta sonunda Barcelona’da buluşacağız ve konuşacağız. Erdoğan bana, ilişkilerin dürüst bir savunucusu ve sözleşmelere bağlı, diğer yandan da kendi inançlarını savunan bir politikacı olarak güvenebilir" ifadelerini kullandı. 
     Dış politikada büyük bir değişiklik yapıp yapmayacağı sorusunu da Merkel, "Biz koalisyon içinde iyi bir şekilde çalışacağız. Ben kendi stilimi ve görüşlerimi yansıtacağım. Dışişleri Bakanı Steinmeier de hükümetimin bir üyesi olarak bunu aynı şekilde yapacak. Burada bir büyük koalisyonun imzasını göreceksiniz" şeklinde cevapladı. 
     
     "NUMARAYI BİLMEDİĞİM AKLIMA GELDİ" 
     Merkel, Başbakanlık telefonundan ilk olarak kiminle görüştüğü sorusuna ise, "Bu telefonla henüz hiç kimseyle görüşmedim. Paris’ten dün büromu aramak istedim. O anda numarayı bilmediğim aklıma geldi. 
     Büyükelçinin yardımıyla Başbakanlık santralı üzerinden büroma ulaştım" şeklinde karşılık verdi. 
     Angela Merkel, eski Başbakan Gerhard Schröder’in, kendisine, istediği zaman tavsiyeleriyle yardımcı olmaya hazır olduğunu söylediğini, zamanı geldiğinde bu tekliften istifade edebileceğini kaydetti. 
     Başbakan olma hırsıyla ilgili bir soru üzerine de Merkel, "2000 yılında CDU Hıristiyan Demokrat Birlik Partisi Genel Başkanı olmam söz konusu olduğunda kendi kendime, gerektiği takdirde Başbakan olup olamayacağım sorusunu sordum. O zaman bu soruya ’Evet’ ile cevap verdim" dedi. 
     Merkel, hükümetin asıl başarısının işsizliğin azaltılmasına bağlı olduğunu, bunu gerçekleştiremedikleri takdirde, "koalisyondaki her iki büyük halk partisinin de büyük zarar göreceğini" kaydetti. 
     
</TEXT>
</DOC>
