<DOC>
<DOCNO> 393379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko17.html </URL>
<DATE> 2005/11/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Palamut avı uzun sürünce hamsiye sıra gelmedi... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de bu sezon hamsi avına palamut avı nedeniyle ocak-şubat aylarında başlanacağını tahmin ettiklerini söyledi. 
     Kalafat, Türkiye'de denizlerden avlanan türler arasında hamsinin ilk sırada yer aldığını belirtti. 
     Karadeniz'de genelde Ekim ayının ilk haftasında başlayan hamsi avına, bu sezon devam eden palamut avı nedeniyle henüz başlanamadığını ifade eden Kalafat, şunları kaydetti 
     ''Bu sezon bol miktarda avlanan palamut, hem balıkçının hem de dar gelirli vatandaşın yüzünü güldürdü. Karadeniz'de son 20 yıldır bir ay gibi kısa süre ve az miktarda avlanabilen palamut, bu sezon çok daha uzun süre ve bol miktarda avlanıyor. Palamut nedeniyle hamsi, Türk karasularının 50-60 mil açığında sürüler halinde dolaşıyor. Palamut avı sona ermediği sürece hamsi kıyıya yanaşmayacak. 
     Karadeniz'de bu sezon hamsi avına palamut avı nedeniyle yeni yılın ilk aylarında başlanacağını tahmin ediyoruz.'' 
     
     ''PALAMUT KARADENİZ'DEN ÇIKAMADI'' 
     Karadeniz'de palamut avının en az bir ay daha sürmesinin beklendiğini kaydeden Kalafat, şöyle devam etti 
     ''Palamut sürüleri, İstanbul Boğazı açıklarında balıkçılar arasında vurgun tabir olarak adlandırılan soğuk su tabakasıyla karşılaşınca geri döndü. Karadeniz'den çıkamayan palamudun havyarını buraya dökeceğini, bu nedenle gelecek sezon da Karadeniz'de bol miktarda palamut avlanacağını tahmin ediyoruz. Karadeniz'de halen, avlandığı miktara yakın palamut olduğunu, avın en az bir ay daha devam edeceğini düşünüyoruz.'' Kalafat, palamut avının sona ermesinin ardından Karadeniz'de en fazla 2 ay sürecek hamsi avında 40 bin ton dolayında hamsi avlanabileceğini tahmin ettiklerini kaydetti. 
     
</TEXT>
</DOC>
