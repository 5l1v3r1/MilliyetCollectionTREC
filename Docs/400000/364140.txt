<DOC>
<DOCNO> 364140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur02.html </URL>
<DATE> 2005/07/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Maganda kurşunu 15 günlük bebeği öksüz bıraktı 
</HEADLINE>
<TEXT>

     Ali GÜLERYÜZ ADANA, DHA 

ADANA’da uyuşturucu madde kullandıkları iddia edilenler arasında sokakta çıkan silahlı çatışmada yaralılardan birine yardım etmek isterken başına isabet eden kurşunla ölen 30 yaşındaki Şükran Şu’nun 15 gün önce 4’üncü çocuğunu dünyaya getirdiği ortaya çıktı. 
     Döşeme Mahallesi’nde uyuşturucu madde kullandıkları iddia edilen Cumali Andiç, Selçuk Andiç ve arkadaşları, aralarında husumet bulunan Erkan Akkuş ve arkadaşları telefonda küfürleşti. Küfürleşmenin ardından olay yerine gelen Akkuş ve arkadaşları, Andiç kardeşlerin arkadaşı olan Hakan Ünlükaş’ı silah kabzası ile başına vurarak dövmeye başladı. Saldırganların elinden kaçan Ünlükaş, 22 sokakta Şu ailesinin evlerinin önünde yere düştü. Evinin önünde yatan yaralıyı görünce dışarı çıkan Şükran Şu, kafası kanayan Ünlükaş’ın yarasına pamuk ile tampon yaparken iki grubun rastgele açtığı ateşte, kurşunlardan biri genç kadının başına isabet etti. Ağır yaralanan Şu, götürüldüğü Özel Üniversal Hastanesi'nde yaşamını yitirdi. Saldırganlar ise kaçtı. 
     İyilik yaparken kafasına isabet eden talihsiz bir kurşunla hayatını kaybeden Şu, Asri Mezarlık’ta gözyaşları arasında toprağa verildi. Şu’nun 15 gün önce bir kız çocuğu dünya getirdiğini belirten 12 yıllık eşi oto galerici 33 yaşındaki Murat Şu, Şükran benim her şeyimdi. Daha 15 gün önce bir kızımız olmuştu. Ona Havin adını verdik. Ben şimdi 4 çocukla onsuz ne yapacağım'' diye gözyaşı döktü. 
     
     ÖLÜM İYİLİK YAPARKEN YAKALADI’ 

     Çocukları 11 yaşındaki Hazal, 7 yaşındaki Ahmetcan ve 3 yaşındaki İlayda ile Havin’i bakmaları için akrabalarına bıraktığını söyleyen Murat Şu, şunları söyledi 
     Benim diğer yarımı, kolumu, kanadımı, canım karımı benden aldılar. Şükran 15 günlük kızımıza, ben de Şükran’ıma doyamadım. Tek kurşunla öldü benim karım. Suçu günahı, yoktu. Zaten hep yufka yürekliydi, herkese yardıma koşardı. Ölüm de onu iyilik yaparken yakaladı'' dedi. 
     Polis, Şükran Su’nun katil zanlısını yakalamak için soruşturmayı sürdürürken, talihsiz kadının yakınları, Sokakların bu insanlardan temizlenmesini istiyoruz. Bizim Şükranımız gitti. Başka Şükranlar ölmesin. Bu insanların bir an önce yakalanarak cezalandırılmasını istiyoruz'' diye konuştu. 
     
</TEXT>
</DOC>
