<DOC>
<DOCNO> 399206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun07.html </URL>
<DATE> 2005/11/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fransa'da trafik kazalarında ölen gençlerin çoğu esrar kullanmış 
</HEADLINE>
<TEXT>

     Fransa'da yapılan bir araştırma, 2003-2004 yıllarında trafik kazalarında ölen gençlerin yaklaşık yüzde 40'ının esrar kullanmış olduğunu ortaya koydu. 
     Figaro gazetesinde yayımlanan araştırmaya göre, esrar kullanan ''genç şoförlerin'' sayısı 2001-2004 yılları arasında 2 kat arttı. 
     Trafik kazalarında hayatını kaybeden 30 yaş altındaki gençlerin kan örneklerinin incelenmesiyle yapılan araştırmada, 2003-2004 yıllarında trafik kazalarında ölen gençlerin yüzde 39,6'sının esrar kullanmış olduğu belirtildi. 
     Bu gençlerden yüzde 28,9'unun kanında THC aktif esrar maddesi maddesi bulunduğu, bunun da gençlerin kazadan birkaç saat önce esrar içtiğini kanıtladığı kaydedildi. 
     Gazetede yayımlanan araştırmada ayrıca, Fransa'da eroin kullananların sayısının değişmediği, ancak kokain kullanımının 15 kat arttığı da ifade edildi. 
     Araştırmada, uyuşturucu kullanımının azalması, gençlerin trafikte yaratacağı ve karşılaşacağı tehlikeler konusunda bilinçlendirilmesi için daha sık denetim yapılması gerektiği vurgulandı. 
     
</TEXT>
</DOC>
