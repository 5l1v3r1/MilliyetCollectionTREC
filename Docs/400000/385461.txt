<DOC>
<DOCNO> 385461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko07.html </URL>
<DATE> 2005/10/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
SSK, öldüğü halde 5 bin 500 kişiye maaş ödedi... 
</HEADLINE>
<TEXT>

     Sosyal Sigortalar Kurumu’nun SSK , 1996 yılından önceki yıllarda ölmüş olmasına karşın bu tarihten itibaren 5 bin 494 kişiye aylık ödemeye devam ettiği ortaya çıktı. SSK, mevzuat gereği ödenmemesi gereken ya da yarım ödenmesi gereken 5 bin 297 aylık tespit etti. Bu ödemeleri kesen SSK, yıllık 39 milyon 162 bin YTL ödemeden kurtuldu. 
     Sosyal Sigortalar Kurumu Başkanlığı’nın verimliliği artırma ve kaynak israfını önleme çalışmaları kapsamında yapılan incelemede, 1996 yılından itibaren önceki yıllarda ölmüş olmasına karşı maaş ödemesi devam eden 5 bin 494 kişi saptandı. 
     SSK, aylık alan tüm aktif ve pasif sigortalılar ile hak sahiplerinin kimlik bilgileri doğrultusunda TC kimlik numaraları kütük kayıtlarında güncelleşerek aylık gelir ödemelerindeki kaçakların önlenmesi için çalışma yaptı. Bu kapsamda kurumdan aylık gelir alan kız çocuklarının haksız ödemelerinin engellenmesi amacıyla yapılan arşiv taraması gerçekleştirildi. Kurumun aylık ödeme kütüğü ile kimlik numaraları üzerinden yapılan çapraz kontrol sonucunda mevzuat gereği ödenmemesi ya da yarım ödenmesi gereken 5 bin 297 aylık saptandı. 
     
     1 KATRİLYONLUK GEREKSİZ ÖDEME 
     SSK’nın, ölmüş kişilere maaş ödemesini durdurarak ve ödenmemesi gereken ödemeleri keserek, aylık 3 milyon 263 bin YTL, yıllık da 39 milyon 162 milyon YTL ödemeden kurtulduğu bildirildi. SSK’nın bu verisine göre, mevzuat gereği ödenmemesi ya da yarım ödenmesi gereken 5 bin 297 aylık ödemesinin de 1996 yılından beri devam ettiği varsayıldığında, ölmüş olan 5 bin 494 kişinin aylık ödemesiyle birlikte SSK’nın 7 yıllık süre boyunca yaklaşık 1 katrilyon lira "gereksiz ödeme" yaptığı ortaya çıkıyor. 
     SSK, kaynak israfına neden olduğu gerekçesiyle 33 sağlık istasyonunu, 4 dispanseri ve bir hastaneyi de kapattı. 

ANKA 
     
</TEXT>
</DOC>
