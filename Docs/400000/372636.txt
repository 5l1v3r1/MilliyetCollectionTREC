<DOC>
<DOCNO> 372636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/eko04.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol, 67 doların üzerinde 
</HEADLINE>
<TEXT>


Meksika Körfezi'ne doğru yönelen yeni bir kasırga petrol fiyatlarını yeni bir rekora taşıdı. New York borsasında hampetrol 67.15 dolara kadar çıktı 

EKONOMİ SERVİSİ 

Petrol fiyatları, Meksika Körfezi'ne giren yeni bir kasırga nedeniyle 67 doların üzerine çıkarak yeni bir rekor daha kırdı. ABD hükümetinin hazırladığı enerji raporundaki benzin stoklarında düşme yaşanabileceği yönündeki değerlendirme fiyatların yükselmesinde etkili oldu. 
Ekim ayında teslim edilecek hampetrolün varil başına fiyatı New York Borsası'nda raporun ardından 1.44 dolar yükselerek 67.15 dolardan işlem gördü. Ancak fiyatların 25 yıl önceki enflasyondan arındırılmış seviyelerine yükselmesi için bugünkü fiyatlarla 90 doların üzerine çıkması gerekiyor. 

Brent 64.83 dolar 
Analistlerin verdiği bilgiye göre fiyatların artmasında beklenmeyen arz düşüşleri ve ani talep yükselmeleri önemli rol oynuyor. Ancak yine yapılan yorumlara göre perol fiyatlarının bu kadar artmasına neden olabilecek kadar önemli bir olayın olmadığı dile getiriliyor. 
Londra brent petrol ise Meksika Körfezi'nden gelen olumsuz haberlerin ardından 18 cent artışla 64.83 dolara yükseldi. Kasırga korkularının artmasıyla birlikte doğal gaz fiyatlarında da önemli artışlar meydana geldi. 


</TEXT>
</DOC>
