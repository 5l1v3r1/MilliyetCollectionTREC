<DOC>
<DOCNO> 350823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur40.html </URL>
<DATE> 2005/06/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Atatürk Havalimanı işletme ihalesini 2.9 milyar dolara Tepe-Akfen aldı 
</HEADLINE>
<TEXT>

     Atatürk Havalimanı Dış ve İç Hatlar Terminal Binası, Katlı Otopark ve Genel Havacılık Terminali’nin kiralanmak suretiyle işlettirilmesine ilişkin ihaleyi, Tepe-Akfen Vie Yatırım, Yapım ve İşletme A.Ş TAV kazandı. 
     Devlet Hava Meydanları İşletmesi DHMİ Genel Müdürlüğü’nde gerçekleştirilen ihale, yaklaşık 6 saat sürdü. İhale için 9 firma şartname satın alırken, TAV, Kuala Lumpur Malezya ve Alsim Alarko Sanayi Tesisleri Ticaret A.Ş Corporation Amerika Şirketi, ihale için kapalı zarf içinde tekliflerini verdi. 
     Zarflar açıldıktan sonra, Alsim Alarko Sanayi Tesisleri Ticaret A.Ş Corporation Amerika Şirketi, teknik yeterlilik alamadığı için ihaleden elendi. 
     Alarko Genel Koordinatörü Ayhan yavrucu, ihale salonundan ayrılırken, yargı yoluna gideceklerini belirterek, "Türkiye’nin kaybıdır" dedi. İhaleye katılmaya hak kazanan TAV yetkilileri 5 tur, Malezya Kuala Lumpur Havayolları yetkilileri ise 4 tur, ihale komisyonu üyeleri ile pazarlık yaptı. 
     İhale Komisyonu ve DHMİ APK Daire Başkanı Funda Ocak, pazarlıkların ardından yaptığı açıklamada, Tepe-Akfen Vie Yatırım, Yapım ve İşletme A.Ş’nin, terminalin 15.5 yıl süreyle işletme hakkını 2 Milyar 950 milyon dolara aldığını bildirdi. 
     Ocak, Kuala Lumpur Havayolları’nın ise 4. tur görüşmelerde son teklif olarak bir milyar 711 milyon dolar teklif verdiklerini kaydetti. 
     Ocak, Corporation Amerikan Şirketi’nin sahibinin Ermeni asıllı olduğunun hatırlatılarak, alınan kararda etkili olup olmadığının sorulması üzerine, "Ermeni asıllı olması hiç önemli değil. Bizi siyasi yönü ilgilendirmiyor. Bizim için belgeler önemli" dedi. 
     İhale sonucunun açıklanmasının ardından TAV Genel Koordinatörü Sani Şener gazetecilerin sorularını yanıtladı. 
     TAV’ın Atatürk Havalimanı’nın yapımını 22 ayda gerçekleştirdiklerini ve 4.5 yıldır da işlettiklerini belirten Şener, sürenin de 3 Temmuz’da dolacağını bildirdi. 
     Şener, 2 milyar 500 bin dolar artı KDV 2 milyar 950 milyon TL 
     vererek ihaleyi aldıklarını ifade ederek, "Şu anda Türkiye’deki en yüksek özelleştirme rakamıdır bu" dedi. 
     İşin zor ve riskli olduğunu ifade eden Şener, şöyle devam etti 
     "Havacılık sektöründe ufacık krizler çok ciddi sonuçlara yol açıyor. 3. hava limanının da yapılacağı da açıklandı. Bu, bizim bildiğimiz bir konu. Şirket olarak sosyal sorumluluklarımıza çok önem veriyoruz, öncelikle ülkemiz için bu rakamı verdik. Türkiye’nin giriş kapısı orası, Oranın işletilmesi o kadar kolay değil. Biz, havalimanını çok başarılı şekilde işletmeye devam edeceğimize inanıyoruz. Orda çalışan 2 bin 500 elemanımız için bu teklifi verdik. 
     Onların 3 Temmuz’da bir hüsrana uğramalarını istemiyorduk. Ticari kaygılarımızı en geriye bıraktık. Ticari kaygılarımızda bizim için önemli olan referansımızdı. Atatürk Havalimanı bizim amiral gemimiz. 
     Gemimizi terk etmemiz mümkün değildi. Spekülasyonlara karşı vermiş olduğumuz rakam gerçekten çok önemli." Sani Şener, ihale bedelini yüzde 23’ünü nakit ve KDV dahil olarak ödeyeceklerini, geri kalanının ise her işletme döneminin başında ödeneceğini bildirdi. 
     Şener, "ihale sonuçlanmadan bazı grupların yargıya başvuracakları" şeklindeki açıklamalarının hatırlatılması üzerine, ihalenin şeffaf ve açık olduğunu belirtti. 
     Kuala Lumpur’un dünyanın en büyük havalimanlarından birisi olduğuna dikkati çeken Sani Şener, "Kuala Lumpur’dan çok çekiniyorduk, Avrupalı gruplardan çekinmiyorduk. Atatürk Havalimanı ile çok ilgilendiler. Diğer gruplar havalimanına bir kere yer görmek için geldiler onun dışında ilgilenmediler bile" diye konuştu. 
     Şener, TAV olarak Hindistan, Kahire, Dubai ve Katar’daki ihalelere de katıldıklarını belirterek, şunları kaydetti 
     "Biz dünyadaki rakiplerimizi çok iyi tanıyoruz, kimin ne yapıp yapamayacağını çok iyi biliyoruz. İhale onaylandıktan sonra İstanbul referansını başka yerlere taşırız. Bu rakamlarla tabii ki para kaybetmeyiz, ticari kaygılarımızın en son kısmında kar gelir. 
     Karsızlık, kansızlıktır. Bir firmanın kar etmesi gerekir. En iyi şekilde yöneterek, maliyetlerimizi düşürerek, kaliteyi bozmadan gelirimizi artırarak biz başarılı işletmemize devam edeceğiz. 
     İstanbul’u kaptırmayı hiçbir zaman düşünmemiştik." Sani Şener, yıllık ciro ve yatırımlara ilişkin bir başka soru üzerine de 15.5 yıl için 5 milyar 600 milyon dolar ciro beklediklerini ancak, bunun dünyadaki ve Türkiye’deki gelişmelere bağlı olduğunu söyledi. 
     Bu arada, Türkiye’de iç hat yolcu terminalinin de kiralanmasını öngören ihale kapsamında, iç ve dış hat terminallerinin yanı sıra havalimanında yer alan çok katlı otopark, tüm ticari hacimler, free-shop ve diğer ticari nitelikli üniteler de yer alıyor. 
     
</TEXT>
</DOC>
