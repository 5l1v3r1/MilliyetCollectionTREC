<DOC>
<DOCNO> 354377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko24.html </URL>
<DATE> 2005/06/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Vakıfbank'a 750 milyon dolarlık kredi... 
</HEADLINE>
<TEXT>

     Vakıfbank, 750 milyon dolarlık seküritizasyon kredisi aldı. 
     WestLB AG ve Standard Chartered eşliderliğinde düzenlenen, Türkiye'de tek seferde alınan en büyük kredi olma özelliği taşıyan ve sigorta ettirilmeden sağlanan 7 yıl vadeli kredi, özellikle yatırım finansmanında kullanılacak. 
     Moody's tarafından Baa3 olarak derecelendirilen bu işlemin tamamı WestLB ve Standard Chartered tarafından underwritten tam yüklenim edildi. Seküritizasyon kredisi, bazı aşamalardan sonra yeniden yapılandırılarak sermaye piyasası ihracına dönüştürülecek ve dilimler halinde kredi ile sermaye piyasalarında yatırımcılara satılacak. 
     Vakıfbank Genel Müdürü Ahmet Kacar, düzenlenen basın toplantısında yaptığı konuşmada, kredinin Türkiye'de uluslararası piyasalardan tek seferde temin edilen en büyük kredi olma özelliği taşıdığını ve dünyada bugüne kadar sigorta ettirilmeden yurtdışı alacaklarının seküritizasyonu karşılığı temin edilen en yüksek tutarlı kredi olduğunu vurguladı. 
     Kacar, bu krediyle bankanın uzun vadeli yurt dışı borçlanma tutarının 1.5 milyar dolara ulaştığını ve toplam borçlanmanın 3 milyon YTL'yi aştığını belirterek, kredinin dün itibariyle Vakıfbank'a ödendiğini bildirdi. 
     Kredinin ülke ekonomisine duyulan güvenin en büyük işareti olduğunu dile getiren Kacar, ''Bu işlem, kredi diliminin büyüklüğü, vade yapısı ve maliyeti itibariyle ülke ekonomisine güvenin çok bariz işaretidir. Ayrıca Vakıfbank'ın gücü ve kalitesini teyit eden bir finansman işlemidir'' diye konuştu. 
     Alınan kredinin ülke ekonomisinin ihtiyaç duyduğu yatırımların finansmanında, özellikle ihracata dayalı firmaların yatırım finansmanında kullanılacağını kaydeden Kacar, ''Böylece bankamız ülke ekonomisinin ihtiyaç duyduğu istihdamın yaratılmasına yönelik kendisine düşen görevi yapmış olacaktır. 7 yıl vadeli olması itibariyle de yatırımlar için oldukça uygun bir kredidir'' dedi. 
     
     ''KREDİ, ÖZELLEŞTİRME PROJELERİNDE DE KULLANILABİLECEK'' 
     Ahmet Kacar, bankanın, kredi vadesini kendi kaynaklarından desteklemek suretiyle daha da uzatma imkanına sahip olduğunu belirterek, kredinin fiyat açısından yatırımcılara çok rekabetçi ve uygun koşullarda sunulacağını söyledi. 
     Kacar, 296 şubesi bulunan Vakıfbank'ın 25 katrilyon lirayı aşan aktif büyüküğü, 9 katrilyon liranın üzerinde kredi hacmi, 19 katrilyon lira civarında mevduat büyüklüğü ve 2.4 katrilyon lirayı aşan özkaynaklarıyla Türkiye'nin 5. büyük bankası konumuna geldiğini vurguladı. 
     Türkiye'nin önünde büyük bir özelleştirme süreci bulunduğuna işaret eden Kacar, ''Özelleştirmelerde Vakıfbank aktif rol oynamakta ve özelleştirme projelerini finanse etmektedir. Bu kredi, gerektiğinde özelleştirme projelerinde de kullanılabilecek'' dedi. 
     Soruları da yanıtlayan Kacar, kredinin faiz oranının rekabetçi ve uygun oranda olduğunu, ancak krediyi veren kuruluşların Türkiye'deki diğer bankalarla olan ilişkilerine zarar verebileceği endişesiyle faiz oranı hakkında bilgi vermek istemediklerini ifade etti. 
     Kacar, kredinin sigorta ettirilmemesiyle ilgli sorular üzerine de, kredi tutarının yüksekliği nedeniyle sigorta eden kuruluşların kapasitelerini aştığını, ancak ilerde bir bölümünün sigorta ettirilmesi halinde bunun maliyet azaltımının Vakıfbank'a yansıyacağını söyledi. Ahmet Kacar, ''Bu kredinin sigortası Türkiye ekonomisinin ve Vakıfbank'ın gücüdür'' dedi. 
     
     ''1-2 GÜN İÇİNDE YATIRIM BANKALARI SEÇİLİR'' 
     Vakıfbank Genel Müdürü Ahmet Kacar, Vakıfbank'ın bundan böyle de izlediği politikalar gereğince büyümeye, verimliliğini ve karlılığını artırmaya devam edeceğine değinerek, bu yıl sonuna doğru bankanın yüzde 25'ine kadar olan kısmının sermaye artışı yoluyla Borsa'da işlem görmesi için halka arzının planlandığını ve bu konuda gerekli hazırlıkların devam ettiğini hatırlattı. 
     Bankanın halka arzda aracılık edecek yatırım bankası seçimiyle ilgili ihaleyi sonuçlandırmak üzere olduğunu kaydeden Kacar, ''1-2 gün içinde yatırım bankalarımızı seçmiş olacağız. 2 yatırım bankası seçilmesi üzerinde duruluyor'' diye konuştu. 
     WestLB AG Seküritizasyon Bölüm Başkanı David McCaig ise, 750 milyon dolarlık kredinin Türkiye ekonomisi ile Vakıfbank'ın gücünü ve dış ticaret alacaklarını yaratmadaki kapasitesini gösterdiğini vurguladı. 
     Vakıfbank ile 2001 yılından beri çalıştıklarını anlatan McCaig, daha önce de 700 milyon dolarlık bir kredi anlaşması yaptıklarını belirtti. 
     McCaig, Vakıfbank ile olan ilişkilerinde fiyat ve rakam olarak çok iyi bir noktaya geldiklerini vurgulayarak, ''Vakıfbank, bu işlemi uygun bir finansman maliyetiyle bitirdi'' dedi. 
     Standard Chartered Seküritizasyon Bölüm Başkanı Noel Edison da, sigorta ettirilmeden sağlanan en büyük seküritizasyon kredisi olan bu işlemin, Vakıfbank'ın gücünün ve uluslararası piyasalardaki itibarının önemli bir göstergesi olduğunu söyledi. 
     Edison, kredinin bir bölümünün sigorta edilip edilmeyeceğinin araştırılacağını kaydederek, bunun gerçekleşmesi halinde maliyetlerin daha da aşağıya çekileceğini belirtti. 
     Kredinin, Türkiye'ye yatırım yapılabilir derecesi olan bir işlem olduğuna işaret eden Edison, ''Ülke veya dünya ekonomisindeki oynaklıklardan etkilenmeyen bu işlemlerle ilgili Türkiye'de yatırım yapanlar bugüne kadar para kaybetmediler'' dedi. 
     Noel Edison, 7 yıllık kredinin ortalama vadesinin 5.3 yıl olduğunu kaydetti. 
     Konuşmaların ardından Vakıfbank Yönetim Kurulu Başkanı Yusuf Beyazıt, Genel Müdür Ahmet Kacar, David McCaig ve Noel Edison krediye ilişkin sözleşmeyi imzaladılar. 
     
</TEXT>
</DOC>
