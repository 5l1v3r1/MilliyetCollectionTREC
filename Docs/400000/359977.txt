<DOC>
<DOCNO> 359977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yasam/yas01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li 'Hanımağa', 500 pehlivan seyretti 
</HEADLINE>
<TEXT>


AKP'den Samandıra Belediye Meclis Üyesi Tülay Orhun, 'Hanımağa'sı olduğu yağlı güreşleri büyük bir heyecanla izledi 

GÖKHAN KARAKAŞ İstanbul 

Her yıl geleneksel olarak düzenlenen Samandıra Yağlı Güreşleri, bu yıl da 500 pehlivanın katılımıyla ikinci finaline dün evsahipliği yaptı. 
Müsabakaları, aynı zamanda AKP'den Samandıra Belediye Meclis üyesi olan 'Hanımağa' Tülay Orhun da büyük bir heyecanla izledi. Şaban Donat, Vedat Ergin, Kenan Şimşek, Ömer Aslantaş, Yaşar Kale, Ümit Balta, Şükrü Kazan, Fikret Ersoy, Gökhan Arıcı gibi ünlü başpehlivanların kozlarını paylaştığı etkinlikte, minik pehlivanlar da izleyenlerin sempatisini topladı. 

Yine aday olacak 
Zorlu mücadelelerin sonunda, Kırkpınar Yağlı Güreşleri Başpehlivanı Şaban Yılmaz, Kırkpınar'da puanlama sonucu yendiği rakibi Karamürselli Ekrem Yavuz'u bir kez daha yenerek Samandıra'da da Başpehlivan oldu. 
Samandıra Güreşleri'nin Hanımağası Tülay Orhun, güreş sporuna destek vermekten büyük gurur duyduğunu belirterek, ağalığa tekrar aday olacağını açıkladı. 




</TEXT>
</DOC>
