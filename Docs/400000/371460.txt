<DOC>
<DOCNO> 371460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko14.html </URL>
<DATE> 2005/08/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rus Kamov şirketi, Türkiye'deki helikopter ihalesine yeniden katılacak 
</HEADLINE>
<TEXT>

     Rus Kamov şirketi, Türkiye'deki savaş helikopteri ihalesine yeniden katılacaklarını açıkladı. 
     Moskova yakınlarındaki Jukovski kentinde düzenlenen MAKS-2005 Havacılık ve Uzay Fuarı'na katılan Kamov şirketi, burada son geliştirdiği askeri ve sivil helikopterleri sergiledi. 
     Kamov Genel Müdürü Sergey Mihiyev, AA'ya yaptığı açıklamada, Türkiye'de açılan helikopter ihalesine değinerek, ''Türk gazetecilerin helikopter ihalesi konusunda benden daha fazla bilgileri olduğunu zannediyorum'' diye konuştu. 
     Türkiye'deki helikopter ihalesine yeniden katılmayı planladıklarını ifade eden Mihiyev, ''Eğer kısmet olursa Türkiye'deki helikopter ihalesinin ikinci turuna biz de katılacağız. 13 Eylül'de start alacak bu yarışmanın ikinci turuna katılmak için gerekli hazırlıkları yaptık'' diye konuştu. 
     Bu arada, edinilen bilgiye göre, Kamov şirketi Türkiye'deki ihaleye hangi helikopter modeliyle katılacağını belirlemezken, şirketin model seçimi konusundaki kararını Türkiye'nin taleplerini göz önünde bulundurarak vereceği belirtildi. 
     Şirket yetkilileri, Rusya'nın en büyük helikopter şirketi olan Kamov'un bundan sonra Türkiye'de açılacak tüm ihalelere katılacağını ifade ettiler. 
     Kamov, Türkiye'deki ihalelere daha önce Erdoğan adlı helikopteriyle katılmıştı. 
     
</TEXT>
</DOC>
