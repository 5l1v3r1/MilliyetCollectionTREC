<DOC>
<DOCNO> 356539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun16.html </URL>
<DATE> 2005/06/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Doris Schröder, Stern'a karşı açtığı davayı kazandı 
</HEADLINE>
<TEXT>

     Almanya Başbakanı Gerhard Schröder'in eşi Doris Schröder-Köpf, kendisine ve eşine yönelik bazı haberlerin yayımlanmasının önlenmesi amacıyla Stern dergisine karşı Hamburg Eyalet Mahkemesi'nde açtığı davayı kazandı. 
     Schröder-Köpf, Hamburg kentindeki bir avukatlık bürosuna başvuruda bulunarak, 23 Haziran 2005 tarihli Stern dergisinde Ulrike Posche tarafından kaleme alınan ''Doris unsuru'' başlıklı haberde, Schröder'in erken seçimlere gitme kararında kendisinin etkili olduğu şeklindeki görüşlerin yayımlanmasının yasaklanmasını ve haberin yeniden düzenlenmesini istemişti. 
     Stern sözcüsü Frank Plümer ise, mahkeme kararına karşı temyiz davası açacaklarını, ancak bunun için henüz tarih öngörülmediğini bildirdi. 
     Federal mecliste 1 Temmuz'da güvenoylaması talep eden Başbakan Gerhard Schröder'in, güvenoyu alamayarak erken seçim yolunu açmaya çalışması bekleniyor. 
     
</TEXT>
</DOC>
