<DOC>
<DOCNO> 397567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun08.html </URL>
<DATE> 2005/11/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Vietnam'da bir kişide daha kuş gribi saptandı 
</HEADLINE>
<TEXT>

     Vietnam'da bir kişide daha kuş gribi saptandı. 
     Vietnam Sağlık Bakanlığı'nın internet sitesinde, kuzeydeki liman kenti Haiphong'dan 15 yaşındaki bir erkek çocuğunda ölümcül H5N1 virüsü tespit edildiği belirtildi. 
     Bakanlık bünyesindeki Hastalıkları Önleme Dairesi Müdür Yardımcısı Nguyen Van Binh, çocuğun hastaneye kaldırıldığını ve tamamen iyileşmesinin beklendiğini söyledi. 
     Bu arada Vietnam Turizm İdaresi, tur operatörlerinden, turistleri kuş gribi salgını görülen bölgelerden uzak tutmalarını istedi. 
     Ülkedeki büyük otel ve restoranların, kümes hayvanlarından yapılan yemekleri mönülerinden çıkardıkları kaydedildi. 
     Vietnam'da ekim ayının başından bu yana 18 bölgede kuş gribi salgını saptandı. 
     Öte yandan Endonezya'nın Açe eyaletinde, yüzlerce tavuğun kuş gribi yüzünden telef olduğu bildirildi. 
     Endonezya Tarım Bakanlığı Hayvan Sağlığı Müdürü Sjamsul Bahri, eyaletin üç bölgesindeki tavuklarda H5N1 tespit edildiğini söyledi. 
     Bahri, ülke genelindeki 30 eyaletin 23'ünde kuş gribine rastlandığını da belirtti. 
     
</TEXT>
</DOC>
