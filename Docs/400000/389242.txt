<DOC>
<DOCNO> 389242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy08.html </URL>
<DATE> 2005/10/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Katılım Ortaklığı Belgesi taslağında limanların tanınması koşul oldu 
</HEADLINE>
<TEXT>

     AB, Türkiye’den bir an önce limanların açılması ve Ek Protokol’ün TBMM’de onaylanması isteyecek. Avrupa Komisyonu’nca 9 Kasım’da Yıllık İlerleme Raporu ile birlikte yayınlanacak olan Katılım Ortaklığı Belgesi KOB taslağının kısa vadeli hedefleri arasında Türkiye’nin hava ve deniz limanlarını Rum gemi ve uçaklarına açması talebine yer veriliyor. KOB’da ayrıca Ek Protokol’ün TBMM’de onaylanması da isteniyor Avrupa Komisyonu’nca 9 Kasım’da İlerleme Raporu ile birlikte yayımlanacak olan Katılım Ortaklığı Belgesi KOB taslağında Türkiye’ye "hava ve deniz limanlarını Rum gemi ve uçaklarına açma çağrısı" yapılıyor. ABHaber’e göre, AB Komisyonu’nun genişleme dairesi tarafından ele alınan taslak, şu an diğer dairelerin katkıları için istişareye açıldı. 
     Bununla birlikte KOB ile birlikte yayımlanacak olan İlerleme Raporu taslağında ise, Kıbrıs’a ilişkin ifadelerin çok sınırlı olması dikkat çekiyor. AB üyesi ülkelerin önemli bir kısmının, Kıbrıs sorununun çözümü ve Kıbrıslı Türklerin izolasyonlarına son verilmesine yönelik Mali Yardım ve Doğrudan Ticaret tüzüklerinin yürürlüğe girmemesi konusunda Rumların takındıkları olumsuz tavırdan hiç de hoşnut olmadığı belirtiliyor. 
     
     İLERLEME RAPORU 
     Komisyon tarafından hazırlanan İlerleme Raporunda, Rum siyasi partilerinin Kıbrıs sorununun çözümü prosedüründeki tavırlarına ilişkin yer alan yorumların ise, raporun nihai şeklinde kalıp kalmayacağının belli olmadığı kaydediliyor. Ancak Rum yönetiminin rapora bazı eklemeler yapılması için büyük bir çalışma içinde olduğu ve bu çerçevede kulis yaptığı ifade ediliyor. 
     
     KOB 
     Bu arada, Komisyon, 9 Kasım’da İlerleme Raporu ile birlikte yayımlanacak ve Türkiye’nin müzakere sürecindeki yol haritası olan taslak KOB’a göre Türk limanlarının Rum gemilerine açılması ve Rum yönetimi ile olan ilişkilerini normalleştirmesi koşulunu koydu. 
     KOB’da genellikle hem kısa vadeli, hem de orta vadeli hedefler yer alırken, taslakta sadece kısa vadeli hedeflerin olması dikkat çekiyor. 
     Buna göre taslak metinde Rum yönetimi, Komisyonun bir adım daha ileri giderek, limanların açılmasının belgede kısa vadeli hedefler arasında yer almasını koydurdurmayı başardı. KOB taslağına, Ek Protokol’ün TBMM’de onaylanması ve limanların açılmasına ilişkin talepler de girdi. 
     
     TANIMA SORUNU 
     Rumların ayrıca, kısa vadeli hedefler içinde Türkiye’nin "Kıbrıs Cumhuriyeti"ni Rum Kesimi tanımasını da KOB’a konulmasını istediği ifade ediliyor. Rumlar’ın, isteklerinin İlerleme Raporu ile KOB’a yansıtılmaması durumunda veto kullanacaklarını şimdiden AB’ye hissettirdikleri de belirtiliyor. 
     Buna karşın, Avrupa Komisyonu’nun, "Kıbrıs Cumhuriyeti"nin kısa vadeli tanınmasına, bunu AB’nin hem Müzakere Çerçevesi belgesinde, hem de Avrupa Birliği’nin yayınlamış olduğu deklarasyonlarda her zaman orta vadeli hedefler arasında göstermiş olmasından dolayı bu isteğe soğuk baktığı ifade ediliyor. 
     Komisyonnda kapalı kapılar ardında İlerleme Raporu ve KOB üzerinde yoğun bir müzakere süreci yaşanıyor. Rumların belgelere kendi görüşlerini yanısıtılması için diplomatik seferberlik ilan ettikleri de bildiriliyor. 
     
</TEXT>
</DOC>
