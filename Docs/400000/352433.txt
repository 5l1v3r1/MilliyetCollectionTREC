<DOC>
<DOCNO> 352433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo03.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fenerbahçe sanki önde' 
</HEADLINE>
<TEXT>


Aslan'ın hocası Gerets, ilk gününde Fenerbahçe ismini çok duyduğunu açıkladı. Belçikalı çalıştırıcı, "Sanırım rakibimiz maddi ve sportif açıdan daha iyiymiş" dedi 

MEHMET DEMİRCAN 


Galatasaray Teknik Direktörü Eric Gerets, İstanbul'da geçirdiği ilk 24 saati ve tanışma imkanı bulduğu insanlarla paylaştığı görüşleri tek tek Süper Taktik'e anlattı. Belçikalı teknik adam, herkesin Galatasaray- Fenerbahçe rekabetinden bahsettiğini belirterek, "İlk günden anladım ki, iki kulüp arasında büyük bir çekişme var. Hem de ne rekabet. Ancak aynı zamanda Fenerbahçe'nin hem sportif yönden, hem de maddi yönden Galatasaray'dan önde olduğunu da kısa sürede kavradım. Galatasaray camiası, Fenerbahçe hakkında çok konuşuyor. Yine de kendi işimi yapmak için buradayım" diye konuştu. 
Gerets, çok iyi bir yıldıza ihtiyaç duyduklarını da söyleyerek, "Galatasaray'ın hem 3 - 4 milyon euro bonservis, hem de oyuncunun yüksek talebini karşılayacak imkanı yok. Ben bu nedenle oyuncu almak için oyuncu almayacağım. İmkanlar çerçevesinde kaliteli bir futbolcu alabilirsek alacağız" yorumunu yaptı. 
Bu arada Gerets akşam saatlerinde Florya'da Başkan Özhan Canaydın ile bir araya geldi. Transfer konularının masaya yatırıldığı toplantının ardından Başkan Canaydın'ın, Ribery transferiyle ilgili sorulara yanıt vermemek için tesisleri arka kapıdan terk ettiği bildirildi. 

Ergün ve Ümit nikah tazeledi 

Galatasaray'ın tecrübeli futbolcularından Ergün Penbe ile Ümit Karan'ın sözleşmelerinin yenilendiği açıklandı. Sportif Direktör Bülent Tulun, iki futbolcu ile yapılan görüşmelerin ardından uzlaşma sağlandığını ve yeni anlaşmaların imzalandığını dile getirdi. 
Teknik Direktör Eric Gerets'in, geçtiğimiz sezonun ikinci yarısında B.B.Ankaraspor'da kiralık olarak forma giyen Ümit Karan'ı yakın tanıdığı ve yeni sezon kadroda kalmasını istediği bildirildi. Bülent Tulun, Saidou konusunda da girişimlerin devam ettiğini söyledi. Tulun, Kamerunlu futbolcuya menajeri aracılığıyla kulüp aradıklarını dile getirdi. 

İki Boğa için girişim 

Sarı-Kırmızılı yönetim, İstanbulspor'un yıldız isimleri Faruk ile Yalçın'ı da transfer gündemine dahil etti. Galatasaray iki futbolcuyu da ikna edebilmek için uğraşıyor 

Galatasaray, yurt içi transferlerinde gözünü Süper Lig'den düşen İstanbulspor'a çevirdi. Sarı - Kırmızılılar, İstanbulspor formasıyla yıldızlaşan iki genç oyuncu Faruk ile Yalçın'ı transfer listesine aldı. 
Galatasaray Yönetimi'nin, iki futbolcunun menajeriyle bağlantıya geçtiği ve fiyat konusunda pazarlık yaptığı iddia edildi. Faruk ve Yalçın ile anlaşma sağlanması durumunda İstanbulspor Kulübü ile bonservis için pazarlığa oturulması bekleniyor. 
Bu arada Yalçın için Trabzonspor Kulübü'nün de devrede olduğu bildirildi. 

100. yıl şerefine 

Galatasaray bayan basketbol takımının kurucularından ve eski kaptanlarından Perihan Çiftçi Özdabak, 100. yıl kutlamalarına kendi çalışmalarından oluşan "Paletimde Renkler Sarı - Kırmızı" adlı sergisiyle destek verdi. Galatasaray Başkanı Özhan Canaydın da, Yunus Emre Kültür Merkezi'ndeki sergiyi ziyaret etti. 


</TEXT>
</DOC>
