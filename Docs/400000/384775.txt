<DOC>
<DOCNO> 384775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko10.html </URL>
<DATE> 2005/10/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Narenciye bu yıl bol ve ucuz... 
</HEADLINE>
<TEXT>

     Bu yıl başta greyfurt ve limon olmak üzere tüm narenciye ürünlerinde rekoltenin artacağı ancak, yoğun çiçeklenme olan ağaçlarda seyreltme yapılmadığında, kalite sorununun ortaya çıkabileceğinin tahmin edildiği bildirildi. 
     Akdeniz İhracatçı Birlikleri AKİB Yaş Sebze ve Meyve İhracatçıları Birliği Başkanı Ali Kavak, AA muhabirine yaptığı açıklamada, narenciyenin kaderini çiçeklenme dönemi olan Nisan, Mayıs ve Haziran aylarındaki hava koşullarının belirlediğini belirtti. 
     Kavak, bu yıl çiçeklenme döneminde fazla dökülme olmadığını, bu nedenle özellikle greyfurt ve limonda yüzde 100'ü aşan üretim artışı beklediklerini ifade ederek, ''Geçen yıl 60-70 YKr'ye kadar alıcı bulan greyfurt 50 YKr'ye kadar düşebilir'' dedi. 
     Kendilerini fiyattan çok kalite sorununun düşündürdüğünü ifade eden Kavak, rekolte yüksekliğinin sevincini kalite konusunda yaşayamadıklarını vurgulayarak, şunları söyledi 
     ''Yoğun çiçeklenme olan ancak seyreltme yapılmayan ağaçların meyvelerinde kalite sorunu yaşanmasından endişe duyuyoruz. Oysa, Türkiye'nin genel narenciye üretimindeki artışını ihracata yöneltmek zorundayız. Bunun için de en büyük kozumuzun kalite olması gerekir. Ancak, üreticilerimiz kıyamıyor olacaklar ki ne kadar çiçeklenme olursa olsun seyreltmeye gitmek istemiyorlar. Oysa, aşırı meyve tutumu meyvenin büyümesini önlüyor. Bu sorun da özellikle greyfurtta ihracat yollarını kapatıyor.'' 2004-2005 narenciye ihracat sezonunun başladığını ifade eden Kavak, ''Hava şartlarının iyi devam etmesi durumunda narenciyede rekolte sorunu bundan sonra da olmayacak. Ayrıca, Avrupa standartlarında narenciye paketleme tesislerimiz var. Bu nedenle kalitede de sorun yaşanmaması için üreticilerimizin daha duyarlı olması gerektiğini düşünüyoruz'' dedi. 
     Kavak, Türkiye'nin toplam narenciye üretiminin 2.5 milyon ton civarında olduğunu, bunun 600-700 bin tonunun ihraç edildiğini, 1.5 milyon tonunun ise iç piyasada tüketildiğini belirterek, konuşmasını şöyle sürdürdü 
     ''Greyfurtun yüzde 68'i, mandalinanın yüzde 40'ı, limonun yüzde 34'ü portakalın ise yüzde 15'i ihracata gitmektedir. 2004 yılı narenciye ihracatı 679 bin tona karşılık 298 milyon dolar, 2005 yılı ilk 6 aylık ihracat miktarı ise 452 bin ton narenciyeye karşılık 195 milyon dolardır.'' Kavak, ihracatın yüzde 10'nun Arap ülkelerine yüzde 23'ünün Avrupa Birliği'ne yüzde 63'lük kısmının ise Rusya başta olmak üzere eski Doğu Bloku ülkelerine yapıldığını, ihracatta geçen yıl yaşanan ve ''Akdeniz sineğinden'' kaynaklanan sıkıntıların ise bu yıl yaşanmayacağını düşündüğünü sözlerine ekledi. 
     
</TEXT>
</DOC>
