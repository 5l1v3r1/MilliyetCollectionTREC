<DOC>
<DOCNO> 379614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun32.html </URL>
<DATE> 2005/09/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Talabani Bush'un 'avukatı' gibi konuştu 
</HEADLINE>
<TEXT>

     Irak Devlet Başkanı Celal Talabani, ABD Başkanı George Bush'un kendisine, Washington yönetiminin Suriye'nin rejimini değil, politikasını değiştirmek istediğini söylediğini bildirdi. 
     Talabani, Arapça yayınlanan El Hayat gazetesine verdiği demeçte, ''Washington'un sert konuşması, Suriye Devlet Başkanı Beşşar Esad'ı yıkma teşebbüsü hazırlığı değildi. Başkan Bush'tan duyduğuma göre, o, Suriye'nin Irak, Lübnan ve diğer konulardaki siyasetini değiştirmek istiyor, rejimini değil'' dedi. 
     Bush'un, Irak'ın Suriye'yi tecrit etmesini istediğinin doğru olmadığını, kişisel olarak Suriye ile iyi ilişkileri olduğunu ve Suriyeli kardeşleriyle doğrudan diyalogu tercih ettiğini belirten Talabani, ''Suriye'nin, Saddam'a karşı muhalif olduğumuzda bize büyük destek verdiğine ve mücadelemizi sürdürebilmemiz için önemli yardım yaptığına inanıyorum'' diye konuştu. 
     ''Esad'a görüş ayrılıklarımızı dostane biçimde çözmek için üç özel elçi gönderdim ve Suriye'nin yanıtı genel olarak olumlu'' diyen Talabani, özel elçilerin Şam'ı ne zaman ziyaret ettiği ve Saddam'dan ne istediği konusunda bilgi vermedi. 
     ABD, komşularının içişlerine karışmak, demokrasiyi engellemek ve direnişçilerin Irak'a girişini engellemede başarısız olmakla suçladığı Şam yönetimine, geçen hafta dünya liderlerinin BM zirvesinde toplandığı sırada baskıyı artırmıştı. 
     
</TEXT>
</DOC>
