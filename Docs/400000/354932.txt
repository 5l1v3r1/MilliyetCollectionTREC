<DOC>
<DOCNO> 354932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko07.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Sabancı, Sabancı Holding hisselerini geri alıyor 
</HEADLINE>
<TEXT>


EKONOMİ SERVİSİ 

Demir Sabancı, Bank Austria Creditanstalt AG'nin, "Sabancı Holding hisseleri için verilen satın alma opsiyonlarının birincisini vadesinde kullanmadığını" bildirdi. Sabancı Holding ile ilgili Demir Sabancı'dan İMKB'ye gönderilen yazıda, 21 Aralık 2004 tarihli İMKB bülteninde yapmış olduğu bildirimde, 15 milyon adet Sabancı Holding hissesi için yurtdışında yerleşik Bank Austria Creditanstalt AG lehine, altışar aylık dönemlerde, değişik vadeleri kapsayan 3 adet satın alma opsiyonu verildiği hatırlatıldı. Açıklamada, şöyle denildi 
"Sözleşme uyarınca, Bank Austria Creditanstalt AG'ye ödünç verilmiş olan 5 milyon adet Sabancı Holding hissesi tarafıma iade edilecektir." 
Demir Sabancı, Sabancı Holding'in yüzde 6.20 hissesine sahipti. Bu yılın ilk aylarında holding hisselerinin tamamını satışa çıkaran Demir Sabancı, yüzde 1.25'inin satışı için Bank Austria Creditanstalt AG'ye 18 aylık opsiyon hakkı vermişti. Kalan yüzde 4.95 hisseyi İMKB'de satışa çıkaran Demir Sabanci, 59 milyon 780 bin lot hisseyi, adedi 5.5 YTL'den toplam 328.8 milyon YTL'ye satmıştı. 


</TEXT>
</DOC>
