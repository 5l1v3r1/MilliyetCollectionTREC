<DOC>
<DOCNO> 393224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/ekonomi/eko01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı sermayeyi ürküten, kötülük eder' 
</HEADLINE>
<TEXT>


Yılda 500 bin kişiye iş bulmak gerektiğini belirten Bakan Babacan, 'Durum böyleyken romantik, ideolojik yaklaşımlarla bir yere varılamaz' dedi 


Devlet Bakanı ve Başmüzakereci Ali Babacan yabancı sermayenin güvenini sarsacak yaklaşımlardan uzak durulması gerektiğini belirterek, "Güvenin oluşması zaman alır ama kaybedilmesi çok kolaydır" dedi. 
Yabancı Sermaye Derneği'nin YASED düzenlediği 'Yabancı Yatırımların Yeni Gözdesi Fırsatlar Ülkesi Türkiye' konferansında, dedesinin 'ticarette ilk kuruşu kazanmak, son lirayı kazanmaktan zordur' sözüne atıfta bulunan Babacan, şöyle dedi "Türkiye'ye gelen bu ilk sermaye örneklerini daha işin başında kim ürkütüyorsa, Türkiye'ye kötülük yapıyor." 
Yılda 500 - 700 bin kişiye iş bulmak gerektiğini belirten Babacan, "Durum böyleyken romantik, ideolojik yaklaşımlarla bir yere varmak mümkün değil. Pragmatik olmak zorundayız" dedi. Her fırsatta, uluslararası finans ve sermaye kuruluşları ile bir araya geldiklerini söyleyen Babacan, "Adeta bir mevlithan gibi, sürekli Türkiye'nin potansiyelinden bahsettik" diye konuştu. 

8 ayda 2.9 milyar dolar 
Geride bırakılan onyılların Türk ekonomisi açısından heba edilen yıllar olduğunu kaydeden Babacan, 48 yılda yıllık ortalama yabancı sermaye 1 milyar doları aşmazken, 2003'te 1.7 milyar dolar, 2004'te de 2.8 milyar dolar yabancı sermaye geldiğini söyledi. Babacan, bu yılın ilk sekiz ayında Türkiye'ye giren yabancı sermayenin 2 milyar 909 milyon dolar olduğunu, bu rakama özelleştirmelerin henüz yansımadığını da söyledi. 

Faizden tasarruf 10 yıllık AB kaynağına bedel Bakan Ali Babacan, 16 Aralık 2004'te yüzde 24 olan iç borçlanma faizlerinin 17 Aralık'tan bu yana bir yıl bile geçmeden yüzde 14 düzeyine indiğini, Türkiye'nin AB geleceğinin daha somutlaşmasının bu sonucu doğurduğunu söyledi. Faiz oranlarındaki tek bir puanlık düşmenin Türkiye'ye sağlayacağı tasarrufun, bütçeye katkısının yıllık 1.5 ile 2 milyar dolar arasında olduğunu aktaran Babacan, faizlerin düşmesiyle AB'den 10 yılda gelecek kaynağı tek bir yılda sağladıklarını dile getirdi. 


</TEXT>
</DOC>
