<DOC>
<DOCNO> 375244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/ekonomi/eko06.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar, Türkiye'nin vergi yüzsüzü 
</HEADLINE>
<TEXT>



Tasfiye edilen Türkiye İmar Bankası, Türkiye vergi borçluları listesine damgasını vurdu. İmar Bankası'nın, toplam vergi borcu listenin yüzde 74'üne tekabül ediyor. Gelir İdaresi Başkanlığı'nın 600 bin YTL'yi aşan vergi ve cezalara ilişkin borçlular listesinde, en fazla borcu bulunan ilk 100 kuruluşun 61'inin İmar Bankası şubelerinden oluştuğu ortaya çıktı. Türkiye'nin en fazla vergi borcu olan ilk 6 kuruluşunun tümü İmar şubelerinden meydana geldi. İlk 15'te de bankanın 13 şubesi yer aldı. 
İlk 100'dekilerin toplam borcu 6 milyar 967 milyon 720 bin 545 YTL olarak hesaplandı. İlk 100 kişilik listede Uncular Besin, Turcan Petrol, Tuta Petrolcülük, Orhan Aslıtürk, Muhammet Ciğer, Jetpa Holding, Vinsan Veziroğlu, Epaş Ayakkabı, Uludağ Tekstil, Yapı ve Ticaret A.Ş, Satel Sabah Tev. Prodüksiyon, Forteks, Devlet Demir Yolları Genel Müdürlüğü, Sabah Yayıncılık, Star Televizyon Hiz. A.Ş gibi kişi ve kuruluşlar da bulunuyor. 


</TEXT>
</DOC>
