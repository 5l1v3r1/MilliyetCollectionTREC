<DOC>
<DOCNO> 361998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yazar/uras.html </URL>
<DATE> 2005/07/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kamyona, otobüse 1 tonluk mazot deposu takılıyor 
</HEADLINE>
<TEXT>


Van'ın Gürpınar'ından İran hududuna doğru otobüs ile yol alırken, kamyon trafiği dikkatimi çekti. Trafik iki yönlü idi. Gidip gelen kamyonların hemen tamamı aynı firmanın, aynı model, çift dingilli, aynı renk kamyonlarıydı. Ve de hepsi boştu. 
Otobüsün şoförüne, "Bunlar nereye gidip geliyor, ne taşıyor " diye sordum. "İran'a gidip geliyor. Mazot taşıyor" dedi. 
Sonra anlattı. Eskiden kamyoncular, kamyonlarına ek depo yaptırarak, bidonlara doldurarak mazot ticareti yapabiliyormuş. Ama şimdilerde hem İran'da, hem Türkiye'de, araçların fabrika çıkış belgelerinde kayıtlı orijinal depolarında taşıyabildikleri kadar mazot ile sınırdan giriş çıkış yapmalarına izin veriliyormuş. 
İşte bunu öğrenen ve de mazot ticareti yapanlara daha çok kamyon satmak isteyen bir kamyon üreticimiz, belli tip kamyonlarındaki 400 litrelik mazot deposunu 930 litreye çıkarmış. 

Kamyonlar mazot ticaretinde 
Bu nedenle yörede bu kamyon üreticimizin belli tip kamyonları "leblebi çekirdek" gibi satılır olmuş. Bana verilen rakam doğru ise, 2.500 dolayında kamyon satılmış. İşte yollarda gördüğüm tek tip aynı renk kamyonlar bu kamyonlarmış. 
Kamyonlar 80 bin YTL dolayında satılıyormuş. Banka kredisi ile alanlar ayda 3 bin YTL taksit ödüyormuş. İran'a boş gidip gelseler de 930 litre mazotun İran'dan alış fiyatı ile Türkiye'deki satış fiyatı taksitlerin ödenmesini sağlıyormuş. 
Gürpınar'da yol üzerinde kontrol makinesi var. Gelen geçen araçlarda hem terör, hem kaçakçılık açısından kontrol yapılıyor. Kontrol noktasını geçtik. Bir süre sonra yol kenarında sıra sıra duran kamyonlar dikkatimizi çekti. Meğer İran'dan gelen kamyonlar, yol boyu azalan depodaki mazotu, bidonlarla getirdikleri mazot ile tamamlıyormuş. 

Otobüs depoları büyütülmüş 
Otobüs şoförümüze sizin depo kaç litrelik diye sordum. Aldığım cevap beni şaşırttı. Eskiden bu tip otobüslerin deposu 650 litre imiş. Şimdi otobüs üreticisi firma depoyu 500 litre büyütmüş. 1.150 litreye çıkarmış. 
Şoförümüz, otobüsü 335 bin euro'ya satın aldıklarını, fabrika çıkışı mazot deposu büyük otobüs için altı ay sırada beklediklerini söyledi. Önceki otobüsü de aynı üretici firmanın otobüsü imiş. Beş yıl önce 460 bin mark'a satın almış. Beş yılda 1 milyon 700 bin km yol yaptıktan sonra 250 bin euro'ya satmış. "Satış da banka kredisi ile alış da banka kredisi ile" diyor. "Kazanır mısınız " diye sordum. "Ucuz mazot sayesinde evet..." dedi. Bir depo ucuz mazot ile İstanbul'a gidip geliyorlarmış. Van - İstanbul 1.850 km yol. 24 saatte 3 şoförle gidiliyormuş. Van-Ankara 1.200 km yol. 18 saatte 2 şoförle gidilirmiş. 54 yolcuyu otobüs İstanbul'a 60 YTL'ye, Ankara'ya 50 YTL'ye taşıyor. 
Van'da bu işleri bilenlerle sohbet ettim. "Sınır ticaretine yeni düzenleme getirilir, mazot ticareti önlenir ise, bu yörede çok kişi iflas eder. Bütün bu kamyonlar, bütün lüks otomobiller, fabrika çıkışlı büyük mazot deposu nedeniyle alıcı buluyor. Bu depolarda taşınan ucuz mazot ile borç taksitleri ödeniyor" diyorlar. 



</TEXT>
</DOC>
