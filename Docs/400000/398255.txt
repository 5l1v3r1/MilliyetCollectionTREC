<DOC>
<DOCNO> 398255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur14.html </URL>
<DATE> 2005/11/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Eğitim-Sen eyleminde yine arbede 
</HEADLINE>
<TEXT>

     Eğitim Sen üyelerinin Ankara’ya girmek için gergin bekleyişi sürerken İstanbul yolunda yaşanan arbedede dört kişi yaralanırken, dört kişi de gözaltına alındı. 
     Ankara Valiliği’nin izin vermediği eylem için başkente girmeyi bekleyen öğretmenlerle güvenlik güçleri arasında İstanbul yolunda arbede yaşanırken, Güvenpark’ta bekleyen öğrencilere de polis müdahale ettti. 
     Öğrenciler Güvenpark yakınında öğretmenlerin basın açıklaması ve Ankara yürüyüşüne destek vermek için toplandı. Milli Eğitim Bakanlığı yakınında çembere alınan öğrencilerle güvenlik güçleri arasında arbede yaşandı, polis cop ve kalkan kullanarak öğrencileri çemberde tutmaya çalışırken bazı öğrenciler gözaltına alındı. Yaralanan bazı öğrenciler ambulansla hastaneye kaldırıldı. 
     Yine Güvenpark’ta bekleyen öğretmenler de güvenlik güçlerince çembere alındı ve kendilerine "dağılma" çağrısı yapıldı. 
     
     
     SENDİKACILAR POLİSLE GÖRÜŞTÜ 

     Öte yandan KESK Genel Başkanı İsmail Hakkı Tombul ile Eğitim Sen Genel Başkanı Alaaddin Dinçer Emniyet yetkilileriyle görüşmelerde bulundu. Eğitim Sen Genel Başkanı Alaaddin Dinçer, basın açıklaması yapmak istediklerini, bunun demokratik hakları olduğunu belirterek, barikatların kaldırılmasını talep etti. 
     Görüşmeler, emniyet yetkililerinin, Ziya Gökalp Caddesine girmek istediklerini belirten başkanların taleplerine karşılık şehir dışından gelenlerin geri gönderilmesini talep etmeleri üzerine tıkandı. 
     
     YAZILI AÇIKLAMA 

     Eğitim Sen’den öğle saatlerinde yapılan yazılı açıklamada "Eğitimcilerin Büyük Yürüyüşü" için Ankara’ya gelenlerin İstanbul yolu üzerinde gelen koluna polis tarafından müdahalede bulunulduğu, çok sayıda eğitimcinin yaralandığı bildirildi. 
     
     TRAFİĞE KAPATTILAR 

     Eğitim-Sen üyeleri, "Büyük Eğitimci Yürüyüşü"nün sonunda Milli Eğitim Bakanlığı önünde yapmak istedikleri açıklamaya izin verilmemesi üzerine Ziya Gökalp Caddesi’ni trafiğe kapattı. 
     Sabah saatlerinde Güvenpark’ın Milli Eğitim Bakanlığı çıkışında toplanan Eğitim-Sen üyeleri, Ankara dışından gelen üyelerin katılımıyla basın açıklaması yapmak istedi. Bu sırada Ziya Gökalp Caddesi’ndeki Eğitim-Sen 1 nolu Şube önünde toplanan kalabalık bir grup sendika üyesi, Ziya Gökalp Caddesi’ni tamamen trafiğe kapattı. 
     Polis, panzerlerle grubun önüne barikat kurarak, dağılmaları yönünde anons yaparken, bir polis helikopteri de Kızılay üstünde güvenlik uçuşu yapıyor. 
     Bu arada, Eğitim Sen Genel Başkanı Alaaddin Dinçer ile KESK Genel Başkanı İsmail Hakkı Tombul’un da aralarında bulunduğu 11 sendika başkanından oluşan bir heyet Başbakanlık’a gitti. 
     
     OTOYOLDA BEKLEME 

     İstanbul, İzmit ve diğer illerden gelen Eğitim-Sen üyeleri ise otobanda, Ankara’ya girişlerin yapıldığı gişelerin önünde beklemeye devam etti. 
     Eğitim-Sen yöneticileri, burada jandarma ve emniyet güçlerinin gruba müdahale ettiğini ve yaralanan 8 sendika üyesinin hastaneye kaldırıldığını söylediler. 
     Yöneticiler, yaklaşık 50 otobüsle il dışından gelen Eğitim-Sen üyelerinin, polis ve jandarma barikatından geçişlere izin verilmemesi nedeniyle sabah 05.00’ten bu yana hiçbir şey yemeden ve içmeden beklediklerini belirttiler. 
     Bu arada yağmur başlaması üzerine bazı sendika üyeleri otobüslerine dönerken, dışarıda kalanlar, yolun kenarından topladıkları dal parçalarını yakarak ısınmaya çalıştı. 
     
     BASIN AÇIKLAMASI YARINA KALDI 

     Eğitim-Sen Genel Başkanı Alaattin Dinçer, bugün yapmayı planladıkları basın açıklamasını yarın saat 09.30’da Ziya Gökalp Caddesi’nde gerçekleştireceklerini, Ankara dışından gelen sendika üyelerinin geceyi tesislerde geçireceklerini söyledi. 
     Dinçer, Ziya Gökalp Caddesi’nde devam eden oturma eyleminde yaptığı konuşmada, Ankara dışından bugün düzenlenmesi planlanan basın açıklamasına gelen sendika üyelerinin geceyi tesislerde geçireceğini ve yarın yola çıkarak, kent merkezine geleceklerini ifade etti. 
     Yarın saat 09.30’da Ziya Gökalp Caddesi’nde toplanacaklarını bildiren Dinçer, oturma eyleminin de yarım saat sonra sona erdirileceğini kaydetti. 
     Dinçer, yarın aynı zamanda tüm Türkiye’de kamu çalışanlarının saat 12.00’de alanlara çıkacaklarını dile getirdi. 
     KESK Genel Başkanı İsmail Hakkı Tombul da Eğitim-Sen üyelerinin ve onlara destek verenlerin bugün bir demokrasi dersi verdiklerini söyledi. "Demokrasi ancak mücadeleyle elde edilir" diyen Tombul, bu mücadeleyi bugün olduğu gibi yarın da devam ettireceklerini kaydetti. 
     
</TEXT>
</DOC>
