<DOC>
<DOCNO> 372228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo32.html </URL>
<DATE> 2005/08/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
UNIVERSIADE 2005, yemekte de rekor kırdı 
</HEADLINE>
<TEXT>

     İzmir'de 11-21 Ağustos 2005 tarihlerinde gerçekleştirilen 23. Dünya Üniversiteler Yaz Spor Oyunları UNIVERSIADE 2005 İZMİR süresince 250 bin porsiyon yemek yendi, 275 bin kumanya dağıtıldı. Günlük 4 ton kırmızı, 6 ton beyaz et, 15 bin yumurta, 20 bin ekmek tüketildi. 
     Oyunların yemek ihalesini alan Bilintur A.Ş Proje Müdürü Ali Ünal, her gün 2 bin 720'si personel olmak üzere toplam 30 bin kişinin yemek yediğini, personele günlük 17 bin 500 kumanya dağıttıklarını bildirdi. 
     Şirket olarak 21 Mayıs 2005 tarihinden itibaren UNIVERSIADE 2005 için kente gelerek hizmet vermeye başladıklarını belirten Ünal, organizasyonun bitmesiyle birlikte şu anda sadece 150-200 kişilik personel yemeği çıkarttıklarını, uygulamanın 15 Eylül'e kadar devam edeceğini kaydetti. 
     
     'YEMEKLER BEĞENİLDİ' 

     Başta Türk mutfağı olmak üzere, Vejeteryan, Yahudi, Uzakdoğu ve Avrupa mutfaklarının seçkin yemeklerini sporcular ve delegasyon üyelerine sunduklarını dile getiren Ünal, özellikle Türk yemeklerinin beğeni kazandığını ifade etti. 
     Yemeklerle ilgili anket çalışması da yaptıklarını söyleyen Ünal, sonucun olumlu çıktığını kaydetti. 
     
     İSTATİSTİKLER 

     UNIVERSIADE 2005 boyunca biri Bornova'da diğeri ise Oyunlar Köyü'nde olmak üzere 2 ayrı yerden yemek hizmeti verildi. 
     Günde 70 çeşit yemek çıkarılarak, açık büfe servis edildi. Organizasyon süresince 250 bin porsiyon yemek yenildi. Her gün 2 bin 720'si Oyunlar Köyü'ndeki personel olmak üzere 30 bin kişi yemek yedi. Köy dışındaki personele ise günde 17 bin 500 kumanya dağıtıldı. Oyunlar süresince dağıtılan kumanya toplamı ise 275 bin oldu. 
     11 gün boyunca günlük 4 ton kırmızı, 6 ton beyaz et, 10 ton meyve, 5 ton sebze, 2 ton şarküteri, 5.5 ton süt ürünleri, 15 bin yumurta, 5 bin dondurma, 20 bin ekmek, 2.5 ton hamur ürünü, 3.5 ton bakliyat ürünü tüketildi. Bu hizmetlerde 1 milyon 200 bin kağıt tabak kullanıldı. Köyden her gün 8 büyük kamyon, 20-25 ton çöp çıkardı. 
     
</TEXT>
</DOC>
