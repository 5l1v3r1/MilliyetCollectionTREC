<DOC>
<DOCNO> 371825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun31.html </URL>
<DATE> 2005/08/22/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Rus dazlaklara hapis cezası... 
</HEADLINE>
<TEXT>

     Rusya’da aşırı milliyetçi 5 dazlağın 8.5 ve 9 yıl arasında değişen hapis cezasına çarptırıldığı bildirildi. 
     Rusya’nın kuzeyinde Surgut kentindeki duruşmada Orta Asya ve Kafkasya’dan gelen kişileri öldürmek suçundan yargılanan 5 kişi 8.5 ve 9 yıl arasında değişen hapis cezalarına çarptırıldılar. 
     Mahkeme sanıkları ölüme sebep olacak şekilde saldırı ve etnik nefreti arttırmaktan suçlu bulurken, yargılanan dazlakların 2003-2004 yıllarında Orta Asya ile Kafkasya’dan gelen insanlara 3 kez saldırdığı ve bu kişilerin ölümüne neden oldukları kanaatine varıldı. 
     İnterfaks ajansı, söz konusu kişilerin Aralık 2003’te Asya kökenli birini öldüresiye dövdüğünü, 2004 yılında ise bir Tacikistanlıyı bıçakladığını ve Orta Asya cumhuriyetlerinden birinin vatandaşını öldüresiye vurduklarını bildirdi. 
     Sanıkların "Dazlaklar" çetesi üyesi olduğu belirtilirken, söz konusu kişilerin evlerinde yapılan aramada Nazi bildirileri ve diğer ırkçı malzemelerin ele geçirildiği kaydedildi. 
     İkinci Dünya Savaşı’nda Nazi Almanyası ile savaşta 10 milyondan fazla vatandaşını kaybeden Rusya’da bu yılın başından itibaren 8 kişi dazlakların ırkçı saldırısı sonucu hayatını kaybetti. 
     
</TEXT>
</DOC>
