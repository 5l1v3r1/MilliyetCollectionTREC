<DOC>
<DOCNO> 355686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur17.html </URL>
<DATE> 2005/06/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Muhtarlığa bilgisayar almak için gözleme satıyor... 
</HEADLINE>
<TEXT>

     Kırklareli'nin Babaeski İlçesi'ne bağlı Düğüncülü Köyü Muhtarı Ethem Kalender, muhtarlığa bilgisayar alabilmek ve köy bütçesine katkı sağlamak amacıyla Alpullu Belediyesi 2. Kültür ve Müzik Şenliği'nde gözleme satıyor. 
     Kalender, köy halkının çoğunluğunun Alpullu Şeker Fabrikası'nda çalışarak geçimlerini sağladıklarını, köyün bazı ihtiyaçlarını karşılamak için köy kadınlarının yaptığı gözlemeleri Alpullu'ya gelerek şenlikte satmaya karar verdiklerini söyledi. 
     Her şeyi devletten beklemenin doğru olmadığına inandığını ifade eden Kalender, ''3 gün sürecek 2. Kültür ve Müzik Şenliği'nde ben de gözleme tezgahının başına geçerek satış yapıyorum. İyi bir hasılat yaptık. Yanımızda çalışan köyümüzün kadınları da bizlerden hizmetlerine karşılık hiçbir ücret talep etmediler. Kazancımızın tamamını köy bütçesine aktaracağız'' dedi. 
     Şimdiye kadar gözleme satışından 4 bin 75 YTL'lik gelir elde ettiğini belirten Kalender, ''Bu gelirle muhtarlık binasına bilgisayar almayı düşünüyoruz. Paramız artarsa köy mezarlığı ile köy yolunun onarımı da yaptıracağız'' diye konuştu. 
     
</TEXT>
</DOC>
