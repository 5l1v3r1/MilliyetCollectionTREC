<DOC>
<DOCNO> 351691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/aspo.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerets harikadır' 
</HEADLINE>
<TEXT>


Popescu, PSV'den arkadaşı olan Galatasaray'ın yeni hocasını, MİLLİYET TAKTİK'e, "Bana hem kardeşlik, hem de babalık yaptı" diye anlattı. Rumen Menajer, Gerets'in yardım için kendisini İstanbul'a davet ettiğini söyledi 

BÜNYAMİN OSMAN 


Galatasaray'ın eski futbolcusu ve Hagi'nin bacanağı Popescu, PSV Eindhoven'dan arkadaşı olan Gerets'i MİLLİYET TAKTİK'e anlattı. 
22 yaşında PSV'ye gittiğini, ancak dil sorunu nedeniyle tereddütleri bulunduğunu ifade eden Popescu, "Çok fazla olmasa da İtalyanca biliyordum. Bu nedenle Teknik Direktör Boby Robson bir formül bularak, İtalyanca bilen tek futbolcu olan Gerets'le beni oda arkadaşı yaptı. Çok harika bir insandı. Bana hem kardeşlik, hem de babalık yaptı. Jübilesine kadar birlikte odayı paylaştık" diye konuştu. 
Gerets'in de savunma oyuncusu olması nedeniyle kendisine çok yardımcı olduğunu vurgulayan Popescu, "Sürekli taktik ve nasıl bir stille oynamam gerektiği konusunda yardımcı oldu. Soğukkanlılığımı Gerets'ten almış olabilirim" ifadesini kullandı. 

"Bol sıfır yok" 
Gerets ile en son iki hafta önce görüştüğünü belirten Popescu şunları söyledi "Galatasaray'ın gündeminde olduğu için hemen telefona sarıldım ve kendisini tebrik ettim. O da bir espri yapıp, 'Futbolculuktaki gibi para kazanamayacağım Sanırım Galatasaray'la yapacağım sözleşme bol sıfırlı olmayacak' dedi. Ayrıca ben aramasaydım, o arayacağını söyledi. Gerets, İstanbul'a kendisiyle birlikte gelip ona yardımcı olmamı, Galatasaray ve İstanbul hakkında bilgiler vermemi istedi. Ben de ona kendisinin programına göre yardımcı olacağımı söyledim." 

BİR ANI 
"İlk geldiğim günde antrenmandan sonra yemeğe gitmiştik. Sürekli Gerets'in çevresindeydim. Yemek için masaya oturduk. Yemekler geldikten sonra Romanya'da olduğu gibi ekmek de gelir diye bekledim, yemeğe dokunmadım. Arkadaşlarım bu sırada neredeyse yemeklerini bitirecekti. O zaman Eric bana takılmıştı 'Ne oldu, karnın aç değil mi, yoksa bir problem mi var '. O zaman anladım ki yemeklerde fazla ekmek yenmiyor". 


</TEXT>
</DOC>
