<DOC>
<DOCNO> 384077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo03.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıkır tıkır ödeniyor 
</HEADLINE>
<TEXT>


Futbolcularına olan geçmişe yönelik tüm borçlarını geçen ay ödeyen Galatasaray Yönetimi, dün de yeni sezona ait transfer taksitlerini hesaba yatırdı. Toplam 5 milyon dolarlık ödeme, oyunculara nefes aldırdı 

ERHAN TELLİ 


Galatasaray'da özellikle futbolculara yönelik ödemeler rayına oturmaya başladı. Ribery'nin parasını alamadığı gerekçesiyle takımdan ayrılmasının ardından işin ciddiyetini gören Sarı - Kırmızılılar, geçen ayki 3 milyon dolarlık ödemeden sonra dün de 2 milyon doları futbolcuların hesaplarına yatırdı. 
"Huzur operasyonu" adıyla geçen sezondan kalan tüm borçları Eylül ayında kapatan Galatasaray Yönetimi, bu sezonun transfer taksitlerini alamadıkları için huzursuzlanan oyunculara, beklenen ödemeyi yaptı. 

Büyük moral 
Transfer taksitlerini alamadıkları için oluşan sıkıntılarını yöneticilere ileten Sarı - Kırmızılı futbolcular ise önce Trabzonspor galibiyetiyle, sonra da ceplerini dolduran bu ödemelerle büyük ölçüde rahatlayarak, moral buldu. 
Avrupa'dan elenmelerinin ardından ligdeki istikrarını sürdüren Galatasaraylı futbolculardan başarı bekleyen idareciler, kendilerinin üzerine düşen görevi yerine getirdiğini belirterek, takımdan sadece başarı hedeflediklerini söylediler. 

Futbolculardan fazla gazeteci 

Milli Takım ve sakatlar nedeniyle 17 oyuncusundan yoksun olarak Erciyesspor maçının hazırlıklarını sürdüren Galatasaray'da dün sadece 8 oyuncu antrenmana çıktı. Dünü iki idmanla geçiren Sarı - Kırmızılılar'da Hakan Şükür, Volkan, Orhan Ak, Zafer, Yalçın, Suat Usta, Ayhan ve Cihan Can teknik ekip eşliğinde çalışırken, sakatlığı devam eden Altan düz koşu yaptı. Çalışmada, oyuncu sayısından daha fazla gazeteci görev yaptı. 

Durumun ne Ayhan 

Galatasaray Teknik Direktörü Eric Gerets, sakatlığı sonrasında bir türlü iyileşemeyen Ayhan Akman ile bir görüşme yaptı. Geçen sezon Almanya'da ameliyat olan, iki ay önce de İstanbul'a dönen Sarı - Kırmızılı futbolcu, hala ağrılarının bulunduğunu söyledi. Antrenör Erdal Keser aracılığıyla Ayhan ile konuşan Belçikalı çalıştırıcı, oyuncusuna, "Ne zaman hazır olacaksın " diye sordu. Ayhan, bileğindeki ağrıların h l geçmediğini belirtti. 


</TEXT>
</DOC>
