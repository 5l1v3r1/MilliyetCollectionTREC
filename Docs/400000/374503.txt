<DOC>
<DOCNO> 374503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur17.html </URL>
<DATE> 2005/08/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
OKS'de 2. yerleştirme için başvuru süresi cuma günü sona eriyor 
</HEADLINE>
<TEXT>

     Ortaöğretim Kurumları Öğrenci Seçme Sınavı OKS 2. yerleştirme için başvuru süresi 2 Eylül Cuma günü sona erecek. 
     İlk yerleştirme sonucunda açık kalan kontenjanlara, sınavda Türkçe-Matematik ve Matematik-Fen puan türlerinin en az birinden 160 ve üstünde puan almasına rağmen tercih ettiği okullardan herhangi birini kazanamayan adaylar ile kesin kayıt hakkı kazandığı halde kaydını yaptırmamış olanlar başvurabilecekler. 
     Herhangi bir ortaöğretim kurumunu kazanıp, kayıt yaptıran öğrenciler ile kayıt yaptırıp kaydını geri alan öğrenciler 2. 
     yerleştirmeye başvuramayacaklar. 
     Açık kontenjanlar için başvurular 2 Eylül Cuma günü mesai saati bitiminde sona erecek. Adaylar, 2. yerleştirme için başvurularını internet ortamında, kayıtlarının bulunduğu ilköğretim okullarında yapacaklar. Adaylar önceki tercihlerine bağlı kalmaksızın yeniden en fazla 8 okul tercihi yapabilecekler. 
     
     ÖZEL FEN LİSELERİ 2. YERLEŞTİRMEYE DAHİL DEĞİL 
     Adayların tercih yaparken, özel fen liselerinin, tarım meslek liselerinin, adalet meslek liselerinin ve Anadolu meslek liselerinin denizcilikle ilgili alanlarının 2. yerleştirmeye dahil olmadığını göz önünde tutmaları gerekiyor. 
     2. yerleştirme sonuçları, 7 Eylül’de MEB’in www.meb.gov.tr 
     internet adresinde ilan edilecek. 2. yerleştirme sonucunda herhangi bir ortaöğretim kurumuna yerleşen adayların kayıtları 8-11 Eylül 2005 tarihleri arasında yapılacak. 
     
</TEXT>
</DOC>
