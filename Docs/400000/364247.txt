<DOC>
<DOCNO> 364247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/magazin/amag.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bond'un kültür turu 
</HEADLINE>
<TEXT>


Türkiye'deki 5. gününü saray ve müzelere ayıran Sean Connery, önce İlber Ortaylı ile Topkapı Sarayı'nı gezdi. Ardından da Dolmabahçe Sarayı ve İstanbul Modern Sanatlar Müzesi'ne geçti 

Bayram Kaygusuz 

Esra Bereket'in davetlisi olarak geçen perşembe Türkiye'ye gelen James Bond filmlerinin ünlü aktörü Sean Connery, dün Topkapı ve Dolmabahçe sarayları ile İstanbul Modern Sanatlar Müzesi'ni gezdi. 
Temizlik nedeniyle pazartesi günleri kapalı olan Dolmabahçe Sarayı ve İstanbul Modern Sanatlar Müzesi, Connery için özel olarak açıldı. 
Eşi Micheline, Esra Bereket ve Londra'dan arkadaşı İlhan Nebioğlu'yla müze turuna çıkan Connery, Topkapı Sarayı'nda Müze Müdürü İlber Ortaylı tarafından karşılandı. 
İlber Ortaylı, Hazine Dairesi'ni dolaştırdıktan sonra, eski kitaplarla yakından ilgilenen Connery'ye, biri botanikle, diğeri de astrolojiyle ilgili 2 yazma eser gösterdi. 

Perşembe gidecek 
Fotoğrafının çekilmesinden rahatsız olan Connery'ye gazeteciler kadar Topkapı Müzesi'ni gezen turistler de yoğun ilgi gösterdi. 
Yağmur yağınca bir süre Bağdat Köşkü'nden yağmuru izleyen Connery, tura ara verip Ortaylı'nın odasında Türk kahvesi içti. 
İşadamı Rahmi Koç'un özel şoförüyle birlikte kendisine tahsis ettiği Lincoln marka otomobille dolaşan Connery, daha sonra İstanbul Modern Sanatlar Müzesi ve Dolmabahçe Sarayı'na gitti. 
Esra Bereket'in misafiri olarak Sedef Adası'nda kalan Connery'nin perşembe günü İstanbul'dan ayrılacağı öğrenildi. 


</TEXT>
</DOC>
