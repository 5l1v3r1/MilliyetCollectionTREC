<DOC>
<DOCNO> 378291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun05.html </URL>
<DATE> 2005/09/14/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Pakistan'da El Kaide operasyonu... 
</HEADLINE>
<TEXT>

     El Kaide’ye ait gizli bir sığınağı, Pakistan’ın kuzeybatısında düzenlediği operasyonlarda yok eden Pakistan ordusunun, Afganistan sınırında da 21 şüpheliyi tutukladığı bildirildi. 
     Pakistan ordusunun, ülkenin kuzeybatısında yürüttüğü terörle mücadele operasyonlarından sorumlu en üst düzey komutanı Korgeneral Safdar Hüseyin, konuya ilişkin düzenlediği basın toplantısında, Afganistan sınırında ele geçen şüpheliler arasında yabancı uyruklular ve bazı önemli kişilerin bulunduğunu belirtti, ancak bu kişilerin kimliklerini ve uyruklarını açıklamadı. 
     Hüseyin, Pakistan ordusunun 4 gündür sürdürdüğü operasyonların, "kanunsuzluğun hüküm sürdüğü" Kuzey Veziristan bölgesinde şimdiye kadar düzenlenen en büyük operasyon olduğunu vurguladı. 
     Pakistan ordusunun 3500 asker ve helikopterler desteğinde yürüttüğü operasyonların devam ettiğine işaret eden Hüseyin, yok edilen gizli sığınakta, bombalar, fünyeler ve roketlerin yanı sıra keşif amaçlı kullanılan Çin yapımı insansız küçük bir uçağın bulunduğu gizli bir bölmeye rastlandığına dikkati çekti. 
     
</TEXT>
</DOC>
