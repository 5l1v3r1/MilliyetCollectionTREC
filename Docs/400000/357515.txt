<DOC>
<DOCNO> 357515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko05.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemcilerle köşe kapmaca 
</HEADLINE>
<TEXT>


ANKARA Milliyet 

Türk Telekom'un özelleştirilmesi sürecinde teklif zarflarını değerlendirecek olan Özelleştirme İdaresi Başkanlığı ÖİB ekibi ile özelleştirme karşıtı sendika üyeleri, dün Ankara'da köşe kapmaca oynadı. Sendika üyeleri, Türk Telekom'un özelleştirme toplantısı ÖİB'de yapılacağı duyurulduğu için Kurtuluş semtindeki bina önünde protesto gösterisine başlarken toplantı yerini Hazine Müsteşarlığı olarak değiştiren ÖİB, eylemcileri atlattı. 
Türk - İş'e bağlı Türkiye Haber - İş Sendikası, Türkiye Kamu - Sen'e bağlı Türk Haber - Sen ve KESK'e bağlı Haber - Sen üyeleri, dün sabah saatlerinde ÖİB binası önüne geldi. 
Türk - İş Genel Başkanı Salih Kılıç, özelleştirme sürecini Türk Telekom çalışanlarından kaçırmak için ÖİB'nin toplantı yerini Hazine'ye aldırdığını söyledi. "Bir gün bu gök kubbeyi bizlere sahip çıkmayanların başlarına yıkacak mısınız" diye soran Kılıç, alandaki işçilerden "evet" yanıtı aldı. 

Haber Sen dava açtı 
Haber Sen Sendikası, Telekomünikasyon Kurulu'nun, T. Telekom hisselerinin altyapı mülkiyeti ile devredilmesini öngören kararının iptali için Ankara İdare Mahkemesi'nde dava açtı. Dava dilekçesinde, özelleştirme halinde halen Türk Telekom'da çalışan kamu görevlilerinin bir başka kuruma atanacakları, maddi ve manevi sıkıntıya düşecekleri belirtildi. 


</TEXT>
</DOC>
