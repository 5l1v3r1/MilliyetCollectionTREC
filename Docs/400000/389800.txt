<DOC>
<DOCNO> 389800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko24.html </URL>
<DATE> 2005/10/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Onur Air 30 Ekim'de kış tarifesine geçiyor 
</HEADLINE>
<TEXT>

     Onur Air'in 30 Ekim'den itibaren kış tarifesine geçeceği bildirildi. 
     Onur Air'den yapılan yazılı açıklamaya göre, önümüzdeki pazar günü kış tarifesine başlayacak olan havayolu şirketi, yeni tarifede sefer sayısını azaltmadı, ayrıca yolculardan gelen istekler doğrultusunda İstanbul çıkışlı sabah uçuş saatlerini yarım saat ile 1.5 saat kaydırdı. 
     Buna göre, Onur Air'in sabah uçuşları saat 07.00'den itibaren başlayacak. Yolcu sayısını dikkate alan Onur Air, yaz tarifesine oranla sefer sayısında herhangi bir azaltmaya gitmedi. Yeni tarifede sabah 06.30 İstanbul çıkışlarında Adana, Antalya, Diyarbakır, İzmir, Kayseri, Kars ve Trabzon seferleri 07.15 ile 07.45 saatleri arasında yapılacak. 
     Gaziantep uçuşu saat 09.30'a çekildi, Kars uçuşları da akşam saatlerinden öğle saatlerine kaydırıldı. 
     Bodrum seferleri, kış tarifesinde yer almamasına rağmen yolculardan gelen istekler doğrultusunda haftanın her günü devam edecek. 
     Açıklamada, 26 uçaklık filosu ve 6 bin 225 koltuk kapasitesi bulunan Onur Air'in kış tarifesinin 25 Mart 2006'ya kadar süreceği belirtilerek, İstanbul çıkışlı 12 noktaya sefer düzenleyen Onur Air'de bilet fiyatlarının da 59 ile 96 YTL arasında değiştiği kaydedildi. 
     
</TEXT>
</DOC>
