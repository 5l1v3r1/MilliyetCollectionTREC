<DOC>
<DOCNO> 369768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo20.html </URL>
<DATE> 2005/08/14/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Şenol Güneş "Maçın hakkı beraberlikti" 
</HEADLINE>
<TEXT>

     Trabzonspor Teknik Direktörü Şenol Güneş, Konyaspor ile deplasmanda yaptıkları maçın hakkının beraberlik olduğunu söyledi. 
     Şenol Güneş, maçın ardından yaptığı açıklamada, bu sezon ilk kez seyircisi önünde oynayan Konyaspor'un, moral ve motivasyonunun çok iyi olduğunu bildirdi. 
     Özellikle ikinci yarıda rakibin daha baskılı oynadığını ifade eden Güneş, geliştirdikleri ataklarla ilk önce bu baskıyı kırdıklarını ve rakibin üzerine gitmeye başladıklarını kaydetti. 
     Yakalanan pozisyonlara bakıldığında maçın hakkının beraberlik olduğunu belirten Güneş, ''Biz, maçın sonucunu 2 puan kayıp olarak görüyoruz. Futbolcularımın moral bozukluğu sürüyor. Moralsizliğin olumsuz etkisi nedeniyle istediğimizi sahaya yansıtamadık. Şu anda yeterli değiliz. Bunu aşmak için çok çalışmamız gerekiyor'' dedi. 
     Konyaspor Teknik Direktörü Aykut Kocaman ise sezonun ilk 2 maçında Galatasaray ve Trabzonspor gibi zengin ofansif güce sahip iki takımla mücadele ettiklerini belirterek, buna karşın çıktıkları 2 maçta da iyi oyun ortaya koyduklarını söyledi. 
     Trabzonspor maçını 15. dakikasından sonuna dek üstün oynadıklarını dile getiren Kocaman, ''Maçı kazanma adına gereken herşeyi yaptık ancak sonuca gidemedik. Konyaspor'un potansiyeli çok yüksek ama hazır değiliz. Hazır olduğumuzda güçlü ve sahadan istediğini alan bir takım olacağız'' dedi. 
     
</TEXT>
</DOC>
