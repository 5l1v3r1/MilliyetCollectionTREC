<DOC>
<DOCNO> 383380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo34.html </URL>
<DATE> 2005/10/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İstanbul Park, Mercedes'e yarıyor... 
</HEADLINE>
<TEXT>

     Alman Binek Otomobiller Şampiyonası'nın DTM İstanbul'da yapılan 10. ayağını, Daimler Chyresler Bank AMG-Mercedes takımından İngiliz Gary Paffett kazandı. 
     İstanbul Park'ta yağışlı bir havada ve kaygan pistte yapılan 32 turluk yarışta Gary Paffett, 1.05.27.828 ile birinci olurken, Sport Edition AMG-Mercedes takımının Finlandiyalı pilotu Mika Hakkinen, 1.05.31.050'lik derecesiyle 2. sırayı aldı. Yarışta 3. sırayı ise Vodafone AMG-Mercedes'ten Alman Bernd Schneider 1.05.31.379 ile elde etti. 
     
     YARIŞTA İLK 10 
     1-Garry Paffett 
     Daimler Chrysler 1.05.27.828 
     2-Mika Hakkinen 
     Sport Edition AMG-Mercedes 1.05.31.050 
     3-Bernd Schneider 
     Vodafone AMG-Mercedes 1.05.31.379 
     4-Jamie Green 
     Salzgitter AMG-Mercedes 1.05.31.822 
     5-Tom Kristensen 
     Audi Sport Team 1.05.58.717 
     6-Laurent Aiello 
     Opel Vectra GTS V8 1.06.00.970 
     7-Jean Alesi 
     AMG Mercedes 1.06.04.362 
     8-Bruno Spengler 
     Junge Gebrauchte Mercedes 1.06.05.369 
     9-Stefan Mücke 
     AMG Mercedes-C Klasse 1.06.13.4 
     10-Marcel Fassler 
     GMAC Team OPC 1.06.20.309 
     
     EKSTRÖM 12. OLABİLDİ 
     DTM'nin İstanbul'daki ayağı öncesi pilotlar sıralamasında 69 puanla Paffett'in 1 puan önünde lider durumda bulunan İsveçli Mattias Ekstörm, düş kırıklığı yaratıp 12. olabildi. 
     Ekström böylece İstanbul'daki yarışta puan alamayıp, liderliği kaptırdı. 
     
     PİLOTLAR SIRALAMASI 
     İstanbul'daki yarış sonrası DTM'de İngiliz pilot Gary Paffett, Ekström'ün 9 puan önüne geçti. 
     Toplam 78 puana ulaşan Paffett'i, 69 puanla Mattias Ekström ve 51 puanla da Danimarkalı Tom Kristensen izliyor. 
     DTM'de son yarış, 23 Ekim'de Almanya'nın Hockenheim pistinde yapılacak. 
     
     TAKIM VE MARKALAR SIRALAMASI 
     DTM'de takımlarda Daimler Chrysler Bank AMG-Mercedes 100 puanla lider durumda yer alırken, Audi Sport Team Abt Sportsline 79 puanla ikinci, Audi Sport Team Abt ise 64 puanla 3. durumda bulunuyor. 
     Markalarda ise Mercedes 180 puana ulaşırken, Audi 168, Opel ise 42 puana çıktı. 
     
     2 PİLOT 5. TURDA KAZA YAPTI 
     Pistin kaygan olması nedeniyle pilotlar araçlarını kontrol etmekte zorlanırken, 5. turda kaza yapan Audi Sport Team Joest Racing takımından Christian Abt ile Stern Team OPC'den dünyaca ünlü pilot Heinz-Harald Frentzen yarış dışı kaldı. 
     Bu arada 11. turda Audi Spor Team Joest'den İtalyan Rinaldo Capello ve 22. turda spin atıp pist dışına çıkan Audi Spor Team Joest Racing takımından Alman Pierre Kaffer de yarışa devam edemedi. 
     
     32 BİN KİŞİ İZLEDİ 
     DTM yarışlarını İstanbul Park Pisti'nde 32 bin yarışsever izledi. 
     Yarışlara büyük ilgi gösteren sporseverler, özellikle padok alanında takımların standlarını gezdi. 
     
     PİLOTLARIN BASIN TOPLANTISI 
     Yarış sonrası ilk 3 sırayı alan pilotlar ile 5. olan Tom Kristensen ve 6. olan Laurent Aiello basın toplantısı düzenledi. 
     Yarışta ilk sırayı alan Gary Paffett, takım olarak çok iyi mücadele ettiklerini ve ilk 4 sırayı Mercedes'in aldığını söyledi. 
     2. olan eski Formula 1 pilotu Finlandiyalı Mika Hakkinen ise İstanbul Park Pisti'ne övgüler yağdırıp, ''Türkler çok iyi bir iş çıkarmış ve güzel bir pist yapmışlar. Ben dünyanın birçok pistinde yarıştım. İstanbul Park Pisti, en iyi pistler arasında üst sıralarda yer alır'' dedi. 
     Yarışı 3. tamamlayan Tom Kristensen de iyi bir strateji belirleyip başarılı bir yarış çıkardıklarını ifade etti. 
     Mercedes Takımı Direktörü Norbert Haug, Audi Takımı Direktörü Wolfgang Ullrich ve Opel Takımı Direktörü Volker Strycek de yarış sonrası basın toplantısı düzenledi. 
     Üçlü İstanbul Park Pisti'ne övgüler yağdırırken, Norbert Haug, Mercedes olarak Formula 1'de de İstanbul'da bulunduğunu, bu nedenle yarı Türk sayılabileceğini belirterek, 2 yarışı da kazandıklarını söyledi. 
     
</TEXT>
</DOC>
