<DOC>
<DOCNO> 361057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy03.html </URL>
<DATE> 2005/07/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İtalya Dışişleri Bakanı Fini Terör mağlup edilebilir, mağlup edilmeli 
</HEADLINE>
<TEXT>

     TBMM Başkanı Bülent Arınç, İtalya Başbakan Yardımcısı ve Dışişleri Bakanı Gianfranco Fini’yi kabul etti. 
     Arınç, kabulde yaptığı konuşmada, ziyaretten duyduğu memnuniyeti dile getirerek, Fini ile Ocak ayında İtalya’yı ziyaretinde yararlı bir görüşme yaptığını hatırlattı. "İtalya ile parlamenter ilişkilerimiz fevkalade güçlüdür" diyen Arınç, geçen yıldan bu yana parlamentolar düzeyinde karşılıklı ziyaretler gerçekleştirildiğini hatırlattı. 
     TBMM ile İtalya Milletvekilleri Meclisi arasında bir işbirliği protokolü imzalandığını ifade eden Arınç, protokolün Türkiye kanadında AK Parti İstanbul Milletvekili Zeynep Karahan Uslu, İtalya tarafında ise Monica Baldi’nin bulunduğunu belirtti. Her yıl karşılıklı siyasi, kültürel ve sanatsal faaliyetler yapılması için işbirliği protokolünün yürürlüğe konulduğunu kaydeden Arınç, bunun ilk somut çalışmasında, 25-29 Haziran tarihleri arasında İtalya’da 3 gün süren 
     "İtalya-Türkiye Semineri"ne Türkiye’den 5 milletvekilinin katıldığını ve yararlı bir çalışma gerçekleştiğini söyledi. 
     Arınç, İtalya Cumhurbaşkanı’nın Kasım ayında Türkiye’yi ziyaret etmesinin düşünüldüğünü belirterek, bu ziyaret sırasında Türkiye olarak, İstanbul’da güzel bir etkinlik yapacaklarını bildirdi. 
     İtalya ile Türkiye arasında hem hükümetler hem de parlamentolar arası ilişkilerin güçlenmesinin kendilerini mutlu ettiğini ifade eden Arınç, ekonomik, ticari ve mali ilişkilerde de giderek gelişme gözlendiğini vurguladı. 
     İtalya’ya, Türkiye’nin AB sürecinde sağladığı destekten ötürü teşekkür eden Arınç, bunun müzakere sürecinde de süreceğine inancını dile getirdi. 
     
     "ÖNYARGILAR VE ÇEKİNCELER... 
     İtalya Başbakan Yardımcısı ve Dışişleri Bakanı Gianfranco Fini ise parlamentolar arasındaki ilişkilerin en üst düzeyde seyretmesinin, ülke halkları arasındaki ilişkilerin iyi olması için gerekli olduğunu söyledi. Demokrasilerde milletvekillerinin halkın egemenliğini temsil ettiğini belirten Fini, parlamentolar arası ilişkilerin tesis edilmesi sonucunda halkların birbirini daha iyi tanıyacağını kaydetti. 
     İki ülke halkları arasındaki dostluk ve işbirliğinin çok uzun yıllara dayandığını vurgulayan Fini, bunun, İtalyan ve Türk halkının birbirine yakın hissetmesinin de bir kanıtı olduğunu söyledi. Fini, "Birbirini iyi tanımanın soncunda mevcut önyargılar ve çekinceler ortadan kalkacaktır. Bu nedenle parlamentolar arası ve kültürel alandaki işbirliği, en az hükümetler arasındaki siyasi işbirliği kadar önemlidir. Ülkelerimiz arasındaki ikili ilişkiler, son derece mükemmel şekilde seyretmektedir. Cumhurbaşkanımızın yapacağı ziyaret de ilişkilerin en üst noktasını temsil edecektir" dedi. 
     Fini, Türkiye’nin AB’de bulunmasının diğer Akdeniz ülkelerine avantaj sağlayacağına, Akdeniz’in uzun yıllardan sonra siyaset ve ekonominin merkezine oturmaya başladığına dikkati çekerek, ancak bazen gerginlik ve tehlikeler olabildiğini Türkiye’nin AB üyeliğinin hem Akdeniz’de istikrarın sağlanmasına hem de Akdeniz’i paylaşan diğer ülkelerin gelişimine fayda sağlayacağını söyledi. 
     
     "TAM ÜYELİK MUTLAKA GERÇEKLEŞMELİ" 
     Fini, İtalya Hükümeti’nin, Türkiye’nin AB’ye girişine tam olarak destekleyeceğini belirterek, tam üyeliğin mutlaka gerçekleşmesi gerektiğine olan inancını dile getirdi. Türkiye’nin AB üyeliğinin hem Türk halkının hem de Avrupa halkının çıkarına olduğunu kaydeden Fini, "Verdiğimiz destek sadece dost bir ülkeye gösterdiğimiz yakınlıkla, arkadaşlık duygusuyla değil, iki ülke halkının çıkarının gözetilmesine dayanmaktadır" diye konuştu. 
     İki ülke halklarının terörle mücadelede ortak değerleri paylaştığına işaret eden Fini, terörün Türkiye’yi Avrupa ülkelerinden daha önce vurduğunu söyledi. "Terör mağlup edilebilir, mağlup edilmeli" diyen Fini, bunu yapmak için halklar arasında dayanışma ve işbirliğinin şart olduğunu belirtti. 
     Türkiye Cumhuriyeti’nin Atatürk tarafından kurulduğundan beri laik ve demokratik yapıya sahip büyük bir devlet olduğuna dikkati çeken Fini, çoğunluğu Müslüman bir ülke olarak Türkiye’nin bu konumunun, terörle mücadelede ne kadar başarılı olabileceğinin de kanıtı olduğunu söyledi. Fini, "Büyük bir ülkenin dini inançlarına bağlı kalmaksızın nasıl terörle mücadele edebileceğinin de bir kanıtıdır" dedi. 
     Fini, İtalya ile Türkiye arasındaki ilişkilerin gelecekte daha iyi olacağına inancının tam olduğunu sözlerine ekledi. 
     TBMM Dışişleri Komisyonu Başkanı Mehmet Dülger’in de katıldığı toplantı, daha sonra basına kapalı devam etti. 
     
</TEXT>
</DOC>
