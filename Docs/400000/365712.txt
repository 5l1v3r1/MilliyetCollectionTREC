<DOC>
<DOCNO> 365712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo25.html </URL>
<DATE> 2005/07/30/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Barrichello"Bar-Honda'ya geçmiyorum" 
</HEADLINE>
<TEXT>

     Formula-1 takımlarından Ferrari’nin Brezilyalı pilotu Rubens Barrichello, BAR-Honda takımına geçeceği konusunda yapılan dedikoduları yalanladı. 
     İtalyan ANSA Ajansı’nın yayınladığı habere göre, Barrichello, yarınki Macaristan grand prix’i öncesi yaptığı açıklamada, "Bu transferin doğru olmadığına sizi temin ederim. Öyle bir dünyada yaşıyoruz ki, insanlar kolayca anlamsız şeyler söyleyebiliyor" diyerek, İngiliz takımına geçmesinin söz konusu olmadığını belirtti. 
     Ferrari’de mutlu olduğunu da dile getiren Barrichello, "’Ben Ferrari’nin pilotuyum. Beni, yarınki yarışı bir Ferrari’nin kazanması dışında hiçbir şey ilgilendirimiyor" diye konuştu. 
     Eski dünya şampiyonlarından Nelson Piquet, Brezilyalı pilotun BAR-Honda ile gelecek yıl için kontrat imzaladığını söylemiş, bazı Brezilya gazeteleri de haberlerinde bu transferden bahsetmişti. 
     
</TEXT>
</DOC>
