<DOC>
<DOCNO> 384784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko19.html </URL>
<DATE> 2005/10/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Uçak firmaları, otobüs yolcularını kazanmaya çalışıyor... 
</HEADLINE>
<TEXT>

     İşadamlarının Ramazan ayı nedeniyle işlerini ertelemesine paralel olarak yolcu sayısı yüzde 50'nin üzerinde azalan uçak firmaları, otobüs yolcularını kazanmaya çalışıyor. 
     AA muhabirinin edindiği bilgiye göre, son dönemlerde uçak firmalarının sayısının artmasıyla yükselen rekabet, Ramazan ayında talebin azalmasıyla daha da büyüdü. 
     Bazı firmalar, Ramazan ayında işadamlarının işlerini ertelemesine bağlı olarak yolcu sayısının azalması nedeniyle bu aya özel indirimler uygulayarak pazardaki yolcu sayısını artırmaya çalışıyor. 
     Atlasjet İnternational Airways Yönetim Kurulu Başkan Yardımcısı Murat Ersoy, üretimin, ticaretin ve yurt dışı bağlantılarındaki hareketliliğin azaldığı Ramazan ayının uçak firmaları açısından an az yoğunluğun yaşandığı dönem olduğunu söyledi. 
     Bu ayda işadamlarının acil olanlar dışındaki işlerini erteleyebildiğini ifade eden Ersoy, ''Uçak firmalarının taşıdığı yolcuların önemli kısmını işadamları oluşturuyor. İşlerin ertelenmesi nedeniyle de Ramazan ayında yolcu potansiyeli yüzde 50'nin üzerinde azalıyor'' dedi. 
     Ersoy, bu yüzden kendileri dahil olmak üzere uçak firmalarının pazara yeni yolcu kazandırma adına kampanyalar düzenlediklerini vurgulayarak, şunları kaydetti 
     ''Kampanyalar, düşen yolcu sayısını artırma çabasıdır. Bugün Konya'dan 35 YTL vererek İstanbul'a otobüsle 10 saatte ulaşan bir kişi, aynı yolu 59 YTL vererek uçak konforuyla 50-55 dakikada gidebiliyor. Biz, işadamlarının, ertelediği işini indirimler sayesinde Ramazan ayında yapmasını ve otobüs yolcularının uçakla yolculuk etmesini sağlamayı istiyoruz. Şu anda diğer firmaların en düşük yolcu tarifesi 69 YTL iken biz bu rakamı 59 YTL'ye indirdik. Diğer firmaların kampanyalarıyla yolcu taşıma potansiyeli açısından Ramazan ayı diğer aylarla eşit duruma gelecektir.'' Ersoy, gelen talebe ve kendilerine gösterilen ilgiye göre Mayıs ya da Haziran ayında Konya-İzmir seferlerine de başlayacaklarını sözlerine ekledi. 
     Öte yandan, THY Genel Müdür Yardımcısı Halil Tokel'in de bugün, Konya- İstanbul seferlerinde uygulanacak indirimli fiyatlar konusunda açıklamalarda bulunması bekleniyor. 
     
</TEXT>
</DOC>
