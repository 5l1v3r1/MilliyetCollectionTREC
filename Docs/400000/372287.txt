<DOC>
<DOCNO> 372287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur44.html </URL>
<DATE> 2005/08/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
20 buzdolabını Alanya'da çalıp, Osmaniye'de yakalandılar 
</HEADLINE>
<TEXT>

     Alanya'da çalıştığı otel inşaatından çaldığı iddia edilen 20 buzdolabıyla Osmaniye'de yakalanan kişi tutuklandı, 2 arkadaşı ise ''3 ay adli gözetim altında tutulmak'' şartıyla serbest bırakıldı. 
     Osmaniye Asayiş Şube Müdürlüğü ekipleri, şehir merkezinde şüphe üzerine durdurdukları Y.A. 45 yönetimindeki 80 EN 544 plakalı kamyonda bulunan eşyaların irsaliye ve faturasının olmadığını belirledi. 
     Polis, beyaz eşyaların Antalya'nın Alanya İlçesi'nde M.T. 27 ve M.K. 22 tarafından çalınarak kamyona yüklendiğini ve bu kişilerin Osmaniye'deki evlerine indirileceğini tespit etti. 
     Osmaniye Emniyet Müdürlüğü'nün olayla ilgili Alanya polisiyle irtibata geçmesi sonucu daha önce de hırsızlık olaylarına karıştıkları öğrenilen M.T ve M.K. ile kamyon şoförü Y.A. gözaltına alındı. 
     Antalya Emniyet Müdürlüğü'nden gelen polis memurlarına teslim edilen zanlılardan M.T. çıkarıldığı mahkemece tutuklandı. M.K. ve Y.A ise ''3 ay adli gözetim altında tutulmak'' şartıyla serbest bırakıldı. Bu arada, çalınan mallarını 12 saat sonra teslim alan Toprak İnşaat Ltd. Şti. yetkilisi, polis ekiplerine teşekkür etti. 
     
</TEXT>
</DOC>
