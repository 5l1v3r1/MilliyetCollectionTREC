<DOC>
<DOCNO> 350821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur38.html </URL>
<DATE> 2005/06/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Köyde yangın çıktı, 40 ev yandı 
</HEADLINE>
<TEXT>

     Çorum’da bir köyde çıkan yangında 35 evin tamamen yandığı, 55-60 evin ise yangından etkilendiği belirtilerek, havanın rüzgarlı olması nedeniyle yangının devam ettiği bildirildi. 
     İçişleri Bakanlığı’ndan yapılan yazılı açıklamaya göre, Çorum İskilip İlçesi Karaağaç köyünde saat 14.15 sıralarında çıkan yangının ardından, Köy Hizmetleri İl Müdürlüğü’nün 2 kamyon ve 20 kişilik ekip ile birlikte 60 kişilik iaşe, İl Savunma Müdürlüğü’nün ise 2 araç ve 5 personeli bölgeye gönderdiği kaydedildi. 
     İl Jandarma Komutanlığı’nın 2 arazöz, 1 ambulans ve 1 bölük asker gönderdiği yangın için Çorum Belediye İtfaiye Müdürlüğü de 1 arazöz görevlendirdi. 
     Açıklamada, saat 16.00 itibariyle, İskilip kaymakamlığı, emniyet müdürlüğü ve bölge Jandarma Komutanlığı’ndan alınan bilgilere göre, köyde bulunan evlerden 35’inin tamamen yandığı 55-60 evin ise yangından etkilendiği, havanın rüzgarlı olması nedeniyle yangının halen devam ettiği bildirildi. 
     Türkiye Kızılay Derneği Genel Müdürlüğü Afet Operasyon Merkezi’nden AFOM yapılan açıklamada ise saat 16.15 itibariyle AFOM ve İç Anadolu Bölge Afet Müdahale ve Lojistik Merkezi’nde kriz masası oluşturulduğu kaydedildi. 
     Ayrıca bölgeye 100 adet çadır, 840 adet battaniye, 105 adet mutfak seti ile 300 adet rulo yatak ve 3 adet ocak gönderildiği de belirtildi. 
     
</TEXT>
</DOC>
