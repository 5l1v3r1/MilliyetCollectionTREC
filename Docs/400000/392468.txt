<DOC>
<DOCNO> 392468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/ekonomi/eko02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin tavuk itlaf edildi 100 bin YTL ödendi 
</HEADLINE>
<TEXT>



Tarım ve Köyişleri Bakanı Mehdi Eker, tavukçuluk sektöründe fiyatların yüzde 90 oranında eski haline geldiğini söyledi. 
Bakan Eker, kuş gribinin başka bir yerde görülmemesi için Türkiye'nin birçok bölgesinde alınan birtakım tedbirlerin rutine indirildiğini belirtti. 
Kuş gribi ile ilgili haberlerin abartılı verilmesi nedeniyle o dönemde tüketicilerin paniğe kapıldığını ve sektörde fiyat düşüşünün yaşandığını kaydeden Eker, şöyle dedi "Sektörün uğradığı zararı gidermek bakımından hükümet olarak birkaç tedbir aldık. Vadesi gelmiş vergi borçlarının süresini 
erteledik. SSK ve Bağ-kur prim ödemelerini de 6 ay erteledik. Tavukçuluk sektöründe fiyatlar yüzde 90 oranında eski haline geldi. Fiyatlar da normal seyrini buldu." 
Türkiye'de ilk defa bir hastalık meydana gelmeden bir ay öncesinden o hastalıkla ilgili olarak tatbikat yapıldığını belirten Bakan Eker, şöyle konuştu "Böyle bir hastalığın gelebilme ihtimalini biliyorduk ve tedbir aldık Nitekim tahminlerimiz doğrulandı. Hastalığın görüldüğü Balıkesir'in Manyas İlçesi'ne bağlı Kızıksa bölgesindeki 3 kilometrelik alan içerisinde 10 bin civarında kümes hayvanı itlaf edildi ve 100 bin YTL üzerinde ödeme yapıldı." 




</TEXT>
</DOC>
