<DOC>
<DOCNO> 354421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy20.html </URL>
<DATE> 2005/06/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İmam hatiplilere 'katsayı' kolaylığı yok 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, ''Bundan böyle 2006 yılındaki sınavdan başlamak üzere, önümüzdeki yıl haziran ayında sınava girecek gençlerimizin müfredatın bütününden sorumlu olarak sınava girmesi kabul edildi'' dedi. 
     İstanbul Üniversitesi İÜ Baltalimanı Tesisleri'nde yapılan YÖK Genel Kurulu toplantısının ardından, alınan kararlara ilişkin basın toplantısı düzenleyen Prof. Dr. Teziç, üniversiteye giriş sınavıyla ilgili uzun süren bir çalışma yapıldığını anlattı. 
     Prof. Dr. Teziç, bu çalışmanın sonunda aldıkları kararın 2 noktada toplandığını ifade ederek, şunları söyledi 
     ''Birincisi, bundan böyle 2006 yılındaki sınavdan başlamak üzere, yani önümüzdeki yıl haziran ayında sınava girecek gençlerimizin müfredatın bütününden sorumlu olarak sınava girecekleri kabul edildi. Yani öğrenciler lise 1, lise 2 ve lise 3, liseler 4 yıla çıkacaksa lise 4'ü de kapsayacak bir biçimde sorularla muhatap olacaklar. Ancak bu soruların 3'te 2'si yeteneğe bağlı ya da kavram üzerine, 3'te 1'i de bilgiye dayalı soru biçiminde olacak. 
     Uygulamada, 1999'dan 2005 Haziran'ına kadar tek tip soru üzerine inşa edilmiş bir sınav tipi vardı. 9. sınıf düzeyinde bir alan belirlemesi olmaksızın öğrencilerimiz sorulara cevap veriyordu. Ondan sonra bunlar değerlendiriliyordu. Öğrencilerimiz sınava girerken, soruların alan üzerine inşa edildiği bir sisteme girecekler. Yani 4 alandan, lise müfredatına bağlı oldukları 4 alan Türkçe-Edebiyat, Sosyal Bilimler, Fen ve Türkçe-Matematik. Bu alanlarda seçimlerini yaptıkları takdirde, yani lisede seçmiş oldukları alandan bu alanlara ilişkin tercihler yapıldığı zaman, bunların kendi alanlarında başarıları 0.8 katsayısı ile çarpılacak. Alan değiştirmek isterlerse, bunların değerlendirilmesi 0.3 katsayısı ile olacak. Katsayılarda bir değişiklik yok ama sorular müfredatın bütününü kapsayacak bir biçimde yapılacak. Bu da alan üzerine...'' 
     
     ''LİSELERİN KİMLİĞİNİN KAYBOLMAYA BAŞLAMASI'' 

     YÖK Başkanı Prof. Dr. Teziç, üniversitelerden gelen birtakım istekler üzerine, birtakım eksikliklerin dile getirilmesinin, öğrencilerin üniversiteye iyi hazırlanmış biçimde gelebilmelerini sağlayacak bir değerlendirmenin gündeme geldiğini vurguladı. 
     Prof. Dr. Erdoğan Teziç, konuşmasını şöyle tamamladı 
     ''Kamuoyundan gelen baskılar, istekler ile üniversite öğretim üyelerinin öğrencilerinin lisede yeterli bilgi donanımıyla yetiştirilmemiş olmasından kaynaklanan sıkıntılar karşısında, bir de lise müfredatının bütününü kucaklamayan bir sınav, liselerin de geleceğini etkileyecek bir tablo yaratmıştı. Kısaca öğrenciler, 10'uncu ve 11'inci sınıfta artık liseye devam etmeksizin salt sınava hazırlanma biçiminde bir tutum alıyordu. Liselerin kimliğinin kaybolmaya başlaması endişesi karşısında, bizler de bu gerekçelere dayanarak, sınavın müfretadın bütünü kapsayacak bir biçimde yapılmasını ve soru sistemini de alanlara göre oluşturulacak soru paketleri içinde değerlendirmeye karar verdik. Yani öğrenci, sınava gireceği zaman hangi alandan geliyorsa o alanla ilgili tercihini yapacak ya da değişik bir alanı tercih edebilir. Ama katsayıları dikkate alarak. Eğer kendi alanına giriyorsa avantajlı bir değerlendirmeye tabi olacak. Kendi alanından başka alana giriyorsa, bu takdirde de ortaöğretim başarı puanı 0.3 ile çarpılacak.'' 

     
</TEXT>
</DOC>
