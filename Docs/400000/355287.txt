<DOC>
<DOCNO> 355287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/agun.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutandan üç mesaj 
</HEADLINE>
<TEXT>


1 - Süleymaniye'de ast - üst farklı düşünmüyor 
2 - Güneydoğu'ya pozitif ayrımcılık yapıldı 
3 - Askerlerin ilişkileri siyasetçinin önünü açar 

Utku Çakırözer - Ankara 

Genelkurmay Başkanı Orgeneral Hilmi Özkök, ABD'nin eski Ankara Büyükelçisi Eric Edelman'ın, Süleymaniye'de Türk askerlerinin başına çuval geçirilmesi olayının olumsuz etkilerinin TSK'nın alt kademelerinde halen var olduğu yolundaki sözlerini, "Alt kademe bizden farklı düşünmüyor. Belli rütbeye gelince daha dikkatli olunuyor. Farklı düşüncemiz olamaz" diye değerlendirdi. 
Hırvatistan'ın ulusal günü nedeniyle dün düzenlenen resepsiyona katılan Özkök, bazı AB'li diplomatlarla sohbet etti. Milliyet'in aldığı bilgilere göre, Özkök, Edelman'ın gazetemizin Genel Yayın Yönetmeni Sedat Ergin'e verdiği mülakattaki "Süleymaniye olayı, TSK'nın alt kademesinde daha fazla kırgınlık yarattı" sözlerinin gündeme getirilmesi üzerine şunları söyledi 

Farklı düşüncemiz yok 
"Bu konuda, astlarla üstlerin farklı düşüncesi olamaz. Alttakiler bizden farklı düşünmüyor. Belli bir rütbeye gelip olgunlaşınca daha dikkatli ve serinkanlı düşünüyorsunuz. Farklı düşüncemiz olamaz. Ben zaten, olayın hemen ardından, bunun iki ülke ilişkilerinde 'derin bunalım' yaratacağını söylemiştim." 
Özkök, bugün Turkish Daily News'te de bir bölümü yayımlanan büyükelçilerle sohbet sırasında, Başbakan Recep Tayyip Erdoğan'ın AB diplomatlarına verdiği yemekten sonra gündeme gelen "Güneydoğu uyarısı" tartışmasına da katıldı. AB Komisyonu Türkiye Temsilcisi Hans Jörg Kretschmer ve Danimarka Büyükelçisi Christian Hoppe, Özkök'e, Erdoğan'ın 14 Haziran'da AB büyükelçilerine verdiği yemekte konuşan Hollanda Büyükelçisi Sjöerd Gosses'in Güneydoğu ile ilgili tespitlerinin kamuoyuna yanlış yansıdığını söylediler. İki diplomat, "AB kesinlikle PKK ile Türkiye'nin bölünmesine karşıdır. Bizim söylediğimiz askeri önlemlerin yanı sıra bölgenin kalkınması için sosyal ve ekonomik önlemler de alınmasıdır" dedi. 
Büyükelçileri yanıtlarken "Size tamamıyla katılıyorum. Biz de askeri ve ekonomik sosyal önlemlerin bir arada gitmesi gerektiğini düşünüyoruz" diyen Özkök, TSK'nın terörist eylemlere sessiz kalamayacağına da vurgu yaptı. Özkök, şöyle konuştu 
"Ben Siirt ve Diyarbakır'da 2 yıl görev yaptım. Bölgeyi iyi bilirim ve 1990'dan beri aynı şeyleri söylüyorum. İkisi bir arada yürümeli. Biz askerler olarak bugüne kadar bu bölgeye pozitif ayrımcılık zihniyetiyle yaklaştık. İhmal etmedik. Sadece güvenlikle değil eğitim dahil sosyal projelere imza atıyoruz." 
Kretschmer'in bölgede iş dünyasının yatırımlarına ihtiyaç olduğu yönündeki tespitine de katılan Özkök, "Sırf devletin ekonomik yardımı yetmiyor. İşadamlarının da bölgeye destek olması lazım" dedi. 
Özkök, Orgeneral Büyükanıt'ın Yunanistan ziyaretinin Ege'deki sorunların giderilmesine katkıda bulunup bulunmayacağı yolundaki soru üzerine de şunları söyledi 
"Gezinin kendisi başlı başına önemli. Hiçbir şey bir gecede tamamen değişmez. Bu ziyaret iki ülke ilişkilerini daha da ileriye götürecek. Biz askerler genelde katı olarak biliniriz, ancak askerlerin karşılıklı diyaloğu siyasetçilerin önünü açar. Siyasetçilerin vereceği olumlu mesajlar da ilişkileri daha iyi noktaya götürecektir." 

Edelman ne demişti 

Eric Edelman, Milliyet Genel Yayın Yönetmeni Sedat Ergin'e verdiği röportajda, "Süleymaniye olayı askerden askere ilişkilerde büyük çatlak yarattı. Muazzam hasara yol açtı. İki ülke orduları arasındaki ilişkilerin tam onarılması için zamana ihtiyaç var. 3-4 yıldızlı generaller düzeyinde çok iyi ilişkiler kurduk. Şimdi bu düzeyin altındaki kademelerde ilişkileri canlandırmak gerekiyor" demişti. "Yani TSK'nın alt kademelerinde büyük rahatsızlığa yol açtığını kabul ediyorsunuz" sorusuna da Edelman, "Bir hayli kırgınlığa ve kızgınlığa yol açtı. Bu durumla ilgilenmemiz gerekiyor" yanıtını vermişti. 


</TEXT>
</DOC>
