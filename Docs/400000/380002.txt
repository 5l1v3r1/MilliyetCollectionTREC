<DOC>
<DOCNO> 380002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo03.html </URL>
<DATE> 2005/09/20/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Anelka'yı tutabilene aşkolsun 
</HEADLINE>
<TEXT>

     Milan’dan sonra Beşiktaş maçında da müthiş oynayan Anelka, taraftarın gönlünü fethederken, Nihat Özdemir, 'Daha bu birşey değil' dedi. 
     
     İki maç iki penaltı 
     Sezon başı hazırlıklarında sakatlanan, ardından İngiltere’nin Newcastle takımının ısrarla kendisini transfer etmek istemesiyle gündemin ilk sırasına oturan ve Fenerbahçeliler’i tedirgin bir bekleyişe iten Nicolas Anelka, şu günlerde futboluyla konuşuluyor. Milan maçında harika oynayıp, bir penaltı yaptıran Fransız yıldız, bu performansını derbide de sürdürüp, nefis bir gole imza atmakla kalmadı, ikinci yarıda birbirinden şık hareketler sonrası yine penaltı yaptırdı ve galibiyette büyük pay sahibi olurken, taraftarı mestetti. 
     
     Çok şey bekliyoruz’ 
     Onun bu futboluyla mestolan sadece taraftarlar değildi. Hem takım arkadaşları hem yöneticiler Anelka’dan övgü dolu sözlerle bahsetti. Başkanvekili Nihat Özdemir, yıldız oyuncunun Milan maçıyla birlikte takıma ağırlığını koymaya başladığını belirterek, Bu daha birşey değil. Biz kendisinden çok şey bekliyoruz. Onu transfer ederken, birçok spekülasyon yapıldı. Ama biz dünya çapında bir yıldız aldığımız biliyorduk. Fenerbahçe’de çok iş yapacağına inandık. Anelka da her geçen gün daha iyiye gidiyor'' diye konuştu. 
     
     Yaptıkları önemli’ 
     Milan ve Beşiktaş maçlarında kalitesini ortaya koyan Anelka’nın sahada yaptıkları ve arkadaşlarıyla ilişkilerinin önemli olduğunu dile getiren Özdemir, Yüzünün gülmemesi sorun yapılmamalı. Gol sonrası aşırı sevinç yaşamaması gayet doğal. Bu tamamen kişilik yapısıyla ilgili. Taraftar, teknik kadro, yönetim ve takım arkadaşları Anelka’dan çok memnun. Önemli olan da bu'' dedi. Fenerbahçe Başkanvekili, Volkan’dan da övgüyle bahsedip, derbideki performansıyla kalitesini bir kez daha ortaya koyduğunu vurguladı. 
     
</TEXT>
</DOC>
