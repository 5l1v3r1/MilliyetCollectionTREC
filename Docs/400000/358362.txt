<DOC>
<DOCNO> 358362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko42.html </URL>
<DATE> 2005/07/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türk Telekom İhalesi'nde top, Rekabet Kurulu'nda... 
</HEADLINE>
<TEXT>

     Türk Telekom ihalesinin yapılmasının ardından ihale sonucuna ilişkin İhale Komisyonu kararının, bugün, Rekabet Kurulu'na gönderildiği öğrenildi. 
     Rekabet Kurulu'nun komisyonun kararını, 15 gün mesleki dairenin, 15 günü de Kurul'un olmak üzere toplam 30 günlük sürede incelemesi gerekiyor. Dolayısıyla, Ağustos başında Rekabet Kurulu kararının gelmesi bekleniyor. 
     Bu arada en yüksek teklifi veren iki konsorsiyumun da Türkiye'de faaliyet göstermeyen operatörler olması nedeniyle, Rekabet Kurulu'nun ek süre istemesinin beklenmediği, 30 günlük sürenin tamamının da kullanmayabileceği vurgulanıyor. 
     
     TAKVİM NASIL OLACAK 
     Rekabet Kurulu onayının ardından konunun Bakanlar Kurulu'na gitmesi, buradan çıkacak kararın da Resmi Gazete'de yayımı gerekiyor. 
     Bu sürecin ardından ise en yüksek teklifi veren yatırımcıya hisse satış sözleşmesini imzalaması için çağrı yapılacak. 
     İmtiyaz sözleşmesinin de imzalanıp Danıştay'a gitmesi gerekiyor, Danıştay'ın da bunu incelemek için 60 günlük süresi bulunurken, prosedürün Ekim ya da Kasım ayı gibi tamamlanabileceği belirtiliyor. 
     
     ŞARTNAMEYE GÖRE, PEŞİN VADELİ FARKI YOK 
     Bu arada, yetkililer, ihalede ikinci teklifi veren Etisalat'ın teklifinin peşin, Oger Telecom'un teklifinin ise vadeli olmasının şartnameye göre bir değişiklik yaratmadığını vurguladılar. 
     Yetkililer, şartnamede tekliflerin vadeli ya da peşin verilmesinden bağımsız olarak tekliflerin değerlendirileceğinin belirtildiğini, dolayısıyla avantajın en fazla parayı veren şirkette olacağını belirttiler. 
     
     VADELİ FİYATIN İNDİRGENMİŞ DEĞERİ 6.7 MİLYAR DOLAR 
     Öte yandan, fiyat tartışmalarında bir noktanın gözden kaçırıldığı, vadeli seçenekte toplam 7.5 milyar doları bulacak ödemenin bugün fiyatlarına indirgendiğinde 6.7 milyar doları bulacağı, dolayısıyla vadeli satışta kamunun herhangi bir kaybı olmayacağı savunuluyor. 
     
     ETİSALAT NEDEN ARTIRMADI 
     İhalede en yüksek ikinci teklifi veren Etkisalat konsorsiyumunun 6.5 milyar dolar olan fiyatını artırmayarak neden çekildiği de netleşiyor. Kaynaklar, Etisalat'ın danışman firmasının tavsiyesine uyarak ihaleden çekildiği kaydettiler. 
     Etisalat'ın Pakistan'daki ihaleyi almasının ise firmayı çok etkilemediği, firmanın bu özelleştirme için kasasından çıkacak paranın yüklü olmadığına dikkat çekiliyor. 
     
     TELEKOM'UN FAZLA PARASI 
     Bu arada, Telekom'un kasasındaki fazla nakdin çekilişi ise 16 Ocak 2006'da yapılacak. Kasada 350 trilyon lira bırakılması, geri kalanın ise Hazine'ye aktarılması öngörülüyor. 
     Devrin bu tarihten önce gerçekleşmesi durumunda ise 350 trilyon liranın üzerindeki paranın blokeli olarak bankaya yatırılması ve 16 Ocak 2006 tarihinde Hazine'ye aktarılması planlanıyor. 
     2005 yılı karının ise devir tarihine kadar olan bölümünün Hazine'ye, devirden sonraki bölümde ise yüzde 55-45 oranında alıcı firma ve Hazine arasında bölüştürüleceği ifade ediliyor. Devrin 2006'ya sarkması durumunda ise karın Hazine'ye kalacağı vurgulanıyor. 
     Bu arada, kasadaki para alınacağı için Telekom'un 2004 yılı temettüsünden dolayı Hazine'ye 600 milyon dolar borçlu kalacağı da belirtiliyor. 
     
</TEXT>
</DOC>
