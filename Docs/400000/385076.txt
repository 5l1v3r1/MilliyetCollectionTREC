<DOC>
<DOCNO> 385076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy20.html </URL>
<DATE> 2005/10/08/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Perinçek ''Hiçbir şekilde Ermeni düşmanlığını kabul etmeyiz'' 
</HEADLINE>
<TEXT>

     İşçi Partisi İP Genel Başkanı Doğu Perinçek, hiçbir şekilde Ermeni düşmanlığını kabul etmeyeceklerini söyledi. 
     Perinçek, Zeytinburnu'ndaki Surp Pirgiç Ermeni Hastanesi'nde, Berç Toroser'in ''Anılar'' konulu sergisinin açılışına katılarak, sergiyi gezdi. 
     Berç Toroser, burada yaptığı konuşmada, 55 yıllık sanat hayatında önemli bir noktaya geldiğini ifade etti. 
     Sergide yer alan iki Atatürk portresine de işaret eden Toroser, ''Atatürk öyle bir insandı ki tüm insanların dışında telakki ediyorum. Türkiye'yi kurtarmış bir insan. Memleketi için canını dişine takmış. Onu çok seviyorum'' dedi. 
     Perinçek de gazetecilere yaptığı açıklamada, Toroser'in, değer verdiği usta bir ressam olduğunu ve daveti üzerine buraya geldiğini söyledi. 
     Doğu Perinçek, ''Bizim Ermenilerimiz bizim yurttaşlarımız. Bizim söylemlerimizde Ermeni yurttaşlarına, Ermeni halkına karşı, onları incitecek hiçbir şey olmamıştır. Biz, yalnız 1. Dünya Savaşı'nda karşılıklı boğazlaşmalar olduğunu, bunun bir soykırım olmadığını, emperyalistlere alet olan birtakım Ermeni terör örgütleri olduğunu söylüyoruz. Söylemimizde Ermeni halkını incitecek, yıllardır Türklerle koyun koyuna yaşayan bir halk olarak onları üzecek hiçbir şey olmaz'' diye konuştu. 
     Çocukluğunda Ermenilerle birlikte İstanbul'da pek çok şeyi paylaştıklarını da ifade eden Perinçek, kendisinin Kemaliye Eğinli olduğunu ve Eğin'de de Ermenilerle Türklerin bir arada yaşadıklarını, hatta amcasının iş ortağının da bir Ermeni olduğunu kaydetti. 
     Perinçek, babaannesinden dinlediği bir hikayeyi de şöyle anlattı 
     ''1915 yılındaki göç sırasında Ermeni komşuları babaanneme bir sandık bırakıyor. Babaannem Behiye Rahime Perinçek'e, 'Biz 10 yıl içinde gelmezsek bu sandık sizin olsun' diyorlar. 10 yıl içinde geliyorlar, sandığın kapağını açıyorlar. Birtakım işaretler koymuşlar açılıp açılmadığını bilmek için. 'Siz açmamışsınız' diyorlar babaanneme. Bizim ailemiz Ermeni komşularının bıraktığı sandığın kapağını bile açmıyorlar. Olduğu gibi teslim ediyorlar. Sandıktan babaanneme altın vermek istiyorlar. Babaannem de komşuluk gereği yaptığını söylüyor. Bizim böyle güzel ilişkilerimiz var. Hiçbir şekilde Ermeni düşmanlığını kabul etmeyiz. Ermenilere karşı hiçbir haksızlığı kabul etmeyiz. Bunun karşısında hep birlikte dikiliriz. Böyle bir kültürün insanlarıyız.'' Serginin açılışına, 3. Cumhurbaşkanı Celal Bayar'ın torunu Nilüfer Gürsoy ve çok sayıda davetli katıldı. 
     
</TEXT>
</DOC>
