<DOC>
<DOCNO> 389051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo18.html </URL>
<DATE> 2005/10/23/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Kartal'ın patronu Ekşi, galibiyetten memnun 
</HEADLINE>
<TEXT>

     Beşiktaş Kulübü Özkaynak Düzeni Genel Koordinatörü Mehmet Ekşi, ''Sahada çok değil, biraz istediğimiz galibiyete ulaştığımız için mutluyuz'' dedi. 
     Mehmet Ekşi, maçın ardından yaptığı açıklamada, Bolton Wanderers maçıyla göreve başladıklarını ve Beşiktaş'ın başarısı için ellerinden geleni yaptıklarını söyledi. İkinci maçlarında Konyaspor gibi iyi ve formda bir ekibe karşı mücadele ettiklerini ifade eden Ekşi, ilk yarının her iki takım açısından da ortada geçtiğini kaydetti. 
     İkinci yarıda mutlak galip gelmek zorunda oldukları bilinciyle biraz daha hareket içine girdiklerini belirten Ekşi, ''Bu maçtan beraberlik ya da yenilgiyle ayrılmamız farketmeyecekti. Veysel oyuna girince toparlandık ve golü bulduk. Sahada çok değil, biraz istediğimiz galibiyete ulaştığımız için mutluyuz'' dedi. 
     Bu maçta 2 takımın da birbirini tanıdığını ifade eden Ekşi, ''2 takım Türkiye Kupası'nda da karşı karşıya gelecek, bakalım ne olacak. Hepimiz göreceğiz'' diye konuştu. 
     Sahaya eksik olarak çıktıklarını inanmadığını, sonuçta 11 kişiyle mücadele ettiklerini vurgulayan Ekşi, Beşiktaş'ın çok daha iyi yerlere geleceğine inandığını sözlerine ekledi. 
     
     KOCAMAN '1' puan kaçtı... 
     Konyaspor Teknik Direktörü Aykut Kocaman, her iki takımın da eksikleri olduğunu, bu yüzden maçın birbirine denk takımların mücadelesi biçiminde geçtiğini söyledi. 
     Beşiktaş'ın, kalede tehdit oluşturacak arka arkaya gelen şutlarından birinin gol olduğunu belirten Kocaman, şunları kaydetti 
     ''Golden sonra benim sistemimin dışındaki oyun sistemine, yani uzun paslarla oyuna başvurduk. Ancak başarılı olamadık. Berabere bitecek gibi görünen maçta bir şutla oyunu çeviren takım galip geldi. Beşiktaş'tan önce golü biz bulabilirdik, biz galip gelebilirdik. Maçın hakkı beraberlikti. Artık kupa maçını düşünüyoruz. Önce kafa olarak kupa maçına hazırlanacağız.'' 
     
</TEXT>
</DOC>
