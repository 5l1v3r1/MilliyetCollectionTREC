<DOC>
<DOCNO> 399951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko22.html </URL>
<DATE> 2005/12/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TOKİ Devletin gelir kaybı veya zararı yok 
</HEADLINE>
<TEXT>

     Toplu Konut İdaresi TOKİ , Başbakanlık Yüksek Denetleme Kurulu’nun BYDK raporu üzerine, Başbakanlık, Bayındırlık ve İskan Bakanlığı müfettişleri ve SPK denetçileri tarafından yapılan inceleme sonucunda, TOKİ ve Emlak GMYO’nun hasılat paylaşımıyla ilgili işlemlerinde herhangi bir usulsüzlüğe rastlanmadığını, herhangi bir gelir kaybının ve devlet zararının olmadığının belirlendiğini açıkladı. 
     TOKİ, basında yer alan, "BYDK’nın 2003-2004 yılı inceleme raporunda, Emlak Gayrimenkul Yatırım Ortaklığı AŞ’nin GMYO hasılat paylaşımı ile yaptığı işlerden dolayı devletin zarara uğradığı" yönündeki haberlerle ilgili yazılı bir açıklama yaptı. Açıklamada, haberlerin eksik bilgiye dayandığı ve rapora istinaden yapılan inceleme sonuçlarını içermediği kaydedildi. 
     Hasılat paylaşımı projelerinin, TOKİ’nin değerli arsaları üzerinde, istekliler ve basın huzurunda "açık ihale yöntemiyle" gerçekleştirildiği belirtilen açıklamada, davetiye ile ihale imkanı olmadığı, şeffaf, tüm katılımcılara açık ve ilk tekliften sonra pazarlık yapılarak yükleniciler arasında en iyi teklifi verenin kazanabildiği bir ihale sistemi uygulandığı anlatıldı. 
     
     "İDARENİN ZARAR RİSKİ YOK" 
     Bu ihalelerde amacın, "TOKİ’nin elindeki arsaları ekonomik açıdan en karlı şekilde değerlendirmek, kamuya maksimum gelir kazandırmak ve kaçak yapılaşmayı önleyerek, projesi ve planı kontrol edilen yeni yerleşim alanları oluşturmak" olduğu vurgulanan açıklamada, şöyle denildi 
     "Arsa satışı niteliğinde olan gelir paylaşımı ve satışı işlerinde temel ilke, satışı amaçlanan arazilerin ekspertiz ve piyasa değerinin üzerinde bir fiyatla ihale edilerek kar elde edilmesidir. Bu tür yapım ihalelerinde, İdare’nin zarar riski bulunmamaktadır. 
     İhale, İdareye en yüksek oranı verene değil, maksimum geliri teklif eden istekliye bırakılmaktadır. Ancak isteklinin teklifi idare tarafından karlı ve uygun görülmezse ihale iptal edilmektedir. 
     Gerçekleştirilmesi planlanan projelerin finansmanının istekli tarafından karşılanmasının yanı sıra her türlü altyapı enerji, telekom, su, kanalizasyon, doğalgaz, yol, vs. , çevre düzenleme, sosyal donatı imalatları, imar, ruhsat ve tapu aşamalarında her türlü işlem ve yapım masrafı ile riskler, tüm vergiler, satış ve pazarlama masrafları ile tüm inşaat imalatlarının yapım masrafları yüklenici tarafından karşılanmaktadır." 
     
     MÜFETTİŞLERİN DENETİM RAPORU 
     Açıklamaya göre, TOKİ’ye bağlı Emlak GMYO A.Ş tarafından 2003-2004 yılları arasında hasılat paylaşımı modeliyle ihale edilen 7 ayrı yapım işiyle ilgili Başbakanlık YDK tarafından bir rapor oluşturularak, gerçekleştirilen işlemlere ilişkin inceleme amacıyla Başbakanlık Teftiş Kurulu Başkanlığı’na gönderildi. Bunun üzerine Başbakanlık Teftiş Kurulu Başkanlığı, konu ile ilgili hususların incelenmesi için Başbakanlık Müfettişleri, Sermaye Piyasası Kurulu denetçisi, Bayındırlık ve İskan Bakanlığı Başmüfettişi görevlendirdi. 
     Açıklamada, "Görevli müfettişler tarafından gerçekleştirilen inceleme sonucu, 29 Temmuz 2005’te yazılan raporda, Emlak GMYO A.Ş’nin çalışmaları ile ilgili yapılan işlemlerde herhangi bir usulsüzlüğe rastlanmadığı, herhangi bir gelir kaybının ve devlet zararının olmadığı çok açık bir şekilde belirtilmiş ve inceleme süreci tamamlanmıştır" denildi. 
     Açıklamada, BYDK denetçilerinin, TOKİ Başkanlığı ve Emlak GMYO AŞ Genel Müdürlüğü’nün 2004-2005 yılı faaliyetlerini incelemesi sonucunda oluşan raporlarında, habere konu olan önceki raporları ile ilgili 2003-2004 yılı herhangi bir tenkit ve temenni getirmediği de kaydedildi. 
     
</TEXT>
</DOC>
