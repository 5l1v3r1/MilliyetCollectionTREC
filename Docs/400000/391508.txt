<DOC>
<DOCNO> 391508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur15.html </URL>
<DATE> 2005/11/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsmini, hayatını kurtaran doktordan aldı 
</HEADLINE>
<TEXT>

     Bolu’da akciğer yırtılması tespit edilen 2 günlük bebek, ameliyat edildi. Bebeğe, ameliyatı yapan doktorun ismi verildi. 
     AA muhabirinin aldığı bilgiye göre, Özge ve Veysel Köse çiftinin, Bolu İzzet Baysal Kadın Doğum ve Çocuk Hastanesi’nde 7 gün önce dünyaya gelen ve doktorlar tarafından yaşama şansının yüzde bir olduğu belirtilen bebeklerinin sağlık durumu, iyiye gidiyor. 
     Bolu İzzet Baysal Kadın Doğum ve Çocuk Hastanesi doktorları tarafından iki günlükken ameliyat edilen 7 günlük bebek, gözlerini açtı. 
     
     "DOKTORUN İSMİNİ VERDİLER" 
     Özge ve Veysel Köse çifti, bebeklerine, ameliyatını gerçekleştiren ekipte yer alan doktorlardan Rüya Ayşe Çelik’in adını verdi. 
     Hamileliği sırasında rüyasında bebeklerinin kız olacağını ve isminin de Rüya olacağını gördüğünü söyleyen anne Özge Köse, şöyle dedi 
     "Bebeğimi ben 5 ay önce rüyamda gördüm. Kız olacağını ve isminin de Rüya olacağını gördüm. Bebeğimin ameliyatını yapan doktorun isminin de Rüya olması, beni sevindirdi. Bundan güzel mutluluk olamaz." Bebeğin sağlığının iyi olmasına ve isminin de Rüya konulmasına çok sevindiğini ifade eden Bolu İzzet Baysal Kadın Doğum ve Çocuk Hastanesi Doktoru Opr. Dr. Rüya Ayşe Çelik, şunları söyledi 
     "Rüya bebeğin ameliyatını yaparken, ameliyatın başarılı geçmesi için çok dua ettim. Ameliyat istediğimiz gibi geçti. Rüya bebek, zorlu geçen bir ameliyattan sonra ölüm riskini atlattı. Şu an sağlık durumu iyi. Ailesinin bebeklerine benim ismimi vermesine çok sevindim. Meslek hayatımda ilk defa böyle bir şey yaşıyorum. Rüya bebeğin benim hayatımdaki yeri çok farklı." 
     
     "3 GÜN SONRA TABURCU OLACAK" 
     Bebeğin ameliyatını yapan ekibin başkanı Bolu İzzet Baysal Kadın Doğum ve Çocuk Hastanesi Doktoru Opr. Dr. Metin Tahaoğlu, Rüya bebeğinin sağlığının iyiye doğru gittiğini bildirdi. 
     Tahaoğlu, "Annesi tarafından beslenebilecek duruma geldi. 
     Tedavisi bu şekilde devam ederse, birkaç gün içerisinde taburcu olabilir. Rüya bebek taburcu olduktan sonra da gözlemlerimiz devam edecek" dedi. 
     
</TEXT>
</DOC>
