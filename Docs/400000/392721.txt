<DOC>
<DOCNO> 392721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun13.html </URL>
<DATE> 2005/11/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Paris'teki Türkler tedirgin 
</HEADLINE>
<TEXT>

     PARİS AA 

Fransa'daki şiddet olayları, bu bölgelerde yaşayan Türk vatandaşlarını da tedirgin etti. 
     Yaklaşık 1200 Türk vatandaşının yaşadığı Paris yakınlarındaki Evreux kasabasında önceki gece meydana gelen olaylar sırasında 59 otomobil ateşe verilirken, polis karakolu, itfaiye garajı, bir eczane ve bir banka şubesine saldırılar düzenlendi. İşyeri sahibi Türkler, olayların işlerini de olumsuz etkilediğini belirtirken, tedbir olarak erken kapatmak zorunda kaldıklarını bildirdiler. 
     İstanbul Konfeksiyon'un sahibi Mehmet Şirinbayrak, protestocuların şu ana kadar Türklere ait işyeri ve otomobillere zarar vermediğini belirterek, "Biz şu ana kadar doğrundan etkilenmesek bile, burada yaşayan Türkler olarak endişeliyiz"dedi. 
     Bir otomobil garajında çalışan Ali Öksüz ve memur olarak görev yapan eşi Döndü Öksüz de, "Endişeliyiz, tedirginiz. Olayların bu boyuta ulaşacağını tahmin etmiyorduk" dediler. 
     Kasabadaki Türk - Fransız Kültür Derneği’nin yöneticisi Memiş Büyüksoy, "Şu anda biz etkilenmedik, bize dokunmuyorlar, ama hiçbir zaman dokunmayacaklar anlamına gelmez. Bu olaylar, Türk - Fransız ilişkilerine de zarar verebilir" diye konuştu. 
     
</TEXT>
</DOC>
