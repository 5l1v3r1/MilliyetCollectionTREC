<DOC>
<DOCNO> 389206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko15.html </URL>
<DATE> 2005/10/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Karadenizli hamsiyi özledi... Hamsi avı, Kasım sonunda başlayacak... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, palamut avı nedeniyle hamsi avına bu yıl Kasım ayının sonlarında başlanacağını tahmin ettiklerini söyledi. 
     Kalafat, Türkiye denizlerinde avlanan balık miktarının büyük bölümünü oluşturan hamsi avına Karadeniz'de genelde Ekim ayının ilk haftalarında başlandığını belirterek, ''Bu sezon hem balıkçı, hem de vatandaş hamsiyi özledi'' dedi. 
     Uzun süren palamut avı nedeniyle hamsi avına bu sezon Kasım ayının sonlarında başlanacağını tahmin ettiklerini dile getiren Kalafat, şunları söyledi 
     ''Karadeniz'de genelde bir ayı aşmayan ve Eylül ayı içerisinde olan palamut avı, Ekim ayı sonlarına gelinmesine rağmen hala devam ediyor. Bol ve bereketli şekilde süren palamut avı bizi oldukça şaşırtıyor. Uzun yılların ardından bu sezon balıkçı, palamuttan para kazandı. Bir zamanlar gelir seviyesi yüksek vatandaşların alabildiği palamutu bu sezon dar gelirli vatandaşlarımız da alabildi.'' Kalafat, palamut nedeniyle bu yıl hamsinin kıyıya inemediğini ve 60-70 mil açıkta gezindiğini kaydederek, ''Hamsi avının başlaması palamut avının sona ermesine bağlıdır. Karadeniz'de hamsi demek balıkçılar için rızk, vatandaşlar için ise ucuz gıda demektir. Palamut avında olduğu gibi inşallah hamsi avı da bu sezon bol ve bereketli geçer'' diye konuştu. 
     
     PALAMUT AVINDA TARİHİ REKOR 
     Kalafat, palamut avında bu sezon Cumhuriyet tarihinde bir rekor yaşandığını da ifade ederek, ''Palamut avı şu sıralar Ordu ve Samsun açıklarında devam ediyor. Büyük takımlar buralarda, uzatma diye tabir ettiğimiz küçük ve orta boydaki tekneler ise denize çıktıkları limanların açığında avlanıyor. Her bir takım ve tekne her seferinde sahile dolu dönüyor. Bu bir tarihi rekordur'' dedi. 
     Kalafat, son günlerde Giresun'da balıkçı tezgah ve manavlarında yer alan ve Karadeniz hamsisi kadar damak zevki vermeyen Marmara hamsisinin kilogramının 5.00 ile 7.00 YTL arasında değişen fiyattan satıldığını da sözlerine ekledi. 
     
</TEXT>
</DOC>
