<DOC>
<DOCNO> 375153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur08.html </URL>
<DATE> 2005/09/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Doğu Ekspresi raydan çıktı 6 yaralı 
</HEADLINE>
<TEXT>

     Eraydın AYTEKİN- Halife YALÇINKAYA DHA 

KARS- İstanbul seferini yapan Doğu Eksperis yolcu treni, Sivas’ın Kangal İlçesi yakınlarında henüz belirlenemeyen bir nedenle raydan çıktı. Kazada 6 Demiryolu görevlisi hafif yaralandı. 
     Kars'tan İstanbul Haydarpaşa'ya hareket eden 41409 sefer sayılı Doğu Ekspresi saat 22.30 sıralarında Sivas’ın Kangal İlçesi'ne bağlı Köroğlu köyü yakınlarında raydan çıktı. Kaza, Köroğlu tünelinin hemen çıkışında meydana gelirken önde arka arkaya bulunan iki lokomotif raydan çıkarak yolun sağına ve soluna yattı. Arkada bulunan ve trenin güvenlik görevlilerini taşıyan vagon ile yolcu vagonu yan yattı. Tünelih çıkışındaki köprüdeki koruluklar mucize eseri vagonların devrilmesini engelledi. 
     Öndeki lokomotiflerde bulunan makinistler Muhsin Demirel, Sadrettin Keleşoğlu, Veysel Özkara, Abdullah İş, Adem Başaran ve Zeki Gündüz hafif sıyrıklarla kazayı atlattı. Makinistler ambulansla Kangal Devlet Hastanesi’ne götürüldü. Ayakta tedavi edilen makinistler taburcu edildi. Olay sonrasında tren yolu ulaşıma kapandı. Trende bulunan yolcular demiryolları güvenlik görevlilerinin yardımıyla vagonlardan indirildi. Yolcular Sivas’tan gelen bir başka trenle şehir merkezine götürülerek otobüsle İstanbul'a gönderildi. 
     Yoldan çıkan trenin kurtarma çalışmalarının sabah yapılacağı açıklandı. Kazayla ilgili soruşturma başlatıldı. 
     
</TEXT>
</DOC>
