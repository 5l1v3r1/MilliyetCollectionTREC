<DOC>
<DOCNO> 351210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo03.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberler kötü 
</HEADLINE>
<TEXT>


Galatasaray'ın elden çıkarmak için uğraş verdiği Conceiçao, kendisine talip olan Panathinaikos ile henüz anlaşamadı. Brezilyalı futbolcunun, "Alacaklarım ödenmeden Galatasaray'dan ayrılmam" dediği öğrenildi 

ERHAN TELLİ 


Sarı - Kırmızılılar'ın Brezilyalı oyuncusu Conceiçao'nun, kendisine talip olan Panathinaikos ile bir türlü imza atmamasının ardındaki gerçek ortaya çıktı. Brezilyalı futbolcunun Yunan kulübü ile yaptığı görüşmeleri uzatmasının gerekçesinin Galatasaray'daki alacaklarının ödenmemesi olduğunu öğrenildi. Sambacı'nın alacaklarının banka hesabına yatırılmaması durumunda Sarı - Kırmızılı kulüpten ayrılmayacağını bildirdiği iddia edildi. 
Panathinaikos ise 3 yıl için önerdiği 6 milyon Euro'luk teklifi ağırdan alan ve net bir yanıt vermeyen Conceiçao konusunda geri adım attı. Komşu'dan gelen bu olumsuz haberler, Sarı - Kırmızılı yönetimi de şoke etti. 
Conceçiao - Panathinaikos görüşmelerinin tıkanması üzerine hayal kırıklığı yaşayan Galatasaray Yönetimi, daha önce birlikte çalıştığı menajerleri harekete geçirdi. Sarı - Kırmızılılar yıllık maliyeti 1 milyon 850 bin Euro'ya ulaşan Brezilyalı oyuncuyu Avrupa'nın birçok kulübüne teklif edecek. Conceiçao'ya yılda 2 milyon Euro gibi yüksek ücret verebilecek kulüp bulmakta zorlanacak olan Galatasaray, istediği sonuca ulaşamaması durumunda bu kez anlaşma şartlarını gözden geçirecek. Sambacı'ya elde kalması durumunda sözleşme maddelerinin yeniden incelenip, kazancının düşürülmesi önerilecek. 

'Kalmak istiyorum' 

Galatasaray'da Arif ve Hakan Ünsal'ın vedasıyla başlayan yaprak dökümü, diğer yıldız isimlerin kafasında da soru işaretleri yarattı. Sarı - Kırmızılılar'ın başarılarında büyük rol oynayan Ergün Penbe de tedirginlik yaşayan oyuncular arasında yer alıyor. 
Emektar oyuncu, sözleşmesinin sona erdiğini hatırlatarak, "Üç senelik mukavelem vardı. Bunun süresi bitti. Eğer kulübüm derse ki, biz seninle devam etmek istiyoruz. Seve seve kabul ederim. Ancak bu zamana kadar yaptığın hizmetler için teşekkür ediyoruz derlerse, onu da saygı ile karşılarım. Bana bugüne kadar kulübümden teklif gelmedi. Aldığım duyumlar kalacağım yolunda" diye konuştu. 
Ergün, 100. yıllarında ezeli rakiplerine çelme takmayı hedeflediklerini de dile getirdi. Başarılı oyuncu sözlerini şöyle sürdürdü "Fenerbahçe'nin bizim 100. yılımızda şampiyon olması tabii ki bizi üzdü. Kimbilir biz de onların 100. yılında şampiyon oluruz. Bu sefer herşey eşitlenir. Futbol hayatımı iki yıl daha sürdürmeyi planlıyorum. Belki bu üç veya dört yıla da çıkabilir." 
Ergün Penbe, Fenerbahçe'nin transfer gündeminde yer alan İnterli Emre Belözoğlu'nun Türkiye'ye geri dönmeyeceğini de iddia etti. 

'Yıldız değil asker lazım' 

Galatasaray'ın yeni teknik patronu Eric Gerets, yeni sezonda Sarı - Kırmızılı takımı 90 dakika savaşan bir ekip haline getirmeyi planlıyor. Belçikalı çalıştırıcının bu düşünce doğrultusunda "10 numara" adayının bireysellikten çok, takım oyununa önem gösteren isim olmasını istediği öğrenildi. Gerets, yönetimin önerdiği Felipe ve Milanlı Dhoroso'yu yumuşak futbolu tercih ettikleri gerekçesiyle geri çevirdi. Bu arada Eric Gerets'in yeni sezon çalışmalarına başlamak için yarın İstanbul'a geleceği açıklandı. Tecrübeli çalıştırıcı, yöneticilerle seri toplantılar yapıp hem transferler, hem de kamp programını belirleyecek. 

Ortalık karıştı 

Fransız yıldız Ribery ile Kamerunlu Song'un menajeri olduğunu iddia eden Şükrü Kaya'nın, Kayseri'de yaptığı açıklamalar İstanbul'u karıştırdı. Kaya'nın, "Galatasaray pazartesi günü saat 17.00'ye kadar parayı ödemezse Ribery bir daha gelmeyecek. Geçen hafta Fenerbahçe'ye imza attırıyordum, son anda bekleme kararı aldık. Galatasaray'ı Ribery'nin 1 milyon 225 bin euroluk alacağı için FIFA'ya şikayet edeceğiz" sözleri gerginlik yarattı. 
Sportif Direktör Bülent Tulun, Ribery ile üç yıllık sözleşmelerinin olduğunu ve Fransız oyuncuya borçlarının olmadığını dile getirdi. 
Sarı - Kırmızılı yöneticiler bu açıklamanın ardından Kaya'ya ulaşarak, bu sözlerini söyleyip söylemediğini sordu. Kaya'nın, "Hayır bunları söylemedim. Size yanlış aktarmışlar" dediği öğrenildi. 

Yakın pahalı geldi 

Young Boys Bern'e imza atarak Galatasaray ile yollarını ayıran Hakan Yakın, yüksek bonservis bedelinin kurbanı oldu. Yıldız futbolcuyu satın alma opsiyonunu elinde bulunduran Galatasaray, Stuttgart'ın 1 milyon 700 bin Euro istemesi nedeniyle geri adım attı. Sarı - Kırmızılılar, fiyatta indirim yapılmayınca Hakan Yakın'ın, Young Boys Bern'e satılmasına izin verdi. 
Teknik Direktör Eric Gerets'in bu oyuncunun gönderilmesine nasıl bir tepki vereceği merakla bekleniyor. 

Fiyatlarda indirim 

Galatasaray'ın uzun bir süredir gündeminde yer alan Arjantinli Gallardo ve İnsua için girişimler sürüyor. River Plate'in Gallardo için 2 milyon Euro, İndependiente'nin de İnsua için 1.2 milyon Euro istediği öğrenildi. İki futbolcu için son kararı Teknik Direktör Eric Gerets'in vereceği bildirildi. Belçikalı teknik adamın, Monaco'dan tanıdığı Gallardo'nun yerine daha genç bir oyuncu tercih edebileceği iddia edildi. Sarı - Kırmızılılar, Gallardo ve İnsua'nın transferini hafta içine kadar beklemeye aldı. 


</TEXT>
</DOC>
