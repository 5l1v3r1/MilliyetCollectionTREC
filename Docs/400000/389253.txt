<DOC>
<DOCNO> 389253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy19.html </URL>
<DATE> 2005/10/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
YYÜ Senatosu Rektör Aşkın'a sahip çıktı 
</HEADLINE>
<TEXT>

     Yüzüncü Yıl Üniversitesi YYÜ Senatosu, YYÜ Rektörü Prof. Dr. Yücel Aşkın’ın göreve geldiğinden beri, üniversitenin gelişmesi için büyük çaba sarf etmiş bir bilim insanı olduğunu bildirdi. 
     YYÜ Senatosu’ndan yapılan yazılı açıklamada, Rektör Prof. Dr. 
     Aşkın’ın tutuklanmasından sonra, konunun yargıya intikal ettiği ifade edilerek, "Rektörümüzün suçlu olup olmadığı sabit değilken, bazı basın-yayın organlarında, Prof. Dr. Aşkın’a, üniversitemize ve yüksek öğretim kurumlarına yönelik ağır suçlamalarda bulunulmaktadır" denildi. 
     Yücel Aşkın’ın döneminde üniversitede eğitimin, huzur ve sükunet içinde sürdürüldüğü, bilimsel etkinliklerde geçmiş yıllara göre büyük bir artış sağlandığı ifade edilen açıklamada, şu görüşlere yer verildi 
     "Prof. Dr. Aşkın, bu göreve geldiğinden beri, üniversitemizin gelişmesi için büyük çaba sarf etmiş bir bilim insanıdır. Ancak ne yazık ki kimi çevreler, rektörümüzün tutuklanmasını bahane ederek, üniversitemizi ve değerli bilim insanlarımızı rencide edici açıklamalar yapmakta, YYÜ’nin ve güzel şehrimiz Van’ın huzurunu bozmaya çalışmaktadır." Olayın gelişimi ile kamuoyuna yansıtılış biçiminin hoş olmadığı ifade edilen açıklamada, yargıdaki bir olayı çarpıtarak, üniversiteleri ve bilim insanlarını gözden düşürmeye çalışmanın, ülkeye zarar verdiği belirtildi. 
     Bu olaya, tarafsız ve olgun bir şekilde sükunetle yaklaşılması, gerilimi arttırmaktan kaçınılması istenen açıklamada şunlar kaydedildi 
     "Atatürk’ün Van Gölü sahillerinin en güzel bir yerinde kurulmasını istediği üniversitemiz, O’nun ilkeleri doğrultusunda eğitim ve öğretime devam edecektir. Bundan kimsenin kuşkusu olmamalıdır. Konu, yargıda olduğu için bir yorum yapmak istemiyoruz. 
     Dileğimiz, yargının bir an önce karar vermesi ve huzursuzluğun sona ermesidir." 
     
</TEXT>
</DOC>
