<DOC>
<DOCNO> 362568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/ekonomi/eko03.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'da iş bırakma eylemi 
</HEADLINE>
<TEXT>


İSTANBUL Milliyet 

Türk Telekom çalışanları, kurumun özelleştirilmesini protesto amacıyla Türkiye'nin çeşitli illerinde yarım günlük iş bırakma eylemi yaptı. 
İş bırakma eylemi nedeniyle İstanbul Mecidiyeköy'de dün toplanan yaklaşık 2 bin Telekom çalışanı, ellerindeki pankart ve dövizlerle sloganlar eşliğinde Büyükdere Caddesi Türk Telekom İstanbul Bölge Müdürlüğü binası önüne kadar yürüdü. 
Burada grup adına basın açıklaması yapan Türkiye Haber - İş Sendikası İstanbul 1 No'lu Şube Başkanı Levent Dokuyucu, Teürk Tlekom'un satışına karşı işçi, memur ve halkla birlikte mücadele edeceklerini söyledi. 

'Telekom satılamaz' 
Türk Telekom Ankara İl Müdürlüğü'nde iş bırakan çalışanlar da "Türk Telekom satılamaz" yazılı önlükler giydi ve ellerindeki Türk bayraklarını salladı. 
Türkiye Haber - İş Genel Sekreteri Ali Akcan, sekiz Türk Telekom müdürlüğündeki erişim şebekesi bakım ve onarım işlerinin 1 Temmuz itibariyle Antalya, Düzce, Ordu, Kastamonu, Muğla, Tekirdağ, İstanbul'da "taşerona" verildiğini kaydederek, buna karşı sekiz Türk Telekom müdürlüğünde tam gün, diğer illerde ise yarım gün iş bıraktıklarını söyledi. 


</TEXT>
</DOC>
