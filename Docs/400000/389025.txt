<DOC>
<DOCNO> 389025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy03.html </URL>
<DATE> 2005/10/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Arınç döneminde 707 polisin görev yeri değiştirildi 
</HEADLINE>
<TEXT>

     3 Kasım sonrasında 22. Yasa Döneminde TBMM Başkanı Bülent Arınç döneminde kampüste görevli 373 polisin tayini çıkartılarak Ankara içi ve dışı birimlere gönderildi. 
     Bunların yerine ise 334 yeni polis atandı. 
     CHP Grup Başkanvekili Haluk Koç, her iktidar ve dolayısıyla TBMM’deki iktidar grubu değişikliğiyle yaşanan ve buradaki polis memurları ile amirlerinin kaygılanmasına yol açan toplu tayinleri TBMM Başkanı Arınç’a sordu. 
     TBMM Başkanlığı’ndan Koç’a verilen yanıtta, 22.Dönem’de TBMM Koruma Müdürlüğü Merkez ve Milli Saraylar Koruma Şube Müdürlüğü’nde toplam 373 personelin İçişleri Bakanlığı’nca başka birimlere atandığı bildirildi. Yanıtta, yine TBMM Koruma Müdürlüğü Kuruluş, Görev ve Çalışma Yönetmeliği kapsamında aynı süre içerisinde toplam 334 personelin tayinlerinin de TBMM’ye çıkartıldığı açıklandı. 
     
     ÖNCEKİ DÖNEMLERDE KAYIT YOKMUŞ 
     CHP’li Koç’un 1983’ten itibaren her dönemde TBMM’de görevlendirilen emniyet personelinin ayrı ayrı dökümünü sormasına karşın, Meclis Başkanlığı’nın bu konuda "22. 
     Dönemden önce herhangi bir kayıt tutulmadığından geçmiş dönemlere ait bilgi verilememektedir" karşılığı vermesi dikkat çekti. İçişleri Bakanlığı’ndan rahatlıkla alınabilecek bu bilginin aktarılmaması dolayısıyla, alınan gönderilen polis sayısını önceki dönemlerle kıyaslayabilecek bilgiye ulaşılamadı. 
     22. Dönem içerisinde, TBMM Koruma Müdürlüğü’nde görevli 7 
     personel hakkında ise Emniyet Örgütü Disiplin Tüzüğü hükümlerine göre soruşturma açıldığı kaydedilen yanıtta, bu 7 personelin soruşturma sonucunda ceza almaları nedeniyle İçişleri Bakanlığınca başka görevlere atandıkları duyuruldu. Bu 7 kişi dışında hakkında öninceleme yapılan TBMM’de görevli emniyet personeli bulunmadığı da ifade edildi. Yanıtta, Emniyet Genel Müdürlüğü’ne rütbeli personelin iadesinde ise "liyakat ve ehliyet durumunun esas alındığı" da bildirildi. 
     
     500 YTL TAZMİNAT VAR 
     TBMM’de görev yapan polisler, başka birimlerde görev emsallerine göre 500 YTL civarında daha fazla maaş alıyor. 
     Tazminat olarak ödenen bu para dolayısıyla birçok polis siyasilerle temasa geçerek TBMM’de görevlendirilmek için çaba sarfediyor. Deneyim kazanmış polislerin Meclis’ten uzaklaştırılmasıyla birlikte, yeni gelen yüzlerce memur uyum döneminde TBMM’de büyük güçlükler yaşıyor ve bu durum zaman zaman ziyaretçilere de yansıyor. 

ANKA 
     
</TEXT>
</DOC>
