<DOC>
<DOCNO> 393464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy36.html </URL>
<DATE> 2005/11/09/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Bakan Şahin 'Cep'ler kesinlikle dinlenmiyor 
</HEADLINE>
<TEXT>

     Başbakanlık ve bağlı kuruluşlarının 2006 bütçesi, TBMM Plan ve Bütçe Komisyonu'nda kabul edildi. 
     Komisyonun bugünkü çalışmalarında Başbakanlığın yanı sıra MİT Müsteşarlığı, MGK Genel Sekreterliği, Atatürk Kültür, Dil ve Tarih Yüksek Kurumu, TÜBİTAK, TÜBA, Gençlik ve Spor Genel Müdürlüğü, Başbakanlık Yüksek Denetleme Kurulu, Vakıflar Genel Müdürlüğü, Devlet Personel Başkanlığı ve Diyanet İşleri Başkanlığı'nın 2006 yılı bütçeleri görüşüldü. 
     Devlet Bakanı ve Başbakan Yardımcısı Mehmet Ali Şahin, milletvekillerinin soru ve eleştirilerini cevaplarken, yasal dinlemeler dışında, özellikle milletvekillerinin telefonlarının dinlenmesinin söz konusu olmadığını söyledi. 
     Hükümet olarak bu konuda çok hassas davrandıklarını söyleyen Şahin, hükümetlerinin ''gizli bir gündemi'' bulunmadığını bildirdi. Şahin, ''Bizim tek gayemiz, Cumhuriyetimizi genişletmek ve geliştirmektir. Vatandaşlarımıza 'ne güzel devletim ve Cumhuriyetim var' dedirtmektir'' diye konuştu. 
     Şahin, basın mensuplarının akredite edilmesinde farklılık yapılmasının mümkün olmadığını belirterek, ''Bunu, benim arkadaşım da yapsa karşı çıkarım. Biz geçmişte eleştirdiğimiz şeyi kendimiz yapmayız. Benim konuşacağıma basın karışmıyorsa ben de onların ne yazacağına karışamam'' dedi. 
     Devlet Bakanı Mehmet Aydın ise soru ve eleştirileri yanıtlarken, hutbelerde Atatürk ve silah arkadaşlarının anıldığını, buna özellikle dikkat edildiğini belirterek, ''Bazı görevliler buna uymuyor olabilir. Ama biz, bu konuda çok titiz davranıyoruz. Ben ömrünün yarısı cephelerde geçmiş bir babanın oğluyum'' diye konuştu. 
     Aydın, Diyanet İşleri Başkanlığı'nın bünyesinde nefret aşılayan görevliler bulunmadığını belirterek, ''Hiç kimse bir iyileştirme olmadığını söyleyemez'' dedi. 
     
     ALEVİLİK 
     Alevilikle ilgili soruları da yanıtlayan Aydın, Aleviliğin de Sünnilik gibi tek boyutlu olmadığını, bu gibi hassas konular tartışılırken dikkat edilmesi gerektiğini söyledi. Aydın, Aleviliğin Diyanet'in içine alınmasını savunanların yanı sıra buna karşı çıkanların İslam'ın içinde olduğunu, dışında olduğunu, farklı bir din olduğunu veya bir başkaldırı kültürü olduğunu savunanlar bulunduğunu ifade ederek, ''Benim ve Diyanet'in görüşü ise Alevilik İslam'ın içindedir'' dedi. 
     İbadet kavramının da dikkatli kullanılmasını isteyen Aydın, farklı bir ibadet tanımının farklı bir mabet gerektireceğini belirterek, vatandaşın buna itiraz edeceğini söyledi. Aydın, bu konuda sosyal boyut ile milli birlik konusunun göz önünde tutulması gerektiğini ifade ederek, ''Alevilik, İslami bir yorumdur'' diye konuştu. 
     Aydın, kendisine ve Diyanet'e göre, cemevlerinde birlik, beraberlik, kadın-erkek eşitliği gibi güzel şeyler olduğunu belirterek, Bektaşi tekkelerinin de buna örnek olarak gösterilebileceğini söyledi. 
     Bakan Aydın, kaçak Kuran kurslarını hiçbir zaman savunmadıklarını, Diyanet İşleri Başkanlığı'nın bu tür kurslarla mücadele ettiğini kaydetti. 
     Daha sonra yapılan oylamada, Başbakanlık ve bağlı kuruluşlarının 2006 bütçesi ile 2004 yılı kesin hesapları kabul edildi. 
     Bu yıl ilk kez MİT ve MGK'nın bütçeleri de komisyonda okundu. Buna göre, 2006 yılı için MİT'e 352 milyon 570 YTL, MGK'ya ise 10 milyon 971 bin YTL bütçe ayrıldı. 
     
</TEXT>
</DOC>
