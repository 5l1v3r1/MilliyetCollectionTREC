<DOC>
<DOCNO> 374794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo20.html </URL>
<DATE> 2005/09/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şenol Güneş Malatyaspor maçında oyun olarak iyi sonuç olarak kötü idik 
</HEADLINE>
<TEXT>

     Trabzonspor Teknik Direktörü Şenol Güneş, Malatyaspor maçının oyun olarak iyi ama sonuç olarak kötü olduğunu söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Malatyaspor maçında yitirilen 2 puan olduğunu hatırlatarak, ''Malatyaspor karşılaşması, oyun olarak iyi ama sonuç olarak kötü bir maç oldu. Takım savunması ve takım hücumu gayet iyiydi. Ama bireysel becerilerde eksiklerimiz var. Rakibe çok az pozisyon verdiğimiz bir maçta 3 tane oyuncumuzun aynı topu geri pas yaparken oluşan bir penaltı var. Onun dışında belki 2-3 tane yan top var. Bütün futbolcularımız maçı kazanmak için ellerinden gelen gayreti gösterdiler. Onlar adına üzülüyorum'' dedi. 
     Güneş, hakemlerle ilgili konuşmak istemediğini belirterek, ''Biz, hakemlerle maç kazanmak ya da kaybetmek istemiyoruz. Beyanımız da olmaz. Hatta oyuncularımızı da uyarıyoruz bu konuda. Doğrusu futbol oynamaktır'' diye konuştu. 
     Trabzonspor'un yükselen bir oyun grafiğinin olduğunu kaydeden Güneş, şöyle devam etti 
     ''Hedefimiz her rakipten üstün olmak ve her maçı kazanmak. Benim anlayışım budur. Bu heyecanı oyuncumun da hissetmesini ve hayata geçirmesini istiyorum. Transfer bugün sona eriyor. Transfer artık gündemimizde olmayacak. Bunun faydası artık herkes işine bakacak. Daha önce maalesef etkilenmeler fazla oldu. Bunun sıkıntılarını atlattık. Sezon başından beri fiziksel olarak bir gelişim yaşıyoruz, bunu zihinsel dağınıklık epey engellemişti. Şimdi herkes daha fazla berrak bir zihinle, daha fazla düşünceyle sadece işini düşünecek ve çok daha iyi olacağız.'' Güneş, A Milli Futbol Takımı'na Danimarka maçı için başarı dileyerek, milli takımın tüm Türkiye'nin yüzünü güldüreceğine inandığını söyledi. 
     Güneş, Trabzonspor'un bugünkü kadrosunun gayet iyi olduğunu ve ligdeki yarışı taşıyacak güçte olduğunu da kaydetti. 
     
</TEXT>
</DOC>
