<DOC>
<DOCNO> 376441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy06.html </URL>
<DATE> 2005/09/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İsmail Cem yorumladı 3 Ekim'de ne olur 
</HEADLINE>
<TEXT>

     Eski Dışişleri Bakanı İsmail Cem, AB’nin Türkiye’ye, "adeta bir sanal üyelik modeli, sanal bir müzakere süreci" önerdiğini kaydederek, "3 Ekim’de müzakereler başlamazsa, fazla üzülecek bir durum görmüyorum. Öylesine adaletsiz bir müzakere çerçevesi çizilmiş ki, bunun altı ay gecikmesi kayıp olmaz" dedi. 
     Halen tedavi gördüğü ABD’den e-ileti yoluyla AA muhabirinin sorularını yanıtlayan İsmail Cem, AB ile üyelik müzakerelerinin başlatılması planlanan 3 Ekim öncesinde "Türkiye’ye yapılan haksızlıklar", "sakıncalı aday" muamelesi, üyelikten çok "özel ilişki modeli" karşısında "akılcı" bir politika izlenmesinin yararlı olacağını ifade etti. 
     "Biz bu çirkinliklerde yokuz" deyip çekip gitmenin veya "Başka çare gözükmüyor, katlanacağız" yaklaşımının yanlış olacağını anlatan Cem, şunları kaydetti 
     "3 Ekim’de AB’nin Türkiye ile üyelik müzakerelerini başlatma kararı alacağı varsayımıyla, doğru siyaset şöyle tanımlanabilir 1 AB’nin, Türkiye’ye kabul ettirdiği koşullardaki bir müzakere 
     sürecinin olumsuzluklarını, yaratacağı sorunları, yarıda kesilebileceğini, sonuca varmaması ihtimalinin yüksekliğini bilerek, bu müzakerelere başlamak. 2 AB’nin, kendi hukukunun dışına çıkarak, kendi geleneğini, uygulamalarını, müktesebatını çiğneyerek, kendi gücünü istismar edip Türkiye’nin zaafından yararlanarak Türkiye’ye kabul ettirdiklerini, serbest dolaşım hakkının Türklere kalıcı olarak yasaklanmasından AB hukukunda var olmayan ’azınlık tanımlarının’ yapılmasına kadar, öteki adaylardan farklı muamelenin uygulanmasına kadar her şeyi, Türkiye’nin AB ile ve uluslararası kamuoyunda tartışmaya açması kavga değil, ikna edebilmesi mevcut kuralların bir garabete dönüştürdüğü müzakere sürecini sağlam temellerde yeniden biçimlendirmesi." 
     
     3 EKİM’DE NE OLUR 
     "Ucu açık müzakere sürecinden, referandum öngörülerinden, ikinci sınıf konumlardan, Kıbrıs dayatmasından, Türkiye’nin kendi içinde gerilim yaratacak azınlık tanım ve girişimlerinden ne AB’ye, ne de Türkiye’ye hayır geleceğini" anlatan İsmail Cem, "AB, 1997-2002 döneminde Türkiye’ye tanıdığı hakları, 2004’te geri almıştır. Bir dizi sınırlama getiren, üyeliği değil özel ilişkiyi tarif eden, adeta bir ’sanal üyelik’ modelidir, ’sanal bir müzakere’ sürecidir, şimdi Türkiye’ye önerilen..." görüşünü dile getirdi. 
     Cem, "AB, 3 Ekim’de Türkiye ile üyelik müzakerelerine başlama kararı alır mı" sorusuna, "Muhtemelen evet. Zaten, bu kararı almaktan bir kaybı olmaz. Ayrıca, öyle koşullar var ki, AB gereğinde müzakereye ara verebilir" karşılığını verdi. 
     
     "3 EKİM’DE MÜZAKERELER BAŞLAMAZSA..." 
     Eski Dışişleri Bakanı Cem, "3 Ekim’de Türkiye’nin talebi reddolunursa ya da karar ertelenirse, bunun sonucu ne olur" sorusuna şu karşılığı verdi 
     "Türkiye’de kamuoyu kendini aşırı koşullandırdığı için, ciddi bir şok yaşanır. Bu işin bir yanı. Ben, genel kabullerden farklı düşünüyorum. Müzakereler başlamazsa, doğrusu, fazla üzülecek bir durum görmüyorum. Zira, öylesine çarpık, adaletsiz, tehlikeler taşıyan bir müzakere çerçevesi çizilmiş ki, bunun altı ay gecikmesi kayıp olmaz bilakis, düzeltilme imkanı, ihtimali bile getirebilir. 
     1999 Aralık ayında Helsinki zirvesinin Türkiye’nin üye adaylığını 
     benimserken çizdiği çerçeve ve AB’nin Türkiye ilişkilerini belirleyen 2000 yılı Katılım Ortaklığı Belgesi, Türkiye’nin birincil önemdeki beklentilerini karşılamıştır. Bunlar şöyle özetlenebilir a Üyelik sürecinin güvenilir ve kesin, geri dönülmez olması. b Adaylar arasında eşitliğin korunması. c AB’nin kendi hukuk sistemine, anlayışına, geleneğine, müktesebatına Türkiye ilişkilerinde de aynen sahip çıkması. d Kıbrıs konusunun hukuki önkoşula dönüşmemesi. e AB hukukunda bulunmayan bir azınlıklar sorunu yaratılmaması. Bunlar, maalesef değişmiştir. Müzakere sürecinin tam üyelikle sonuçlanmayabileceği, ucunun açık olduğu serbest dolaşımın Türk vatandaşlarına ilelebet yasaklanabileceği vb. kayda geçirilmiştir. Yani, oyunun kuralları maç sırasında değiştirilmiştir." 
     
     SAPLANTILAR, KORKULAR... 
     Türkiye’nin, AB ile üyelik müzakeresinin başlaması için üzerine düşenleri yaptığını, buna karşılık AB’nin fevkalade başarısız bir sınav verdiğini belirten Cem, "Bazı AB ülkelerinin saplantılarına, korkularına ve hesaplarına öncelikle cevap veren bir çerçeve çizilmiştir. Türkiye’ye karşı ayırımcılık yapıldığı, onunla adeta ’kerhen’ müzakere edileceği, Türkiye’nin üyeliğine pek de ihtimal verilmediği, neredeyse bağıra çağıra bütün dünyaya ilan edilmiştir" dedi. 
     Cem, AB’nin "azınlıklar" yaklaşımının, "Çevresindeki büyük bir coğrafyayı ve İslam dünyasını etkileyebilecek Türkiye gibi bir ülke üzerinde kontrol kurabilmek, ona karşı bir ’koz’ oluşturmak" amacı taşıdığını düşündüğünü anlattı. 
     
     HASTALIK SÜRECİNDE 2. KİTAP 
     Son 2 yıldır devam eden hastalığı ve tedavisi sürecinde, geçen yıl piyasaya çıkan "Türkiye, Avrupa, Avrasya" kitabından sonra, "Avrupa’nın ’Birliği’ ve Türkiye" adlı eserini de yayına hazırladığını ifade eden İsmail Cem, "Uzun süredir üzerinde çalışıyordum, nihayet bu yaz tamamlandı. Kitabımın özelliği ve amacı, geçmişte yaşadığım deneyimden ve günümüz gerçeğinden hareketle, doğru ve etkin bir AB stratejisini oluşturmak, çözüm yollarına işaret etmek..." dedi. 
     
</TEXT>
</DOC>
