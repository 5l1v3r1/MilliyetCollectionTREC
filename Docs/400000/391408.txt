<DOC>
<DOCNO> 391408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko37.html </URL>
<DATE> 2005/11/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Akaryakıtta 'fiş' dönemi başladı... 
</HEADLINE>
<TEXT>

     Akaryakıt istasyonlarında ''fatura-fiş'' dönemi başladı. İstasyonlar, bugünden itibaren müşteri istesin, istemesin akaryakıt satışları karşılığında fatura ya da fiş düzenlemek zorunda olacak. 
     Gelir İdaresi Başkanlığı, 1985'den itibaren uygulamada bulunan akaryakıt istasyonlarında isteğe bağlı fatura ve fiş kesilmesi işlemine son verdi. Buna bağlı olarak da, LPG'ler dahil, bütün akaryakıt istasyonları, belge düzenine geçirildi. 
     Edinilen bilgiye göre bu çerçevede, pompalara yazarkasa kapsamında olsun olmasın, Türkiye'deki bütün istasyonlar, bugünden itibaren, müşterinin isteğine bağlı olmaksızın, sattıkları akaryakıt ürünleri karşılığında fatura, perakende satış fişi ya da yazarkasa fişi verecek. 
     Akaryakıt satış tutarı, 480 YTL'nin üzerinde ise doğrudan fatura düzenlenecek. Bu tutarın altındaki satışlarda da, müşterinin talep etmesi halinde fatura verme yoluna gidilecek. 
     Fatura-fiş verme zorunluluğuna aykırı hareket eden işletme sahiplerine, Vergi Usul Kanunu uyarınca, düzenlenmeyen her belge karşılığında 118 YTL para cezası kesilecek. Büyük hacimli akaryakıt satışlarında ceza tutarı, toplam bedelin yüzde 10'u düzeyinde olacak. Ancak, bu tutar da, 118 YTL'nin altında kalmayacak. 
     
     POMPALARA YAZARKASA 

     Bu arada, 2004 yılı satışları 1 trilyon liranın üstünde olan akaryakıt istasyonları için getirilen pompalara yazarkasa uygulaması da, bugün fiilen devreye girdi. 
     Bu kapsamda bulunan ve pompalarına yazarkasa taktıran istasyonlar, bugünden itibaren akaryakıt alan araç sahiplerine yazarkasa fişi verecek. 
     Maliye Bakanlığı, yazarkasaların imalatı ve montajındaki gecikmeler nedeniyle, bu cihazları taktırmak zorunda olan istasyonlara, mükellefiyetlerini tamamlamaları için ''Daha önce sözleşme yapmak kaydıyla'' yıl sonuna kadar süre verdi. 
     Yapılacak denetimlerde, 1 Kasım'dan önce yazarkasa firmalarıyla sözleşme yapan ve montaj için tarih tespit edilen akaryakıt istasyonlarına herhangi bir ceza uygulanmayacak. Ancak, yazarkasa sözleşmesi bulunmayan ya da montaj tarihini geçiren istasyonlara 420 YTL ceza kesilecek. 
     Pompalardaki yazarkasa fişinde, aracın plakası, alınan akaryakıtın türü, birim fiyatı, miktarı ve ödeme şekli yer alacak. 
     İlk aşamada elle, manuel ortamda toplanan araç bilgileri, ileride depo kapağının yanına takılacak bir çip aracılığı ile otomatik olarak sisteme aktarılacak. 
     
     DENETİMLER BAŞLIYOR 

     Öte yandan Maliye Bakanlığı denetim elemanları, önümüzdeki günlerde, akaryakıt istasyonlarında vergi incelemelerine başlayacak. 
     Türkiye çapında gerçekleştirilecek denetimlerde, istasyonların akaryakıt satışları sırasında belge düzenleyip düzenlemedikleri kontrol edilecek. Yazarkasa kapsamında bulunanlardan henüz pompalara yazarkasa taktırmayanların da sözleşme ve montaj tarihlerini ibraz etmeleri istenecek. 
     
</TEXT>
</DOC>
