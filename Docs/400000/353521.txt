<DOC>
<DOCNO> 353521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonyas03.html </URL>
<DATE> 2005/06/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
''Babalar Günü''nde ünlü babalar... 
</HEADLINE>
<TEXT>

     Bugün dünyanın dört bir yanında kutlanan Babalar Günü'nde, çocuklarının hazırladığı sürprizleri bekleyenler arasında herkesin yakından tanıdığı ünlüler de var. 
     People dergisi, birbirinden ünlü babaları tanıttı. Oscarlı aktris Gwyneth Paltrow'un en az kendi kadar ünlü eşi ''Coldplay'' topluluğunun solisti 28 yaşındaki Chris Martin bunlar arasında. 13 aylık kızı Apple ile mutluluk portresi çizen Martin, parçalarını da bu güzel minikten aldığı ilhamla yazıyor. 
     ''Gladyatör'' filminde arenaları titreten, daha birkaç gün önce de New York'ta bir otel görevlisine telefon atarak hırçınlığını gözler önüne seren aktör Russel Crowe'u yatıştıran tek unsur, minik Charles. 17 aylık Charles'ın yanında ''kuzu'' gibi olan 41 yaşındaki Crowe, onsuz olamayacağını her fırsatta vurguluyor. 
     
     EN ÖRNEK BABA... 

     ''Hayatta en mutlu olduğum an, Lenny'nin uyanıp yanıma gelmesi'' diyen Grammy ödüllü 42 yaşındaki şarkıcı Seal'ın bahsettiği, minik üvey oğlu. 
     Ünlü top model Heidi Klum ile hayatını birleştiren siyah yıldız, Klum'un gerçek babasına zar zor kabul ettirdiği Lenny'yi evladı gibi seviyor. Simsiyah kollarını bembeyaz Lenny'ye dolayıp onu biberonla besleyen Seal, bebeğin altını bile değiştiriyor. 
     Bu kadar şanslı olan Lenny'ye Ağustos ayında kardeş geliyor. Çiftin ilk bebeği için hazırlanan top model Klum, ''Ben Seal'ı baba olarak sevdim'' diyor. 
     Katie Holmes ile nişanlanarak üçüncü evlilik yolunda adım atan Tom Cruise için varsa yoksa evlat edindiği 12 yaşındaki Isabella ve 10 yaşındaki Connor... 
     42 yaşındaki aktör, Nicole Kidman'ın yanında kalan iki çocuğunu her şeyden üstün tutuyor. Ünlü yönetmen, ''War of the Worlds'' filminde çalıştığı Cruise'un bu sevgisini şöyle dile getiriyor ''Sette 'motor' demeye hazırlandığı sırada telefon çalar. Eğer Tom'un çocuklarıysa bütün setteki işler durur ve herkes görüşmenin bitmesini bekler''... 
     
     BÜYÜK, MUTLU AİLE... 

     İkinci evlilik için hazırlanan aktör Jude Law'un boşandığı eşi Sadie Frost'tan olan üç çocuğu Rafferty 8 , Iris 4 ve Rudy 2 babasının gözbebekleri. 
     Aktörlüğün zevkli bir uğraş olduğunu belirten oyuncu, ''Ancak eve gelince beni büyük, mutlu bir aile karşılıyor. Ben de böyle bir aileden geldim. Bu beni çocukken güvende hissettirirdi, şimdi de babayken aynı hissi veriyor'' sözleriyle mutluluğunu anlatıyor. 
     ''Büyük İskender'' filminde Makedonya Kralı'nı canlandıran 29 yaşındaki İrlandalı aktör Colin Farrell, 21 aylık James'in babası. ''Bugüne kadar bulduğum en iyi iş'' dediği babalığı çok seven genç aktör, ''Dünya güzeli bir oğlum var. Ben hep onunlayım, o da babasının nerede olduğunu yüreğiyle hissediyor'' diyor. 
     Latin aktör Antonio Banderas da 8 yaşındaki Stella'nın sevgi dolu babası. Yüz yapısını babasından, renklerini anne Melanie Griffith'ten alan sevimli miniğin geleceği ise biraz ''karanlık''... Banderas, ''Eğer biri onunla çıkmak isterse hemen Desperado filmindeki kostümlerimi giyer, küfrü basar ve 'ondan ne istiyorsun ' derim'' sözleriyle kıskanç bir baba portresi çiziyor. 
     5 yaşında bir kız babası olan genç aktör Ryan Philippe, bebek bekleyen ünlü şarkıcı Britney Spears'ın, önceki beraberliğinden 2 çocuk babası olan eşi dansçı Kevin Federline, 12, 6 ve 4 yaşında üç çocuk babası oyuncu Will Smith, evlat edindiği miniği oğlu gibi seven aktör Hugh Jackman ve Sarah Jessica Parker'ın aktör eşi Matthew Broderick, derginin listesindeki diğer örnek babalar oldu. 

     
</TEXT>
</DOC>
