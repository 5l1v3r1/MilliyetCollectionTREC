<DOC>
<DOCNO> 399802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/axgun02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş Müteahhitler kamerayla izlenecek 
</HEADLINE>
<TEXT>


İstanbul Belediye Başkanı, belediyeye iş yapanların 'çalışıp çalışmadıkları'nı şantiyeleri gözleyecek kameralarla kontrol edileceğini belirtti. Topbaş, '3. Köprü de Boğaz'ın kuzeyine yapılacak' dedi 

İSTANBUL Milliyet 

İstanbul Büyükşehir Belediye Başkanı Kadir Topbaş, belediyenin işlerini üstlenen müteahhitlerin "düzenli çalışıp çalışmadıklarının" kontrolü için, şantiyelerin kamerayla izlenmesi konusunda çalışma yaptıklarını söyledi. 
Kanal D'de yayımlanan ve Abbas Güçlü'nün sunduğu "Genç Bakış" programının bu haftaki konuğu olan Topbaş, İstanbul Teknik Üniversitesi'nde öğrencilerin sorularını yanıtladı. Topbaş, belediyeye iş yapan şirketlerin çalışmalarının daha iyi takip edilmesi amacıyla şantiyelerin kameralarla izleneceğini belirtti. Bu konuda ön çalışma yapıldığını kaydeden Topbaş, şantiye tabelalarındaki bilgilerin de daha sıkı takip edileceğini vurguladı. 
Üçüncü köprünün İstanbul Boğazı'nın kuzeyine yapılacağını da kaydeden Topbaş, "Trafiği ağır vasıtaların ve kamyonların baskısından kurtarmak, bu araçları kent yaşamından ayırmak gerekiyor" dedi. 
Büyükşehir Belediyesi'den eğitim yardımı almak için yapılan başvurulardan dört bininin, eksik evrak nedeniyle iptal edildiğini kaydeden Topbaş, İETT'nin aylık 1.5 milyon YTL zararının olduğunu söyledi. 

'İmar hakkı rant değil' 
Topbaş, "Dubai kulelerinin yapılacağı belediyeye ait arazinin rant amacıyla kullanılmak istendiği" iddiaları ile ilgili olarak da, bölgede daha önce çok daha yüksek yoğunlaşmalara izin verildiğini, gökdelenlerin, plazaların yapıldığını anımsattı. Topbaş, belediyenin kendi arazisiyle ilgili kullanacağı imar hakkının rant olarak görülmemesi gerektiğini açıkladı. 
Üniversite öğrencileri için yurt yapmanın belediyenin görevi olmadığını vurgulayan Topbaş, şöyle konuştu 
"Şöyle bir yaklaşımda bulundum. Yöresel vakıflar var. Bunlara yurt kampusu yapılacak bir alan tahsisi yapılabilir. Buranın spor ve aktivite alanlarını biz düzenleriz. Binaları kendileri yapmak kaydıyla." 

Güllüce açıklaması 
Kapalı mek nlarda sigara yasağı getirilmesi gerektiğini tekrarlayan Topbaş, İdris Güllüce'nin "başvekil" unvanının kaldırılmasıyla ilgili ise "güç ve iradenin yitirildiğine ilişkin yanlış anlayışın ortaya çıkmaya başlaması" üzerine böyle bir işlem yaptığını vurguladı. 
Sahillerin ve ana arterlerin çok daha aydınlık hale getirilmesi için çalışmaların devam ettiğini belirten Topbaş, "Aydınlatma çalışmalarımız hızlı bir şekilde devam etmektedir" dedi. 



</TEXT>
</DOC>
