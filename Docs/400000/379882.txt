<DOC>
<DOCNO> 379882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun13.html </URL>
<DATE> 2005/09/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Blair'in eşinin yatak örtüsü Türkiye'den 
</HEADLINE>
<TEXT>

     Özcan DURUSOY DHA 

      DENİZLİ’nin Buldan İlçesi'nde üretilen el dokumaları, Türkiye’de ve dünyada ünlülerin tercihi oldu. ABD Başkanı George Bush’un eşi Laura Bush, Başbakan Recep Tayyip Erdoğan’ın işe Emine Erdoğan, İtalya Başbakanı Silvio Berlusconi, California Valisi Arnold Shwarzenegger’den sonra İngiltere Başbakanı Tony Blair’in eşi Cherie Blair de Buldan dokuması yatak örtüsünü tercih etti. 
     Binlerce yıllık dokumacılık geleneği ile dünyaca ünlü dokumalar üreterek haklı bir üne sahip olan Buldan’da Kaymakamlık tarafından kurulan Buldan El Sanatları Merkezi’nde BELSAM Tony Blair’in eşinin istediği özel el dokuma yatak örtüsü ve şallar dokunmaya başladı. Tarihte ataları Genç Osman’ın gömleği, Barbaros Hayrettin Paşa’nın şalı ve Yıldırım Beyazıt’ın kızının gelinliğini dokuyan Buldanlı ustalar da artık dünya ünlülerine mal dokuyor. 
     BELSAM’ın Müdürü Mehmet Gürsoy, Tony Blair’in eşi Cherie Blair için dokudukları şal ve yatak örtüsünü önümüzdeki günlerde göndereceklerini söyledi. Gürsoy, yetiştirdiği ipek böceklerinden elde edilen ipeklerden kök boya kullanarak ve tamamen el tezgahlarında dokudukları ürünlerin 3 bin yıllık dokumacılık geleneğinin meyvesi olduğunu belirterek sözlerini şöyle sürdürdü 
     Yıllar geçse de değerinden ve kalitesinden kaybetmeyecek bu dokumalarımızın tamamı yurt dışına ve çok özel müşterilerimize gönderiliyor. Son olarak İngiltere Başbakanı Tony Blair’in eşi de bizim dokumalarımızın ününü duymuş. Çok özel siparişlerde bulundu. İsteklerini dokumaya başladık, bitirmek üzereyiz. En kısa zamanda kendisine ulaştıracağız.'' 
     
</TEXT>
</DOC>
