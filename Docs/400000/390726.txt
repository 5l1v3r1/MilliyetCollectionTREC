<DOC>
<DOCNO> 390726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur06.html </URL>
<DATE> 2005/10/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yarın Kadir gecesi... 
</HEADLINE>
<TEXT>

     Diyanet İşleri Başkanı Ali Bardakoğlu, ''Kadir gecesi, Kur'an'ın övdüğü, esenlik ve güvenliğin her tarafa yayıldığı, sema kapılarının açıldığı, dua ve tövbelerin kabul edildiği kutlu bir gecedir'' dedi. 
     Bardakoğlu, yayınladığı mesajda, 30 Ekim Pazar gününü yarın Pazartesi'ye bağlayan gece ''Kadir Gecesi''nin idrak edileceğini hatırlattı. 
     Kadir Gecesi'nin, yaradılış bilgisinin ders kitabı, bütün kainatın ve varoluşun özeti olan Kur'an'ın indirildiği gece olduğunu vurgulayan Bardakoğlu, şunları kaydetti 
     ''Kadir Gecesi, Kur'an'ın övdüğü, esenlik ve güvenliğin her tarafa yayıldığı, sema kapılarının açıldığı, dua ve tövbelerin kabul edildiği kutlu bir gecedir. Değeri Kur'an'a dayanan bu gecenin değerlendirilmesi, ancak Kur'an'a yönelmekle, onun eşsiz mesajını anlamak ve onun mana ikliminde yol almakla, bütün zamanların Kadir Gecesi bilinip imanın bir aşk, ölümün yeniden bir diriliş olarak kabul edilmesiyle, hayatın peygamber kılavuzluğuyla yaşanıp yaratılanın yaradandan ötürü sevilmesiyle mümkün olacaktır.'' Kur'an'ın, anlaşılmak ve insanlığa rehber olmak için gönderildiğini belirten Bardakoğlu, bu nedenle sadece okumayı öğrenmekle ve okumakla yetinilmeyip içeriğinin de bilinmesi, Kur'an'ın ne anlattığının kavranılması gerektiğini vurguladı. 
     Kadir Gecesi'nin, geçmişi değerlendirerek sorgulama, unutarak ve bilmeyerek işlenen hatalara tövbe edip af ve bağışlanma dileme zamanı olduğunu kaydeden Bardakoğlu, ''Mükafatların sınırsız olarak verildiği bu gece, kalplerimizin, duygu ve davranışlarımızın her türlü kötülükten arınması, iyi ve güzel davranışlarımızın çoğalıp kötü davranışlarımızın azalması, dinimiz hakkında sağlıklı ve doğru bilgimizin artması için yeni adımlar atma zamanıdır'' dedi. 
     Bardakoğlu, şunları kaydetti 
     ''Pek çok hayır ve bereketi bünyesinde barındıran, manevi haz ve vecdin doruğa ulaştığı bu mübarek gecede, Yüce Allah'ın bizlere bilgi, anlayış ve ihlas vermesi, doğruyu bulduktan sonra kalplerimizi saptırmaması ve bizi affetmesi için dua edelim. İhtiyaç içerisinde ve zor şartlar altında yaşamını sürdürmek zorunda kalan insanlarımızın maddi ve manevi yardımlarına koşarak sıkıntılarını paylaşmaya, acılarına ortak olmaya çalışalım.'' 
     
</TEXT>
</DOC>
