<DOC>
<DOCNO> 375728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko12.html </URL>
<DATE> 2005/09/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Otomotiv sektörü AB'ye çalıştı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, yılın 8 ayında ihracatının yüzde 68.2'sini Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 71.9'u buldu. 
     Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, ocak-ağustos döneminde gelişmiş batı ülkeleri başta olmak üzere, 5 kıtada toplam 167 ülke ve özerk bölgeyle 13 serbest bölgeye ihracat yaptı. 
     Toplam 8 milyar 379 milyon 190 bin dolarlık otomotiv ihracatının, 5 milyar 719 milyon 789 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 68.2'sini karşılarken, AB üyesi 24 ülkenin, 143 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında Almanya, İtalya, Fransa, İngiltere ve İspanya'ya yapılan ihracat, 4 milyar 211 milyon 164 bin dolar ile toplam otomotiv ihracatının yarısından fazlasını oluşturdu. 
     AB üyesi Hollanda, Belçika, İrlanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 71.9'u buldu. 
     Bu iki ülkeye ocak-ağustos döneminde 309 milyon 078 bin dolarlık ihracat gerçekleştirildi. Toplam otomotiv ihracatının yüzde 3.7'sinin yapıldığı ve yakın gelecekte AB üyesi olması beklenen Romanya'da yüzde 135.4, Bulgaristan'da ise yüzde 67.6 oranında artış kaydedildi. 
     AB üyesi ve aday ülke konumundaki toplam 26 ülkeye 6 milyar 28 milyon 867 bin dolar ihracat yapılırken, kalan 141 ülkeye gerçekleştirilen ihracat ise 2 milyar 690 milyon 922 bin dolar ile sınırlı kaldı. 
     
</TEXT>
</DOC>
