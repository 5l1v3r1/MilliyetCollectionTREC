<DOC>
<DOCNO> 376969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/bila.html </URL>
<DATE> 2005/09/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türk-Kürt kırılması büyümeden nasıl önlenir 
</HEADLINE>
<TEXT>


Yaşamın günlük akışında aksama yoksa endişelenmeye de gerek yoktur. Günlük akışla bağdaşmayan belirtiler ise sorun işaretidir. 
Türkiye'de, son günlerde gözlenen Türk-Kürt gerginliği günlük yaşama sıçrama eğilimi gösteriyor. Bu da olağan akışta aksamalara neden oluyor. Bazı olayları bu anlamda "işaret fişeği" sayabiliriz. 
İşte bazı örnekler... 
Yalova, İzmir, Diyarbakır, Batman gibi illerimizden, Akçakoca, Urla, Seferihisar gibi ilçe ve bazı belde ve köylerimizden gelen haberler, "Türk-Kürt gerginliğinin toplumsal dokuya" dokunmaya başladığını gösteriyor. 

Sosyal bir olgu 
Batıdaki yerleşim birimlerimizde, Kürt kökenli esnaflar dükk nlarını kapatmaya, tası tarağı toplayıp geldikleri yere gönderilmeye zorlanıyor. Keza, Güneydoğu illerimizde, oralı olmadığı anlaşılan vatandaşlarımıza satış yapılmıyor, dükk n kapalı veya o mal satılık değil yanıtları veriliyor. Kürt kökenli inşaat veya fındık işçileriyle yöre sakinleri arasında çatışmalar oluyor. 
Bunlar gerginliğin günlük yaşama yansımaya başladığını, Türk-Kürt kırılmasının sosyal bir olguya dönüşmekte olduğunun işaretleri. 
Kuşku yok ki, bu olayları besleyen siyasal gerginlik. Bu gerginlik ortamı dağıtılıp normalleştirilmedikçe, kırılmanın yaygınlaşmasını önlemek de zor olacaktır. Çünkü, bu süreç, ilgili ilgisiz, sorumlu sorumsuz, masum, suçlu herkesi çatışmaya hazır bir karşıtlığa itiyor. 

Sağduyu çağrısı 
Olayların toplumsal bir tartışmaya dönüşmemesi için sağduyu çağrıları yapıldı, yapılıyor. Cumhurbaşkanı, Başbakan, muhalefet liderleri bu çağrılarını tekrarlıyorlar. Ancak, çağrı yapmak yeterli olmuyor. Sağduyunun h kim olabilmesi somut önlemlere bağlı. 
Sağduyunun h kim olabilmesi için öncelikle tahriklerin önlenmesi gerekli. Gemlik miting girişiminde görüldüğü gibi. Bu mitingi düzenleyenlerin amacı toplumu tahrik etmek, görecekleri tepkiyle, "mağduriyet" propagandası yapmaksa, o ayrı. Ama amaçları bu değilse, böyle bir girişimin Bozüyük'teki gibi tepkilere yol açacağını hesaplamaları gerekirdi. Bunu göze alarak yola çıkmak, sağduyuyla bağdaşacak bir hareket değil. 

Sürpriz değil 
Devlet açısından bakıldığında ise yine Gemlik miting girişiminin yol açtığı olayların sürpriz olmaması gerekir. Onlarca otobüsün, onlarca ilden ve ilçeden geçerek Gemlik yakınlarına kadar gelmesinin yol boyu yaratacağı gerginliği tahmin etmek için uzman olmaya gerek yok. 
Eğer devlet, güvenlik gerekçesiyle bu mitinge izin vermeyecekse, girişimler başından önlenebilir, bu yolculuğun akıbeti bir kaymakam, bir karakol amiri veya komutanının anlık kararlarının isabetine bırakılmayabilirdi. 
Yok, eğer, bu mitingin yapılmasına izin verilecek idiyse, o zaman da, güvenlik içinde yapılması sağlanmalıydı. 
Ancak ikisi de yapılmadı ve Bozüyük'te ilçe yöneticilerinin gayretleriyle bir facia önlenmiş oldu. Oysa, Türkiye'nin içine sürüklendiği sorunun boyutları, bu tür tahriklere, provokasyonlara uygun eylemlerin akıbetini tesadüflere bırakmayacak kadar büyüktür. 

Kafa yorulmalı 
İşin, terör ve silahlı teröristlerle silahlı mücadele boyutu ayrı, siyasal ve sosyal boyutu ayrı. Bu boyutta başta hükümet olmak üzere bütün sivil otoritelere, sivil toplum kuruluşlarına, herkese ve her kesime görev düşüyor. Sorunu ortaya atmak yetmiyor. Öncelikle oluşan gerginliği ortadan kaldırmak, somut kararlar almak gerekiyor. İçinden geçtiğimiz süreçte "Türk-Kürt ayrışmasının" yayılmaması, günlük yaşamı etkisi altına almaması, toplumsal dokuyu bozmaya başlamaması için neler yapılabileceği üzerinde herkesin ve her kesimin kafa yorması gerekiyor. 
Bu kırılmayı önlemenin ilk adımı, bu konuda ciddi ve samimi kafa yormaktan geçiyor. Her şeyi 3 Ekim'le izah etmek ve ona endekslemek sığ kalıyor. 



</TEXT>
</DOC>
