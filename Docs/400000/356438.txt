<DOC>
<DOCNO> 356438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/ekonomi/eko03.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten Rusya'ya dev yatırım 
</HEADLINE>
<TEXT>


Arçelik, Moskova'ya 110 kilometre uzaklıktaki Kirzaç kasabasında 58 milyon euroya mal olacak yıllık 900 bin adet üretim kapasiteli buzdolabı ve çamaşır makinesi fabrikasının temelini attı 

CENK BAŞLAMIŞ Moskova 

Avrupa'nın en büyük beş beyaz eşya şirketi arasında yer alan Arçelik, Moskova yakınlarındaki Kirzaç kasabasında yeni bir fabrikanın temelini attı. 58 milyon euroluk yatırımla kurulacak Beko LLC fabrikasının gelecek yıl üretime başlaması planlanıyor. Temel atma töreninde konuşan Koç Holding Dayanıklı Tüketim ve İnşaat Grubu Başkanı Bülent Bulgurlu, Rusya'daki yatırımlarının büyüklüğünün 161 milyon euroya ulaştığını söyledi. 
Arçelik Genel Müdürü Gündüz Özdemir de aşamalı olarak yılda 900 bin buzdolabı ve çamaşır makinesi üretecek fabrikanın yaklaşık bin kişiye iş olanağı sağlayacağını bildirdi. Koç Holding'in "Her Avrupalı'nın evinde bir Koç ürünü" hedefini yakalamaya çalıştıklarını söyleyen Özdemir, yıl sonunda 3 milyar euroluk ciroya ulaşmayı planladıklarını belirtti. 
Kirzaç'ın bağlı olduğu Vladimir bölgesinin Valisi Nikolay Vinogradov, Arçelik'e yatırım kararı için teşekkür etti. Türkiye'nin Moskova Büyüklelçisi Kurtuluş Taşkent, Arçelik'in Vladimir'e yatırım yapan üçüncü Türk şirketi olduğunu, bölgedeki yatırımların tutarının 250 milyon dolara ulaştığını, bunun da Rusya'daki toplam Türk varlığının yüzde 10'una denk düştüğünü söyledi. 
Avrupa'da beyaz eşya pazarının yüzde 7'sini elinde bulunduran Arçelik'in Rusya'ya yatırım kararında pazarın büyüklüğü, gelişme potansiyeli, rekabet koşulları ve coğrafi yakınlık gibi unsurlar rol oynadı. 




</TEXT>
</DOC>
