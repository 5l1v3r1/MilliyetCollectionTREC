<DOC>
<DOCNO> 350899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun11.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana evlenme sözü vermişti' 
</HEADLINE>
<TEXT>


OSMAN KARA İstanbul 

Fotoğrafçı Mehmet Gülbiz'i evinde bıçaklayarak öldürdüğü iddiasıyla yargılanan İranlı Parisa Ehteshamnia, evlenme sözü verdiğini öne süren Gülbiz'in kendisine tecavüz ettiğini ve çektiği çıplak fotoğraflarla da tehdit ettiğini öne sürdü. Beyoğlu 2. Ağır Ceza Mahkemesi'ndeki duruşmada Parisa'nın savunması tercüman aracılığıyla alındı. Sürekli ağlayan Parisa, "İddianamede sadist olduğum yazılıyor. Doktor teşhisi mi var Mehmet'i öldürmek için plan yapmadım" dedi. 

'Beni bıçakla yaraladı' 
Gülbiz'in fotoğraflarını göstermek için kendisini stüdyoya davet ettiğini öne süren Parisa, "İçeri girdikten sonra zorla tecavüz etti" dedi. Sevişme sırasında gözünü ve ellerini bağladığı Gülbiz'in, sakladığı fotoğrafları almak istediğini kaydeden Parisa, "Ellerini ipten kurtararak beni bıçakla birkaç yerimden yaraladı. Elimle itince yere düştü. Bıçağı elinden aldım. Kaç darbe vurduğumu hatırlamıyorum" diye konuştu. Parisa'nın tutukluluk halinin devamına karar veren heyet, duruşmayı erteledi. 


</TEXT>
</DOC>
