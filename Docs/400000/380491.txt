<DOC>
<DOCNO> 380491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/uras.html </URL>
<DATE> 2005/09/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Okullar bağışsız ayakta kalamaz 
</HEADLINE>
<TEXT>


Devletin imk nları sınırlı. Eğitime bugün verilen paradan daha fazlasını ayırmak mümkün değil. Eğitime bugün ayrılan para ile de bu sayıda öğrenciye iyi eğitim verme şansı yok. İşte onun için, çocuklarımızın daha iyi yetişmesinin önemine inananların, imk nları ölçüsünde sistemi desteklemeleri şart. 
Okul ve yurt yaptırmak için insanlarımız, kurumlarımız bağış yapıyor. Milliyet gazetesi olarak uzun süredir büyük çaba içindeyiz. Daha çok hayır sahibinin, daha çok okul ve yurt yapmasını, burs vermesini teşvik ediyoruz. Ailelere çocuklarını okula göndermelerinin önemini anlatmaya çalışıyoruz. 
Ama okul yapmakla, yurt yapmakla iş bitmiyor. Önce öğretmen bulmak, öğretmenlerin insanlık haysiyetine yaraşır biçimde yaşamlarını sürdürmelerine ve tüm güçlerini çocukları yetiştirmeye verecek şartları sağlamak gerekiyor. Sonra okulların, yurtların bakımı, temizlenmesi, ısıtılması, aydınlatılması için para bulmak gerekiyor. 

Okul yapınca iş bitmiyor 
Dahası var. Bu okullarda çocukları okuyanların, yurtlarda çocukları kalanların da imk nları ölçüsünde sisteme maddi destek vermeleri zorunluluğu var. 
Ama her nedense, halkımız eğitim konusunda her şeyi devletten bekliyor. Çocuklarının okuduğu okula, kaldığı yurda, imk nları ölçüsünde yardım gündeme geldiğinde kıyamet kopuyor. 
Doğurganlık oranının yüksek olması nedeniyle, tamamı okula gitmediği halde, o kadar çok öğrenci var ki, bunlara ne okul, ne derslik yetişiyor, ne öğretmen bulunabiliyor, ne de okulların, yurtların ihtiyaçları karşılanabiliyor. 
Rakamları hatırlatayım 
- İlköğretim ve ortaöğretimde okula giden 13.5 milyon öğrencimiz var. 
- Bunları 575 bin öğretmen eğitiyor. 
- 35.581 ilköğretim okulunun 286.290 dersliği, 6.861 ortaöğretim okulunun 88.937 dersliği var. Bu okullar, bu derslikler her gün temizlenecek. Isıtılacak. Aydınlatılacak. Kırılan camları değiştirilecek. Yanan ampullerinin yerine yenisi takılacak. Sıralar onarılacak. 

Yaşaması için para lazım 
Okul müdürleri, öğretmenler ne yapsın Okullarda "kayıt parasını yasaklamakla, bağış alanı cezalandırmakla" sorun çözülmüyor. Tersine sorunun büyümesine yol açılıyor. Müdürlerin ve öğretmenlerin, okul için para toplama zorunda kalmamaları, okul aile birliklerinin iyi örgütlenmesi ve çalışması ile mümkün olabilir. 
Gerçekleri görerek okul aile birliklerinin örgütlenmesini ve çalışmasını düzenlemek zorundayız. 
Unutmayınız, sanayileşmiş, zengin ülkelerde de okullar, o okulların çevresindekilerin ve öğrenci okutan ailelerin desteği ile, maddi katkıları ile, bağışları ile yaşar. Güçlenir. 
Bütün bunları dikkate almadan okul müdürlerini bağış istiyorlar diyerek küçültmek, karalamak, haysiyetleri ile oynamak yanlıştır. Ceplerine atmak için para topluyorlar ise tabii ki cezalandırılırlar. Ama okul için, daha iyi eğitim vermek için çırpınan, kaynak peşinde koşan eğitimcileri gücendirmeyelim. 



</TEXT>
</DOC>
