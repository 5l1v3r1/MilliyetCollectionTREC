<DOC>
<DOCNO> 364525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/dunya/adun.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursları köşeye sıkıştırdı 
</HEADLINE>
<TEXT>


Londra ve Şarm El Şeyh'teki saldırılar nedeniyle Pakistan'da medrese adı altındaki Kuran kurslarının gündeme gelmesi, Müşerref'i göz yumulan bu kurumlara karşı eyleme zorladı 

DIŞ HABERLER SERVİSİ 


Londra'da 7 Temmuz'daki intihar saldırılarını düzenleyen 4 teröristten 3'ünün Pakistan'daki, "medrese" olarak anılan ancak fiiliyatta Kuran kursu olarak işlev gören kurumlarda eğitim aldığının anlaşılması ve Mısır'ın Şarm El Şeyh beldesinde cumartesi günü düzenlenen terör saldırılarının faili olarak Pakistanlıların adının geçmesi, ülkenin lideri Pervez Müşerref'i zor durumda bıraktı. Devlet Başkanı Müşerref'in emriyle, ülkesinin terörizmle lekelenen imajını düzeltmek için terörist yetiştirdiğinden şüphelenilen Kuran kurslarına baskınlar düzenlenmeye ve şüpheliler tutuklanmaya başlandı. 
Londra bombacılarının Pakistan ile bağlarının ortaya çıkmasının ardından ülkenin kuzeyindeki Kuran kurslarına yapılan bir dizi baskında köktendinci militan olmasından şüphelenilen 300 kişi tutuklandı. Pencap eyaletinde hafta sonu düzenlenen operasyonlarda da çoğu imam 216 kişi, nefret içerikli vaazlar verdikleri için tutuklandı. Diğer yandan Pencap'ta imamların, vaazlarında cami hoparlörlerini kullanması da yasaklandı. 
Batı başkentlerinde olumlu karşılanan operasyon Pakistan'da tepkiyle karşılandı başta Karaçi ve Lahor olmak üzere İslamcılar protesto gösterileri düzenlediler. 
Müşerref, binlerce kayıtdışı medresenin kontrol altına alınması için uğraş veriyor. Geçmişteki benzer girişimler, Pakistan yönetiminin ülkedeki dini grupları karşısına almamak için toleranslı davranması yüzünden ancak kısmi başarı sağlayabilmişti. 
Mısır'daki saldırıların da Pakistanlılar tarafından düzenlenmiş olabileceği ihtimali, Pakistan'ın giderek küresel terörün merkezi haline geldiği izlenimini yarattı. El Kaide lideri Usame Bin Ladin'in Pakistan'da gizlendiği ve Londra - Mısır saldırılarının birbirleriyle bağlantılı olduğu, hatta saldırı emirlerinin Bin Ladin tarafından verildiği iddiaları üzerine dün bir açıklama yapan Müşerref, El Kaide'nin şimdiye kadar 700 adamının tutuklandığını ve örgütün küresel terörü Pakistan'dan idare edemeyecek kadar zayıflatıldığını öne sürdü. 

'İlgileri yok' açıklaması 

Mısır'ın İslamabad Büyükelçisi Hüseyin Haridi, Mısır polisi tarafından aranan 6 Pakistanlının patlamalarla ilgisinin bulunmadığını belirterek, "Pakistan vatandaşları ile Şarm El Şeyh'teki patlamalar arasında herhangi bir bağ olduğunu kabul etmiyoruz" dedi. Diğer ülkelerin vatandaşları hakkındaki soruşturmaların da sürdüğünü, Pakistanlıların kendi güvenliği için arandığını söyleyen Haridi, bu uygulamanın rutin güvenlik kontrolü olduğunu belirtti. 


</TEXT>
</DOC>
