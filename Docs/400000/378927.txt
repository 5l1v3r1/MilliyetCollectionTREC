<DOC>
<DOCNO> 378927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun49.html </URL>
<DATE> 2005/09/16/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Ereli "Ermeni tasarılarını ABD yönetimi olarak desteklemiyoruz" 
</HEADLINE>
<TEXT>

     ABD yönetiminin, ABD Temsilciler Meclisi Uluslararası İlişkiler Komitesi’nin iki ayrı Ermeni tasarısını kabul etmesine karşı olduğu bildirildi. 
     ABD Dışişleri Bakanlığı sözcüsü Adam Ereli, düzenlediği günlük basın toplantısında, komitenin sözde Ermeni soykırımı iddialarını tanımasına ilişkin bir soru üzerine, "Bu konudaki ABD politikası değişmedi" dedi. 
     Ereli, ABD Başkanı George Bush’un bu yıl 24 Nisan tarihli açıklamasında, "Osmanlı İmparatorluğu’nun son yıllarında yaklaşık 1.5 milyon Ermeni’nin zorla sürgün ve katledilmesini, insanlık tarihinin büyük trajedilerinden biri olarak" nitelediğini belirtti ve "ABD aktif olarak, 1915 yılındaki bu zorla sürgün ve katliamın, akademik, sivil toplum ve diplomatik olarak tartışılmasını destekliyor" dedi. 
     Amerikan yönetiminin ABD Temsilciler Meclisi Uluslararası İlişkiler Komitesi’nde dün kabul edilen 195 ve 316 sayılı iki karar tasarısının kabul edilmesini desteklemediğini belirten Ereli, "Bu pozisyonumuzda açık olmayı sürdürüyoruz" diye konuştu. 
     Ereli, "ABD Dışişleri Bakanlığı ve Amerikan yönetimi olarak bizim pozisyonumuz her zaman olduğu gibi kalıyor. Yani, bu konu politize edilmemeli ve ciddi, dürüst ve konuyu analiz etme anlayışı içinde, ilgili taraflar tarafından tartışılmalı" dedi. 
     Bazı komite üyesi milletvekillerinin, TBMM’nin 1 Mart tezkeresini öne sürerek bu kararı verdikleri yönündeki açıklamalarına ilişkin bir başka soru üzerine, Ereli, "Kongre üyelerinin görüşlerine ilişkin yorum yapmayacağım. Kongre üyeleri, kendi pozisyonlarını kendileri anlatmalı. Ben, ABD Dışişleri Bakanlığı adına konuşabilirim. Size de görüşümüzü açıkladım" diye konuştu. 
     Dün komitenin kabul ettiği iki Ermeni tasarısının geleceği, Temsilciler Meclisi Başkanı Dennis Hastert’ın tutumuna bağlı görülüyor. Hastert, bu tasarıları Temsilciler Meclisi Genel Kurul gündemine almadığı takdirde, tasarılar engellenmiş olacak. 
     
</TEXT>
</DOC>
