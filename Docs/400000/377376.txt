<DOC>
<DOCNO> 377376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur18.html </URL>
<DATE> 2005/09/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Van'daki izinsiz gösteride adliyeye sevkedilen 85 kişiden 14'ü tutuklandı 
</HEADLINE>
<TEXT>

     Van'da izinsiz gösteri yaptıkları gerekçesiyle 5 gün önce gözaltına alınan ve adliyeye sevk edilen 85 kişiden 2'si çocuk 14'ü tutuklandı. 
     Alınan bilgiye göre, gözaltına tutulan 17'si çocuk 85 kişinin, Cumhuriyet Başsavcılığı'nda gece yarısına kadar ifadeleri alındı. İfadeler doğrultusunda 17'si çocuk 38 kişi tutuklama talebiyle 4. Ağır Ceza Mahkemesi'ne gönderildi, 47 kişi ise savcılıkça serbest bırakıldı. 
     Mahkemeye sevk edilen 38 kişinin 4. Ağır Ceza Mahkemesi'nde sabah saatlerine kadar devam eden duruşmalarının ardından mahkeme heyeti, 2'si çocuk 14 kişinin ''terör örgütü elebaşı Abdullah Öcalan lehine slogan atma, görevli memura mukavemet ve kamu malına zarar verme'' suçlarından tutuklanmasına, 24 kişinin de 9'u tutuksuz yargılanmak üzere serbest bırakılmasına karar verdi. 
     Terör örgütü elebaşı Abdullah Öcalan'a destek vermek amacıyla Bursa'nın Gemlik İlçesi'nde yapılması planlanan yürüyüşe izin verilmemesi ve Bilecik'in Bozüyük İlçesi'nde yaşanan olaylar üzerine DEHAP'lılar tarafından yapılan basın açıklamasının ardından çıkan olaylarda 21'i çocuk 93 kişi gözaltına alınmış, bunlardan 8'i olaylarla ilgisi olmadığının belirlenmesi üzerine serbest bırakılmıştı. 
     
</TEXT>
</DOC>
