<DOC>
<DOCNO> 384534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy23.html </URL>
<DATE> 2005/10/06/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Erdoğan Chirac benim iyi bir dostumdur 
</HEADLINE>
<TEXT>

     Başbakan Recep Tayyip Erdoğan, ''iyi bir dostu'' olan Fransa Cumhurbaşkanı Chirac'a eleştiriler getirmediğini ifade ederek, ''Maalesef bize yapılan bir eleştiriye sadece bir cevap verdim. Biz AB ülkelerinin kültürüne saygı duyarız, bu ayrı bir konudur. Ama bizim kendi kültürümüz var, medeniyetimiz var. Onların da buna saygı duyması gerekir'' dedi. 
     Erdoğan, İstanbul Büyükşehir Belediyesi ile Dubai International Properties arasında Dolmabahçe Sarayı Medhal Salonu'nda gerçekleştirilen 5 milyar dolarlık Gayrimenkul Yatırım Ortaklığı GYO Anlaşması'nın imza töreninin ardından basın mensuplarının sorularını yanıtladı. 
     Başbakan Erdoğan, bir gazetecinin, ''NTV televizyonunda Fransa Cumhurbaşkanı Chirac'a eleştiriler getirdiniz. Müzakerelerde sizi hayal kırıklığına uğratan liderler oldu mu Eleştirileri neden sayın Chirac üzerinde yoğunlaştırdınız '' şeklindeki sorusu üzerine şunları söyledi 
     ''Fransa lideri benim aslında iyi bir dostumdur. Ben kendisine eleştiriler getirmedim. Maalesef bize yapılan bir eleştiriye sadece bir cevap verdim. O eleştirim şuradan kaynaklandı Türkiye'ye karşı haksız bir eleştiri vardı. AB'nin kültürünü benimsemek gibi bir ifade orada bizi üzmüştür. Biz AB ülkelerinin kültürüne saygı duyarız, bu ayrı bir konudur. Ama bizim kendi kültürümüz var, medeniyetimiz var. Onların da buna saygı duyması gerekir. Entegrasyon noktasında bizim bir sıkıntımız yok. Entegre oluruz, ama asimile olmaya gelince asimilasyona evet dememiz mümkün değildir. Onun için medeniyetler arası ittifak diyoruz. Yoksa bir medeniyeti kalkıp da bizim kimlik değiştirerek benimsememiz asla mümkün değil, bu olamaz. Zaten AB'nin temel anlayışında da farklı kültürleri bir araya getirmek suretiyle zenginleşme yatmaktadır. Bu olduğu takdirde bu iş başarılı bir şekilde yürür. Ama, hayır, illa benim gibi olacaksın, dinini değiştireceksin dediğiniz zaman bu olmaz. Bu insanının yaradılışına da biraz ters düşer. İnanıyorum ki değerli dostum sayın Chirac da bu inceliği gözeterek bu ifadeyi kullanmıştır. Ama belki bir yanlış yansıma da olabilir. Dolayısıyla biz ilk görüşmemizde bunu karşılıklı olarak değerlendirip gereği neyse onu birlikte yaparız.'' Başbakan Erdoğan, ''Kültür birliğinden ne kastediyorsunuz '' şeklindeki soru üzerine de şöyle dedi 
     ''Şu gördüğün çatı bir kültürün eseridir. Kültür en geniş manada ele aldığınız zaman şudur tarihten devralınan maddi ve manevi mirasın tümüdür. Kültürü bu tanım içerisinde alacaksınız. Benim tarihimde ne var, giyiminden kuşamına, yemeğine, oturmasına kalkmasına varıncaya kadar... Yoksa kültür okuyup yazma değildir. Bunlar farklı şeyler. Sen profesör olabilirsin, ama kültürlü olmayabilirsin. Bilgili olmak başka bir şey, kültürlü olmak başka bir şeydir.'' 
     
     YENİ YATIRIMLAR 

     Bir gazetecinin, ''3 Ekim'den sonra Türkiye'ye yeni yatırımlar bekliyor musunuz '' şeklindeki sorusu üzerine Başbakan Erdoğan, bugün imzalanan protokolün o yeni yatırımların başlangıç adımı olduğunu belirtti. 
     Erdoğan, bu atılan adımların arkasından gerek dünyanın değişik ülkeleri, gerek Körfez ülkeleri, gerekse AB ülkelerinden çok ciddi yatırımların Türkiye'ye geleceğine inandığını bildirdi. 
     Şu anda yatırımla ilgili gelişmelerin başladığını ifade eden Erdoğan, örneğin Boğaz'da köprü için talipler bulunduğunu, Türkiye'deki turizm yatırımlarına yönelik olarak da ciddi taleplerin var olduğunu ve sürecin hızlandığını belirtti. 
     Erdoğan, ''Yatırımlarla ilgili 2006 yılı beklentiniz nedir '' şeklindeki soruya ''Daha iyi olacak inşallah. Rakam bugünkünden daha iyi olacak'' yanıtını verdi. 
     Bir gazetecinin, ''Doğrudan yabancı sermayenin işsizliği azaltmadaki önemi açık. Bugün imzalanan 5 milyar dolarlık yatırım anlaşması ne kadar istihdam yaratacak '' şeklindeki sorusu üzerine de Erdoğan, bunun sermayenin nereye yatırıldığıyla yakından ilgili olduğunu ifade etti. 
     Erdoğan, yatırımın teknoloji yoğun bir alana yapılmasının istihdama etkisinin düşük olacağını, ancak hizmet alanı ve tarım sektörüne yatırılması durumunda daha fazla istihdam yaratacağını söyledi. 
     Başbakan Erdoğan, endüstriyel tarıma yatırım yapılmasının istihdamı daha az etkileyeceğini de dile getirerek, ''Yatırımın yapıldığı alanlar çok önemli. O zaman istihdam rakamları ortaya çıkar. Şu anda rakam söylemek gerçekçi olmaz'' dedi. 
     
</TEXT>
</DOC>
