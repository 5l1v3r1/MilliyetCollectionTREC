<DOC>
<DOCNO> 370026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo44.html </URL>
<DATE> 2005/08/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bayanlar güreşte 67 kiloda Hatun Muhcu gümüş madalya kazandı... 
</HEADLINE>
<TEXT>

     23. Dünya Üniversiteler Yaz Spor Oyunları’nda bayanlar güreş müsabakalarında, 67 kiloda Türk sporcu Hatun Muhcu gümüş madalya kazandı. 
     Bayanlar Güreş Final karşılaşmaları, Özel Yamanlar Koleji Spor Salonu’nda yapıldı. 
     67 kiloda Hatun Muhcu, Japon Mami Shinkai ile altın madalya için karşı karşıya geldi. İlk periyodu 1-0 kaybeden Muhcu, ikinci periyotta rakibine tuş olarak gümüş madalyayla yetindi. Bronz madalya için repesaj maçları oynayan iki Türk sporcu da rakiplerine yenilerek madalya kazanamadı. 48 kiloda Filiz Çıkrıkçı, ABD’den Sara Allen Falp’a 2-0 1-0, 5-1 yenilerek bronz madalya şansını kaybetti. 51 kiloda Zeynep Yıldırım da Polonyalı Malgorzata Bucka’yı 2-0 1-0, 2-0 yenmesine rağmen ikinci karşılaşmada ABD’den Mary Kely’e 2-0 1-0, 3-0 mağlup oldu ve bronz madalyadan oldu. Öte yandan, 51, 55 ve 63 kilolarda Olimpiyat Şampiyonu unvanlı sporcular altın madalya kazandı. 51 kiloda 2004 Atina Olimpiyatları Şampiyonu Ukraynalı İrini Merleni, Kanadalı Lindslay Belisle’yi 2-0 1-0, 5-1 yenerek birincilik kürsüsüne çıktı. 55 kiloda yine Atina Olimpiyatları’nda şampiyon olan Japon Saori Joshida, Kanadalı Toya Verbeek’i 2-0 1-0, 2-0 yenerek altın madalya kazandı. 63 kilo finalinde de, Japon Olimpiyat Şampiyonu Kaori Icho, Beyaz Rus Volha Khilko’yu 2-1 0-5, 1-0, 3-0 yenmeyi başardı. Bayanlar güreşte Japon sporcuların başarılı oldukları dikkati çekti. Japonya 4 altın, 1 gümüş, 1 de bronz madalya almayı başardı. Kanada 2 altın, 2 gümüş, 2 bronz, Ukrayna 1 altın, 1 gümüş, 2 bronz, Belarus 1 gümüş, 1 bronz, Polonya 1 gümüş, 1 bronz, ABD 4 bronz, Kore, Fransa ve Rusya da 1’er bronz madalya kazandılar. Türkiye ise Hatun Muhcu ile bir gümüş madalya elde etti. Karşılaşmadan sonra Türkiye’ye madalya kazandırdığı için mutlu olduğunu söyleyen Muhcu, "İlerleyen dönemlerde daha başarılı sonuçlar alacağıma inanıyorum. Bu madalyayı bayan güreşini istemeyenlere armağan ediyorum" dedi. Bu arada, Uluslararası Hakem Çetin Gülbiten 72 kilo finalini yöneterek hakemlik yaşamını noktaladı. 
     
</TEXT>
</DOC>
