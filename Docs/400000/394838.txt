<DOC>
<DOCNO> 394838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo12.html </URL>
<DATE> 2005/11/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hidayet 17 sayı attığı maçta Magic, Cleveland Cavaliers'e yenildi... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 6 maçla devam edildi. 
     Doğu Konferansı'nda sezona kötü bir başlangıç yapan Orlando Magic, sahasında Cleveland Cavaliers'e uzatmalar sonunda 108-100 yenilirken, Hidayet Türkoğlu, maçı 17 sayı, 3 ribaunt ve 3 asistle tamamladı. 
     TD Waterhouse Center'de yapılan ve 15 binden fazla seyircinin izlediği mücadelede, maça ilk 5'te başlayan ve 40 dakika sahada kalan Hidayet, 3 sayılık atışlarda 6'da 4, serbest atışlarda da 5'te 5 isabet yakalarken, 7 kez denediği 2 sayılık atışlarda potayı tutturamadı. 
     Bu sezon oynadığı 6. maçında 4. yenilgisini alan Magic'te Steve Francis, rakip potaya gönderdiği 22 sayı, 6 ribaunt ve 7 asistle takımının en skorer oyuncusu olurken, Dwight Howard'ın 21 sayı ve 16 ribauntla ''double-double'' yapması yenilgiyi engelleyemedi. 
     Cleveland Cavaliers'te ise 49 dakika forma giyen LeBron James, 26 sayıyla maçın en skorer ismiydi. 22 sayı, 9 ribaunt ve 7 asistle maçı tamamlayan Larry Hughes ve rakip potaya 20 sayı gönderen Zydrunas Ilgauskas takımına galibiyeti getiren diğer oyunculardı. 
     
     IVERSONLI PHILADELPHIA LİDERLİĞE YÜKSELDİ 
     Doğu Konferansı Atlantik Grubu'nda Philadelphia 76'ers, konuk ettiği Los Angeles Clippers'ı 113-108 yenerek, galibiyet sayısını 4'e çıkardı ve grubunda liderliğe yükseldi. 
     Philadelphia 76'ers'ın ünlü oyuncusu Allen Iverson'un 28 sayı, 10 asist ve 4 ribauntla ''double-double'' yaptığı karşılaşmada takım arkadaşlarından 5'i daha çift haneli rakamlara ulaştı. 
     Iverson'u, maça yedek başlayan ve 25 dakikada 21 sayı atan Lee Nailon takip etti. Batı Konferansı Pasifik Grubu'nda liderliğini sürdüren Los Angeles Clippers ise ligdeki 7. maçında 2. yenilgisini alırken, Elton Brand 32 sayı ve 11 ribauntla çok iyi bir performans sergiledi. 23 sayı atan Cuttino Mobley ve 20 sayı gönderen Corey Maggette'nin çabaları galibiyet için yeterli olmadı. 
     
     DENVER, TIMBERWOLVES'I 102-91'LE GEÇTİ 
     Kuzeybatı Grubu'nun 2 güçlü takımının karşı karşıya geldiği maçta, Denver Nuggets, sahasında Minnesota Timberwolves'ı 102-91 yendi. 
     Nuggets'te Carmelo Antony 23 sayı, 6 ribaunt ve 5 asistle, Marcus Camby ise 18 sayı ve 22 ribauntla takımlarını galibiyete taşırken, konuk takımda Kevin Garnett 19 sayıda kaldı ve yenilgiyi engelleyemedi. 
     
     Ligde diğer maçlarda alınan sonuçlar şöyle 
     Seattle Supersonics-Toronto Raptors 126-121. 
     Boston Celtics-Houston Rockets 102-82. 
     New York Knicks-Sacramento Kings 105-95. 
     
</TEXT>
</DOC>
