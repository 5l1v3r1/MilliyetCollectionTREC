<DOC>
<DOCNO> 372919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas13.html </URL>
<DATE> 2005/08/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eskişehir'de sosyal yaşamı öğrenciler belirliyor... 
</HEADLINE>
<TEXT>

     Eskişehir'de, sinema, bar ve eğlence merkezlerinin fiyatlarından dekorasyonuna, sanatçı tercihinden film seçimine kadar pek çok konunun, Anadolu ve Osmangazi üniversitelerinde sayıları 45 bini bulan üniversite öğrencilerinin isteklerine göre belirlendiği bildirildi. 
     Arı Sineması Genel Müdürü Selahattin Mansuroğlu, sosyal faaliyetlerden biri olan sinemalarının en yüksek orandaki müşterileri profilini üniversite öğrencilerinin oluşturduğunu belirterek, yaz aylarında öğrencilerin tatile çıkmasıyla müşteri sayısının azaldığını kaydetti. 
     Yaz aylarında sinema izleyicilerinin çoğunluğunu çocukların oluşturmasıyla vizyona giren çocuk filmlerini gösterime soktuklarını anlatan Mansuroğlu, kış aylarında ise üniversite öğrencilerinin ilgisine yönelik filmleri getirdiklerini bildirdi. 
     Kentte 1959 yılından itibaren hizmet veren Kılıçoğlu Sineması'nın Genel Müdürü Ethem Arda da öğrencilerin yaz tatilinden kente döndüğü tarihten yaklaşık 2 hafta sonra sinemaya talebin arttığını ve buna göre filmlerin çeşitlerini belirlediklerini ifade etti. 
     Arda, sinemada öğrencinin önemli bir müşteri potansiyelini oluşturduğunu söyleyerek, öğrencilerin sınavlarının olduğu zamanlarda da sinemaya talebin azaldığını vurguladı. 
     Kentte bulunan iki üniversitenin yaz tatiline girmesiyle sinemaya gelen izleyicinin yüzde 30'a düştüğünü bildiren Arda, şunları söyledi 
     ''Öğrenciler diğer izleyicilere göre film seçiminde daha bilinçli. Filmin yönetmeni, oyuncusu, yapımcısı hakkında bilgi sahibi oldukları için film seçiminde de bilinçli hareket ediyorlar. Bu nedenle biz de vizyona girecek filmleri bu durumu göz önünde bulundurarak seçiyoruz.'' AFM Sinemaları Eskişehir Şube Müdür Yardımcısı Kerim Ulaş Dokuzlar da öğrencilerin sinema severler arasında en önemli potansiyeli oluşturduğunu ifade ederek, AFM Sineması'nın dekorasyonunda gençlere hitap edecek tarzda renk ve biçimlerin seçildiğini ve dinamik iç dekorasyonun tercih edildiğini söyledi. 
     
     EĞLENCE SEKTÖRÜ 
     Eskişehir'de üniversiteli gençlerin yoğun olarak bulundukları eğlence mekanlarından Doors Park'ın Genel Müdür Asistanı İlknur Özen, eğlence sektöründe öğrencinin yüzde 70 ile 80 arasında çoğunluğu oluşturduğunu belirterek, bu nedenle gençlerin beğenisi doğrultusunda programlar hazırladıklarını ifade etti. 
     Öğrenci olmadığı zaman genelde eğlence sektöründe bir durgunluk yaşandığını, yaz tatillerinde şehrin boşaldığını ve bu durumun sektöre olumsuz yansıdığını anlatan Özen, bu yıl yaz okulunun etkisiyle bir istisna yaşadıklarını belirtti. Özen, kent nüfusunun önemli bir kesimini oluşturduklarından fiyatları öğrencilerin bütçesine göre belirlediklerini ifade ederek, şöyle konuştu 
     ''Doors Park restoran, disko, bar, cafeden oluşan kapsamlı bir mekan. Disco bölümüne öğrencilerin katılması için çeşitli etkinlikler düzenliyoruz. Özellikle rock geceleri üniversite gençlerinin ilgisini çekiyor ve onların katılımını sağlamak için bu geceleri düzenleyip, fiyatları ucuz tutuyoruz.'' Ünlü sanatçıları getirirken fiyatların Ankara ve İstanbul'daki eğlence merkezlerinden daha düşük tutulmasına dikkat ettiklerini belirten Özen, sanatçı seçiminde de öğrencilerin isteklerini göz önünde bulundurduklarını kaydetti. 
     
     HAYAL KAHVESİ 
     Hayal Kahvesi'nin İşletme Müdürü Halil Polat da müşterilerin yüzde 90'ını öğrencilerin oluşturduğunu belirterek, kış sezonunda öğrenciler tarafından mekanın disko ve bar bölümüne yoğun talep gösterdiğini, tatil zamanı yaz aylarında ise mekanın daha durgun olduğunu söyledi. 
     Yaz aylarındaki durgunluktan faydalanarak mekanda tadilat çalışmaları yaptıklarını söyleyen Polat, Hayal Kahvesi'nin iç dekorasyonunu her yıl yenileyerek öğrencilere yeni bir mekan sunmaya çalıştıklarını kaydetti. 
     Polat, üniversiteli gençlerin isteği doğrultusunda birçok ünlü ismi ağırladıklarını ve öğrencilerin katılımını sağlamak amacıyla bu yıl içinde haftada bir kez ünlü bir sanatçıyı misafir edeceklerini anlatarak, bir başka gün de rock gecesi düzenleyip yine öğrencilere ev sahipliği yapacaklarını kaydetti. 
     
     LEMAN KÜLTÜR 
     Kentte öğrencilerin yemek yediği, müzik dinlediği, sohbet edip film izlediği bir mekan olan Leman Kültür'ün İşletme Müdürü Zafer Üstünbaş da kentin bütün ticari hayatının öğrenci üzerine kurulu olduğunu belirterek, bazı verilere göre her ay yaklaşık 4 milyon YTL kente getirisi olduğu belirlenen öğrencilerin işletmeciler tarafından göz ardı edilemeyeceğini ifade etti. 
     Üstünbaş, kentte öğrencilerin destekleriyle ticari hayatın devam ettiğini belirterek, kendi işletmelerinin kış döneminde çok yoğun çalıştığını, ancak yaz tatiliyle işlerin azaldığını söyledi. 
     Üstünbaş, üniversitelilerin ilgisini Leman Kültür'e yoğunlaştırmak için kısa bir zaman içerisinde mekanda karikatür okulu oluşturmayı düşündüklerini sözlerine ekledi. 
     
</TEXT>
</DOC>
