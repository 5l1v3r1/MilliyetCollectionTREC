<DOC>
<DOCNO> 363492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur26.html </URL>
<DATE> 2005/07/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
MEB, Özel okulların çerçevesini belirledi 
</HEADLINE>
<TEXT>

     Özel okullar, belirlenen amaçlara ulaşmak için öğrencileri Türkiye’nin Avrupa Birliği’ne AB giriş ve bütünleşmesinin önemi ile gereği üzerinde düşünmeye kendi düzeylerinde bu konularda çözüm üretmeye yöneltecekler. 
     Milli Eğitim Bakanlığı, özel okullarda eğitim-öğretimi, yönetimi, öğrenci kayıt ve kabulü, öğrenci devam ve devamsızlığını, öğrenci nakilleri ve öğrenci başarısının tespiti ile ilgili esasları düzenleyen yönetmelik hazırladı. 
     Özel okulların amacı "öğrencileri Atatürk inkılap ve ilkelerine ve Anayasa’da ifadesini bulan Atatürk milliyetçiliğine bağlı Türk Milleti’nin milli, ahlaki, insani, manevi ve kültürel değerlerini benimseyen, koruyan ve geliştiren ailesini, vatanını, milletini seven ve daima yüceltmeye çalışan insan haklarına ve Anayasa’nın başlangıcındaki temel ilkelere dayanan demokratik, laik ve sosyal bir hukuk devleti olan Türkiye Cumhuriyeti’ne karşı görev ve sorumluluklarını bilen ve bunları davranış haline getirmiş yurttaşlar olarak yetiştirmek" olarak belirtildi. 
     Özel okullar bu amacı gerçekleştirmek üzere şunları yapacak 
     - Öğrencilerin beden, zihin, ahlak, ruh ve duygu bakımından dengeli ve sağlıklı şekilde gelişmiş bir kişiliğe ve karaktere sahip olarak yetiştirilmelerini sağlamak, - Öğrencileri hür ve bilimsel düşünme gücüne, geniş bir dünya görüşüne sahip ve insan haklarına saygılı kişiler olarak yetiştirmek, öğrencilerin topluma karşı sorumluluk duyan yapıcı, yaratıcı ve verimli kişiler olarak yetiştirilmelerini sağlamak, - Okulun bir eğitim-öğretim kurumu olmasının yanı sıra, çevrenin bir kültür merkezi olması gerektiğinden hareketle çevre, aileler ve diğer okullarla iyi ilişkiler kurmak, - Öğrencilerin yetenek ve niteliklerini modern metotlarla geliştirebilmeleri maksadıyla program ve projeler geliştirmek, eğitimin kalitesini yükseltmek, - Öğrencilerin ilgi, istek, yetenek ve yaşlarına uygun beceriler kazanarak yüksek öğretim kurumlarına hazırlanmalarını sağlamak, - Öğrencilerin, okuma, anlama, yazılı ve sözlü iletişimde düşüncelerini düzgün ve tutarlı bir şekilde anlatabilmek, toplum içinde rahat konuşup düşüncelerini açıklayabilmek, amacıyla Türkçe’yi çok iyi kullanmalarını sağlamak, - Öğrencilerin müzik, sahne sanatları, resim ve plastik sanatlar gibi güzel sanatlardaki yeteneklerini geliştirmelerini teşvik etmek, - Öğrencilerin, değişik kültürlerin yer aldığı dünyamızdaki güncel olay ve sorunların bilgi ve bilincinde olmalarını sağlayacak, barış ve adalet ülkülerinin yaygınlaşmasına yardımcı olmak, - Öğrencilerin, sosyal ve kültürel hizmetleri de kapsayan eğitici çalışmalara katılmalarını sağlamak, - Öğrencilerde ilgi ve istek uyandırarak onları bilimsel araştırmaya yöneltmek, teorik ve uygulamalı bilimlerde neden-sonuç ilişkilerini anlamalarına olanak hazırlamak, - Öğrencileri güncel konularda, yakın çevre, yurt ve dünya sorunları üzerinde düşünmeye yönlendirerek olaylara eleştirel bakış açısıyla çözüm üretme becerilerini geliştirmek, - Öğrencilerde yaşadığımız çevrede toprak, su, hava ve gürültü kirliliğini önlemenin duyarlılığı içinde, çevre bilincini uyandırmak ve onları bu sorunlar üzerinde düşünmeye ve çözüm üretmeye yöneltmek, - Öğrencilerin Atatürk’ün "Yurtta barış, dünyada barış" anlayışının felsefesi içinde, öncelikle yurt içinde toplumsal barış ve huzuru sağlamanın önemini kavramalarına ve onları dünyada barış, dostluk ve kardeşliğin asgari koşullarını düşünmeye yöneltmek, - Öğrencileri Türkiye’nin AB’ye giriş ve bütünleşmesinin önemi ile gereği üzerinde düşünmeye kendi düzeylerinde bu konularda çözüm üretmeye yöneltmek, - Öğrencileri, Türkiye’nin ekonomik kalkınmasının ve gelişmesinin kriterleri üzerinde düşünmeye yöneltmek. 
     
     KAYIT 
     Anaokulu, ana sınıfı, uygulama sınıfı ve ilköğretim okulu birinci sınıfına aday kaydı ile öğrenci alınacak. Aday kaydı ile başvuranların sayısı, o sınıfa ait kontenjanı aşarsa noter huzurunda çekilen kura sonucuna göre öğrencilerin kesin kaydı yapılacak. 
     Anaokulu ve ilköğretim okulu aynı kurucuya ait ise istekli anaokulu öğrencileri doğrudan ana sınıfına veya ilköğretim okulu birinci sınıfına, ana sınıfı öğrencileri de doğrudan ilköğretim okuluna kayıt edilecek. 
     Okul öncesi eğitim okulları ile ilköğretim okulu birinci sınıfına öğrenci alımında sınav yapılmayacak. 
     Aday kaydı ve kesin kayıtlarda, çalışma takviminde belirtilen tarihlere uyulacak. 
     
     SINAVSIZ OKULLARA KAYIT 
     Sınavla öğrenci almayan genel liselerin dokuzuncu sınıflarına veya bazı derslerin öğretimini yabancı dille yapan liselerin hazırlık sınıflarına öğrenci kayıtları aday kayıt sistemine göre yapılacak. 
     Aday kaydı ile okula başvuranların sayısı o sınıfa ait kontenjanı aşarsa başvuran öğrencilerin seçimi noter huzurunda kura ile belirlenecek. Aday kaydı ile okula başvuranların sayısı, o sınıfa ait kontenjanı aşarsa aday öğrencinin ilköğretim diploma derecesine göre belirlenecek. Kayıtta diploma notu eşit olan öğrencilerin, eşitlik bozuluncaya kadar 8. sınıftan başlayarak Türkçe, Matematik, Fen Bilgisi derslerinden almış oldukları notlar dikkate alınarak sıralama yapılacak. 
     İlköğretim ve orta öğretim kurumu aynı kurucuya ait okullarda ilköğretim okulundan mezun olan istekli öğrenciler doğrudan, aynı kurucuya ait genel lisenin dokuzuncu sınıflarına veya bazı derslerin öğretimini yabancı dille yapan liselerin hazırlık sınıflarına kaydedilecek. 
     
     MERKEZİ SINAV 
     Merkezi sınav Milli Eğitim Bakanlığı’na Bağlı Özel Öğretim Kurumları Yönetmeliği’nin ilgili maddesine göre yapılacak. İsteyen okul müdürlüklerince sınav yapılması istenen dersler ve sınav sonucunda hangi ders derslerden kaç puan alan öğrencilerin kaydının yapılacağı, Sınav Yürütme Kurulu’na bildirilebilecek. 
     Merkezi sınavla öğrenci alacak bazı derslerin öğretimini yabancı dille yapan liselerin hazırlık sınıflarına öğrenci kayıtları şu esaslara göre yapılacak 
     - İlköğretim okulu bulunmayan orta öğretim kurumlarının hazırlık sınıfına, merkezi sınav sonucunda okula girmeye hak kazanan öğrencilerin kesin kayıtları, çalışma takviminde belirtilen tarihler arasında yapılacak. 
     - İlköğretim ve orta öğretim kurumu aynı kurucuya ait olan okulların hazırlık sınıfına, ilköğretim okulundan istekli öğrenciler doğrudan kayıt edilecek. Kalan kontenjana, merkezi sınav sonucunda okula girmeye hak kazananlar alınacak. 
     - İlköğretim ve orta öğretim kurumu aynı kurucuya ait olan okulların hazırlık sınıfına kaydedilecek öğrencilerin yüzde 50’sini geçmemek üzere ilköğretim okulunun istekli öğrencilerinden geri kalan kısmı da merkezi sınav sonucunda okula girmeye hak kazananlardan alınacak. 
     Hazırlık sınıfına devam etmek isteyen ilköğretim okulu öğrencilerinin sayısının, hazırlık sınıfı kontenjanının ilköğretim okulu öğrencileri için belirlenen kontenjandan fazla olması durumunda, okulca ders yılı sonunda yapılacak sınavda en yüksek puan alan öğrenciden başlanarak hazırlık sınıfı kontenjanının belirlenen oranını geçmeyecek şekilde öğrenci kaydı yapılacak. 
     
     YABANCI DİL TESPİTİ İÇİN SINAV 
     Hazırlık sınıfına kayıt yaptıran öğrencilerin yabancı dil bilgileri okul yönetiminin yabancı dil öğretmenlerinden oluşturacağı komisyonca ders yılı bitim tarihi ile okulun açıldığı ilk hafta içinde belirlenecek bir tarihte yapılacak yazılı ve sözlü seviye belirleme sınavı ile tespit edilecek. 
     Seviye belirleme sınavı, aynı kurucuya ait ilköğretim okulundan mezun olup hazırlık sınıfına kayıt yaptıran öğrenciler için bir merkezi sınav sonucu okula girmeye hak kazanan öğrenciler için de ayrıca bir defa daha olmak üzere en fazla iki defa yapılabilecek. 
     Bu sınavda en az "Geçer" not almak koşuluyla sınavda en yüksek puan alan öğrenciden başlanarak dokuzuncu sınıf kontenjanı kadar öğrenci, dokuzuncu sınıfa devam ettirilecek. 
     Sınava giren öğrencilerin puanlarının eşit olması durumunda, noter huzurunda çekilen kura sonucuna göre kazanan öğrenci dokuzuncu sınıfa devam ettirilecek. 
     Hazırlık sınıflarında bunlardan boşalan kontenjanlara ayrıca öğrenci alınabilecek. 
     Özel fen liselerine, Milli Eğitim Bakanlığı Fen Liseleri Yönetmeliği’nde belirtilen esaslar doğrultusunda öğrenci kaydı yapılacak. 
     Okula devam edecek öğrencilerin kayıtları, çalışma takviminde belirtilen tarihler arasında yenilenecek. 
     
     NAKİLLER 
     Okula öğrenci nakilleri ile ilgili işlemler, Milli Eğitim Bakanlığı’na Bağlı Özel Öğretim Kurumları Yönetmeliği’nin ilgili madde hükümleri ve Milli Eğitim Bakanlığı Orta Öğretim Kurumları Öğrenci Nakil ve Geçiş Yönergesi hükümlerince yapılacak. 
     Okulun ara sınıflarına nakillerde, başvuranların sayısı o sınıfa ait kontenjanı aşarsa noter huzurunda çekilen kura sonucuna, öğrencilerin bitirdiği sınıfın öğretim programındaki derslerden, okulca yapılacak sınav sonucundaki sıralamaya ve başvuru tarihi sırasına göre öğrenci kaydı yapılacak. 
     Okuldaki sınıf mevcutları okul öncesi eğitim sınıflarında 25, ilköğretim okulu sınıflarında ve hazırlık sınıflarında 36, diğer sınıflarda 40, fen liseleri sınıflarında 24 öğrenciden fazla olamayacak. 
     Öğrenci ücretlerinin tespit ve tahsili Özel Öğretim Kurumları Öğrenci Ücretleri Tespit ve Tahsil Yönetmeliği hükümleri doğrultusunda yapılacak. 
     Okulda ücretsiz okutulacak öğrenciler Özel Öğretim Kurumlarında Ücretsiz Okuyacak Öğrenciler Hakkında Yönetmelik esaslarına göre tespit edilecek. Kurum adı geçen yönetmelik hükümlerini yerine getirdikten sonra, ayrıca Bakanlıktan izin alınması koşuluyla daha fazla ücretsiz öğrenci okutabilecek. 
     
     DERS SÜRELERİ 
     Her ders saati, okulun öğretim seviyesine göre, okul öncesi eğitim okullarında 50, ilköğretim okullarında 40, orta öğretim okullarında 45 dakika olacak, blok ders yapılmayacak. 
     İlköğretim ve orta öğretim okulu aynı binada bulunan kurumlarda ders saati süreleri 40 45 dakika olarak uygulanabilecek. 
     Öğrenci başarısının tespitinde dengi okul yönetmelikleri veya kuruma ait Bakanlıkça onaylanmış yönetmeliğin hükümleri esas alınacak. 
     Ödev ve projeler, dengi okul yönetmeliği hükümleri çerçevesinde verilecek, teslim alınacak ve değerlendirilecek. 
     Okullarda yapılacak sosyal etkinliklerde, Milli Eğitim Bakanlığı İlköğretim ve Orta Öğretim Kurumları Sosyal Etkinlikler Yönetmeliği’nin hükümleri uygulanacak. 
     Okulu bitiren her öğrenciye diploma verilecek. Diploma notu ve derecesinin tespiti, dengi okul yönetmeliğine göre yapılacak. Diploma tarihi, dengi okul yönetmeliklerinde belirtildiği şekilde tespit edilecek. 
     Okul birincisinin seçimi, dengi okul yönetmeliğine göre yapılacak. 
     Ders yılının süresi, derslerin başladığı günden sona erdiği güne kadar okulun açık bulunduğu günler sayılarak hesaplanacak. Tatil günleri ile her ne sebeple olursa olsun okulun açık bulunmadığı günler hesaba katılmayacak. 
     Devam-devamsızlıklarla ilgili tüm işlemlerde, dengi okul yönetmeliğinde belirtilen hükümler uygulanacak. 
     
     KILIK-KIYAFET 
     Okulların yönetici odaları, kurucu odası, derslik, laboratuvar, yemekhane, kantin ve spor salonu gibi her türlü bina, tesis ve kampusünde kurucu, kurucu temsilcisi, yönetici, öğretmen, uzman ve usta öğreticiler, diğer personel ile öğrenciler hakkında Milli Eğitim Bakanlığı ile Diğer Bakanlıklara Bağlı Okullardaki Görevlilerle Öğrencilerin Kılık-Kıyafetlerine İlişkin Yönetmelik hükümleri uygulanacak. 
     
</TEXT>
</DOC>
