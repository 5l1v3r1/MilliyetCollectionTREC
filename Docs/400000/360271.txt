<DOC>
<DOCNO> 360271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo05.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polatçı ateş püskürdü 
</HEADLINE>
<TEXT>


Akdeniz Oyunları'ndan dönürken kafile uçağında hostese tacizde bulunduğu iddia edilen milli güreşçi Aydın Polatçı, "Şerefimle, haysiyetimle oynadılar. İftiracılarla mahkemede hesaplaşacağım" diye konuştu 


İspanya'da yapılan Akdeniz Oyunları'ndan altın madalya kazanan ancak kafileyle birlikte Türkiye'ye döndüğü uçakta hostese tacizde bulunduğu iddiaları ortaya atılan milli güreşçi Aydın Polatçı mahkemeye gidiyor. 

'Sadece tartıştık' 
Hostesle arasında servis nedeniyle bir tartışma yaşandığını kaydeden Polatçı, "Ancak daha sonra adının Mustafa olduğunu öğrendiğim bir idareci gelerek avukat olduğunu söyledi ve beni hostese sözlü tacizde bulunmakla suçladı. Bunun üzerine kendisiyle kısa süreli bir tartışmamız oldu. Olay bundan ibarettir. Bana iftira edenlerle mahkemede hesaplaşacağım" dedi. 

'Rezil oldum' 
Türkiye'yi milli mayoyla defalarca yurtdışında başarıyla temsil ettiğini kaydeden Polatçı, şöyle konuştu 
"Olay basına da taciz şeklinde yansıtıldı. Benim şerefimle, haysiyetimle oynadılar. Mutlu bir yuvam, çoluğum çocuğum var. Yaşananlar yüzünden bunalıma girdim ve güreşi bile bırakma noktasına geldim. Kaç gündür evimden dışarı adım atamıyorum. İnsanlar bana 'tacizci' gözüyle bakıyor. Herkesin içinde milli bir sporcu olarak bir hostesi taciz etmem mümkün mü Ben aptal mıyım, böyle bir şey yapayım. Bana iftira atanları mahkemeye vereceğim. Bana yaptıklarının hesabını verecekler." 


</TEXT>
</DOC>
