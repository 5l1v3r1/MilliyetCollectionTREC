<DOC>
<DOCNO> 399098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/dunya/axdun01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapse girmek için ölümü göze alıyorlar 
</HEADLINE>
<TEXT>



Yıllardır savaş ortamında yaşayan Filistinli çocuklar, İsrail cezaevlerini kurtuluş yolu olarak görüyor. Batı Şeria'daki Filistinli çocuklar, cezaevine girip biraz olsun rahat edebilmek ve ailesinin eline bir miktar para geçmesini sağlayabilmek amacıyla, hayatlarını hiçe sayarak İsrail askerlerine saldırırmış gibi yapıyorlar. İsrail ordusu, Batı Şeria'nın kuzeyindeki Nablus kenti yakınlarında kurulu Havara barikatında hemen her gün silahlı ya da bombalı çocukları tutukluyor. 
Balata Mülteci Kampı'ndan 14 yaşındaki Muhammed bu çocuklardan. 15 Kasım'da Havara'da tutuklanıp aynı gün serbest bırakılmış. "Bu hayattan bıktığım için cezaevine girmek istiyordum" diyen Muhammed, tutuklanabilmek için şeker ve öğütülmüş kahve doldurarak "silah" haline getirdiği demir boruyla askerlere saldırdığını anlattı. Muhammed, "Cezaevine girmek istiyordum, çünkü bu yaşadığım hayattan gına gelmişti. Orada okuyabilecektim, dahası elimize biraz da para geçecekti" dedi. 

Her aileye 450 YTL 
Mahk mlardan Sorumlu Filistin Bakanlığı, İsrail cezaevlerine düşen Filistinlilerin ailelerine ayda 450 YTL ödüyor. 
İsrail ordu kaynakları, Havara kontrol noktasında yılbaşından bu yana 50 kadar Filistinli çocuğun kendi "icatları" silahlarla askerlere saldırmaya kalkışmaktan tutuklandığını belirtti. Bu kaynaklara göre, Filistinli çocuklar, barikata yaklaştığında bağıra çağıra elinde silah veya bomba olduğunu söyleyip saldırıya geçmiş gibi yapıyor. Ardından tutuklanıp cezaevine konuyor. Böylelikle ailesi de tutuklu yakınlarına verilen ödenekten yararlanıyor. 


</TEXT>
</DOC>
