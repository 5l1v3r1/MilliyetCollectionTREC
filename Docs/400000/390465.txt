<DOC>
<DOCNO> 390465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy19.html </URL>
<DATE> 2005/10/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bakan Koç Çocukları sevdiğimizden şüphem var 
</HEADLINE>
<TEXT>

     Kültür ve Turizm Bakanı Atilla Koç, "Çocukları sevdiğimizden şüphem var. Öyle olmasaydı son günlerdeki acı olayları yaşamazdık" dedi. 
     3. Dini Yayınlar Kongresi’nin açılışını Bakan Koç ile Diyanet 
     İşleri Başkanı Ali Bardakoğlu yaptı. 
     Açılışta konuşan Koç, dini yayınlara ilişkin çalışmaların Türkiye’de giderek geliştiğini söyledi. Bu alanda başarılı çalışmalar yapıldığına işaret eden Koç, "Ben Frankfurt Kitap Fuarı’nda da söyledim, şimdi de söylüyorum. Benim romancılarımın dünya romancılarından ne eksiği var. Benim din alimlerimin, ilahiyatçılarımın da özellikle İslam ülkelerinin ilahiyatçılarından ne eksiği var, fazlası var" diye konuştu. 
     Bu konuda dış dünyaya açılmak gerektiğini ifade eden Atilla Koç, İstanbul’da oluşturacakları kitap şehriyle bu konuda önemli adımların atılacağını kaydetti. 
     Bu yılki kongrenin konusunun "Türkiye’de Çocuk Yayıncılığı" olarak belirlendiğini hatırlatan Koç, "Çocuklarımız geleceğin mimarıdır" dedi. Koç, şöyle devam etti 
     "Biz çocukları seviyoruz. Doğrusu bu konuda şüphem var. Çocukları sevdiğimizden gerçekten şüphem var. Öyle olmasaydı son günlerdeki acı olayları yaşamazdık. 
     Burada yeni bir yapılanmaya ihtiyaç vardır. Hükümet olarak biz de elimizden geleni yapıyoruz. Bu konuda herkese büyük görevler düşüyor, ama Diyanet İşleri Başkanlığı, ama sivil toplum kuruluşları... Asıl özellikle taşrada hanımefendilerimize büyük görevler düşmektedir. 
     Dünyaya çocuklarımızın pencerelerinden bakmayı öğrenmeliyiz. 
     Çocuklara iyi bir dünya bırakmak bize yüktür, bize düşen şerefli bir görevdir. Çocuklarımızın penceresinden dünyaya baktığımız takdirde bunu gerçekleştirebiliriz." Diyanet İşleri Başkanı Ali Bardakoğlu da toplumun göz nuru çocuklara gösterilen şefkatin insanlığın geleceği için önemli bir adım olduğunu söyledi. 
     Çocukları en iyi biçimde geleceğe hazırlamak gerektiğini ifade eden Bardakoğlu, "Hepimiz biliyoruz ki Yüce Rabbimizin güzel sıfatları vardır. Annenin bebeği için saatlerce uykusuz kalması, kuşların yuvasına gıda taşıması, vahşi hayvanların yavrusunu yetiştirmesi, ’rahman’ sıfatının tecellisidir" dedi. 
     Bardakoğlu, şunları söyledi 
     "Öyleyse bizim çocuklarımıza gösterdiğimiz şefkat de rahman sıfatının tecellisi olmalıdır. Peygamberimiz bir hadisinde der ki 
     ’Kim küçüklerine şefkat, büyüklerine saygı göstermezse bizden değildir’... 
     İnsanlarımıza vicdan eğitimi vermemiz gerekiyor. İrfan, ihsan eğitimi vermemiz gerekiyor. Yuvalardaki, sokaklardaki çocuklarımıza sahip çıkalım. O çocuklar bize emanet olarak bırakıldı. Onların bizim için ilahi bir sınav olduğunu fark edelim. Diplomanın yanında ihsan eğitimi gerekiyor. Din işte burada lazım. Din bize yaradandan ötürü yaradılanı sevmeyi öğretir. Şimdi buna her zamankinden fazla ihtiyaç var." Diyanet İşleri Başkan Yardımcısı Mehmet Görmez de konuşmasında, kongreye ve başkanlığın çocuk yayınlarına ilişkin bilgi verdi. 
     Çocuk yayıncılığının geldiği düzeyin medeniyetin seviyesini gösterdiğini belirten Görmez, "Çocuklara hitap etmek kolay ve sıradan bir iş değildir. Gayesiz maceralar çocuk için yeterli olmaz. 
     Eğlendirmekten çok yeteneklerini geliştirmek gerekir" diye konuştu. 
     Konuşmaların ardından Koç ve Bardakoğlu, kongre kapsamında düzenlenen geleneksel el sanatlarına ilişkin sergiyi gezdi. Koç, burada bir sanatçının yaptığı ebru çalışmasını ilgiyle izledi. 
     
</TEXT>
</DOC>
