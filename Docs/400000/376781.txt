<DOC>
<DOCNO> 376781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo10.html </URL>
<DATE> 2005/09/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türbanlı kaleciden Hakan Şükür’e 'hodri meydan' 
</HEADLINE>
<TEXT>

     
     Ömer BULUT AMMAN, DHA 
     
ERKEK oyunu olarak bilinen futbol, Arap dünyasında bayanlar arasında hızla yayılıyor. Ürdün’de ilk kez kurulan bayan milli futbol takımına çeşitli kulüplerden 35’e yakın futbolcu çağrıldı. Asya Kupası’na hazırlanan futbolcular arasında türbanlılar da var. 
     Türbanlı milli kaleci Nesima Rumaniyye, futbola sokaklarda ilk erkeklerle oynayarak başladığını söyledi. Bayan futbol kulübü açıldığını duyduğunda gidip kaydolduğunu belirten Rumaniyye, zaman içinde milli takıma kadar yükseldiğini kaydetti. Türk futbolu deyince aklına ilk olarak Hakan Şükür’ün geldiğini söyleyen Rumaniyye, "O forvet, ben kaleciyim, ama şut atsa kurtarırım. Kendime güvenim tam" dedi. 
     
     ’TOPLUM KADIN FUTBOLCULARA ALIŞMAKTA ZORLANIYOR’ 
     Takımın diğer türbanlı futbolcusu Asil Berberavi de Türk futbol takımlarının üst düzeyde olduğunu söyledi. Toplumun bayan furbolculara alışmakta zorlandığını belirten Berberavi, ısrarla futbol oynamaya devam ettiklerini ve toplumun kendilerini kabullendiğini kaydetti. Berberavi, "Futbol benim en büyük hobim. Dünya kupası maçlarını, Arap ligi maçlarını küçükken çok seyrederdim. Bir süre sonra kendimi futbol oynar buldum. Önce evde erkek kardeşlerimle, sonra da sokakta oynamaya başlaım. Kulüp açıldığını duyduğumda hemen gittim ve kaydoldum. Şimdi de milli takımdayım. Aslında futbol oynayan bir bayanın toplum tarafından kabul edilmesi oldukça zor. Ben buna bir kişisel özgürlük hakkı olarak bakıyorum" dedi. Berberavi Türk futbolunu Dünya Kupası sırasında tanıma fırsatı bulduğunu ve Hakan Şükür’ü çok sevdiğini dile getirdi. 
     7 yıldır futbol oynayan forvet oyuncusu Hena Ebu Ruz ise, "Ürdün Üniversitesi’nde Beden Eğitimi Bölümü’nde okurken bu işi profesyonel olarak yapmaya karar verdim" dedi. Ruz, Türk milli takımının çok başarılı olduğunu düşündüğünü ifade etti. 
     
     ÜRDÜNLÜ TEKNİK DİREKTÖR TERİM HAYRANI 
     Fatih Terim hayranı olan Milli Takım Teknik Direktörü Mahir Antaji ise, Terim için "Türkiye çok şanslı. Onu yıllardır takip ediyorum. Milli takımda, Galatasaray’da, İtalya’da çok büyük başarılara imza attı. İnanıyorum ki Türkiye onunla Dünya Kupası’na gider. Taktiksel olarak çok büyük bir hoca, ama ben şahsiyet olarak da çok beğeniyorum" şeklinde konuştu. 
     Ürdün’de geçen yıl kurulan bayanlar liginde mücadele eden 6 kulübün yaklaşık 150 oyuncusu bulunuyor. Karşılaşmalar genellikle başkent Amman’daki stadyumda veya çevredeki diğer sahalarda oyanıyor. Çoğu zaman bayan hakemlerin yönettiği maçları erkekler de izleyebiliyor. 
     23 Eylül’de Ürdün’de yapılacak Batı Asya kupası için antrenmanlarına devam eden takım, kupaya erkek takımlarıyla maçyaparak hazırlanıyor. İlk maçında Ürdün 14 yaş altı milli takımın karşısına çıkan bayanlar, ’erkek oyunu’ futbolda yenilmekten kurtulamasa da yaptıkları mücadeleyle erkeklere zor anlar yaşatıyor. 
     
</TEXT>
</DOC>
