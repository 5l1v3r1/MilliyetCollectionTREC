<DOC>
<DOCNO> 374059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun21.html </URL>
<DATE> 2005/08/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hollanda'da İslam okulunu kundaklayanlara ceza 
</HEADLINE>
<TEXT>

     Hollanda'da geçen mart ayında Uden kasabasında İslam ilkokulunu kundaklamaktan sanık, yaşları 17 ve 18 arasında değişen 4 Hollandalı, koşullu hapis ve çalışma cezalarına çarptırıldı. Ancak sanıklar, gözaltı süreleri dikkate alınarak serbest bırakıldı. 
     Den Bosch Mahkemesinde bugün görülen davada, mahkeme heyeti, sanıkların molotofkokteyli atarak okulu yakmaya teşebbüsten suçlu olduğu görüşüne vardı. Mahkeme, 18 yaşındaki baş sanığın altı ayı koşullu, toplam 9 ay hapis ve 200 saat çalışma cezasına çarptırılmasını benimserken, diğer sanıkların da koşullu olarak, 3 ile 7 ay arasında değişen hapis ve 100 ile 160 saat arasında değişen zorunlu çalışma cezalarına mahkum edilmesini kararlaştırdı. 
     Mahkeme, ayrıca baş sanığın, ''alkolle nasıl yaşanması gerektiği konusunda bir süre kurs görmesini'' de kararlaştırdı. 
     Hollanda'da sinemacı Theo van Gogh'un, geçen yıl kasım ayı başında aşırı dinci Fas asıllı bir kişi tarafından öldürülmesinden hemen sonra, Müslümanlara yönelik bir dizi saldırı başlatılmış ve Türklere ait Uden kasabasındaki Bedir adlı İslam ilkokulu kundaklama sonucu tamamen yanmıştı. Daha sonra okulun taşındığı geçici binaya da, mart ayında bir grup Hollandalı genç tarafından ikinci kez kundaklama girişiminde bulunulmuştu. 
     
</TEXT>
</DOC>
