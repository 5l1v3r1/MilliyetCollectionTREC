<DOC>
<DOCNO> 384135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun23.html </URL>
<DATE> 2005/10/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB'den Kıbrıs'ta görüşmeler başlasın çağrısı... 
</HEADLINE>
<TEXT>

     Avrupa Parlamentosu AP Başkanı Josep Borrell, KKTC Cumhurbaşkanı Mehmet Ali Talat ve Rum yönetimi lideri Tasos Papadopulos'a, Annan planı temelinde, Kıbrıs sorununa en kısa zamanda çözüm bulmak hedefiyle en üst düzeyde müzakerelere başlama çağrısı yaptı. 
     KKTC Cumhurbaşkanı Talat da Kıbrıs sorununun çözümü yönünde ortaya koydukları taahhütlere bağlı olduklarını vurgulayarak, ''Müzakerelerin Annan planı temelinde yeniden başlaması ve sorunun çözüme kavuşturularak adanın yeniden birleştirilmesi için gereken her şeyi yapmaya hazırız'' dedi. 
     Kıbrıs konusunda temaslarda bulunmak amacıyla adada bulunan Borrell, dün Kıbrıs Rum kesiminde yaptığı temasların ardından bugün KKTC'ye geçti. AP Başkanı, temasları çerçevesinde ilk olarak KKTC Cumhurbaşkanı Talat ile görüştü. Cumhurbaşkanlığında 1.5 saat süren görüşmenin ardından Talat ve Borrell, ortak basın toplantısı düzenledi. 
     Borrell, Avrupa Parlamentosu'nun Kıbrıslı Türklerle temas grubu oluşturma kararının, Avrupa Birliği ile Kıbrıslı Türkler arasında daha iyi ilişkiler kurmayı amaçladığını vurguladı. 
     Avrupa Parlamentosu olarak Annan planını kuvvetle desteklemeye devam ettiklerini belirten Borrell, Rumların planı reddetmelerinden dolayı hayal kırıklığı içinde olduklarını söyledi. 
     ''Annan planının soruna çözüm bulunması için hala en iyi temel olduğunu düşündüklerini'' ifade eden Borrell, Cumhurbaşkanı Talat ile Rum yönetimi lideri Tasos Papadopulos'a, bu temelde Kıbrıs sorununa en kısa zamanda çözüm bulunması hedefiyle en üst düzeyde görüşmelere başlamaları çağrısı yaptı. 
     KKTC Cumhurbaşkanı Mehmet Ali Talat da Avrupa Parlamentosu'nun Kıbrıslı Türklerle ilişki kurulması amacıyla temas grubu oluşturma kararını selamladıklarını belirterek, ''Avrupa Parlamentosu'nun Kıbrıslı Türklerle ilişki kurmak için temas grubu oluşturması demokrasinin gereği idi, Kıbrıslı Türklerin sesini Avrupa Parlamentosu'nda duyurması için bir gereklilikti ve bu yapıldı'' dedi. 
     Kıbrıs sorununun çözümü yönünde ortaya koydukları taahhütlere bağlı olduklarının altını çizen Talat, ''Müzakerelerin Annan planı temelinde yeniden başlaması ve sorunun çözüme kavuşturularak adanın yeniden birleştirilmesi için gereken her şeyi yapmaya hazırız'' diye konuştu. 
     Cumhurbaşkanı Talat, Kıbrıs sorununun çözümlenmesiyle Türkiye'nin AB üyelik sürecinde varolan bütün engellerin de ortadan kalkacağını söyledi. 
     
</TEXT>
</DOC>
