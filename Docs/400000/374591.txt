<DOC>
<DOCNO> 374591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/asiy.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye tartışması Avusturya'yı gerdi 
</HEADLINE>
<TEXT>


Avusturya'da aşırı sağcı lider Haider, başbakanı eleştirerek, Türkiye'nin AB üyeliğinin reddedilmesini istedi. Başbakan Schüssel ise, "Türkiye ile müzakereler başlamalı" dedi 

DIŞ HABERLER SERVİSİ 


Avusturya'daki sağ koalisyonun aşırı sağcı ortağı "Avusturya'nın Geleceği İçin Birlik Partisi" lideri Jörg Haider, Türkiye'nin AB üyeliğinin her koşulda reddedilmesini istedi. 
Yabancı düşmanı görüşleriyle tanınan Jörg Haider, iktidar ortağı muhafazak r Başbakan Wolfgang Schüssel'in Türkiye'nin AB'ye tam üyeliğine karşıymış gibi göründüğünü, ama bunun gerçeği yansıtmadığını söyledi. 

'Ucu açık olmalı' 
Buna karşılık Avusturya'nın Kleine Zeitung gazetesine demeç veren Avusturya Başbakanı Wolfgang Schüssel, Haider'in sözlerini dikkate almayarak, Türkiye ile müzakerelerin başlaması yönünde görüş belirtti. Ancak müzakerelerin ucunun açık olması gerektiğinin altını çizen Schüssel, müzakerelerin sonucunda tam üyelikten başka alternatiflerin de gündeme gelmesi gerektiğini belirtti. 

'20 yıldan fazla sürer' 
AB'nin Türkiye'ye tam üyelik yerine, ekonomik ortaklık önermesi gerektiğini ifade eden Schüssel, Birlik'in Norveç ve İzlanda gibi üye olmayan ülkelerle kurduğu türden bir ilişkiyi, Türkiye ile de kurabileceğini gündeme getirdi. Avusturya Başbakanı, üyelik müzakerelerine hazır olsa da Türkiye'nin tam üyeliğe hazır olmadığını iddia etti ve müzakerelerin 20 yıldan fazla süreceğini savundu. 
Schüssel, müzakerelerin sonucu ne olursa olsun, işgücü piyasalarını Türkiye'ye açmayacaklarını vurguladı. Schüssel, "Uzun dönemde, işgücü piyasamızın kontrolünün bizde olması konusunda ısrarcı olacağız. Türkiye gibi bir ülkeye bu özgürlüğü vermek düşünülemez" diye konuştu. 



</TEXT>
</DOC>
