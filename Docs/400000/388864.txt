<DOC>
<DOCNO> 388864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur16.html </URL>
<DATE> 2005/10/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Plassnik'in 'Akıtma Bilezik' takması Urfa'da bilezik satışlarını artırdı 
</HEADLINE>
<TEXT>

     Avusturya Dışişleri Bakanı Ursula Plassnik'in Urfa işi gümüş ''Akıtma Bilezik'' takması, söz konusu bileziklerin Şanlıurfa'da satışını arttırdığı bildirildi. 
     Konya Vali Yardımcısı Yalçın Bulut'un 4 yıl önce Şanlıurfa Vali Yardımcısı iken bugün Avusturya Dışişleri Bakanı olan Ursula Plassnik'e hediye ettiği Urfa işi gümüş ''akıtma bilezik''i satan ''Simena Gümüş''ün sahibi İbrahim Çaycı, AA muhabirine yaptığı açıklamada, Avrupa Birliği AB müzakerelerinin başlatılması için yapılan toplantılarda, basında Plassnik'in Urfa işi ''Akıtma Bilezik'' taktığının yer almasının ardından, gümüş bileziklere talebin artığını belirtti. 
     Hediyelik gümüş satışıyla 15 yıldır uğraştığını ve 2001 yılında Avusturya Başbakanı ile o dönemde Avusturya Dışişleri Bakan Yardımcısı olan Plassnik'in Şanlıurfa'ya geldiğini ifade eden Çaycı, o gün dönemin Şanlıurfa Vali Yardımcısı Bulut'un kendilerinden 2 adet hediye akıtma bilezik aldığını hatırladığını, ancak bileziklerin kime hediye edileceğini bilmediğini söyledi. 
     Bulut'un bileziklerden birini Plassnik'e hediye ettiğini, basında yer alan haberler üzerine öğrendiğini kaydeden ve kendi sattıkları bir bileziği Avusturya Dışişleri Bakanı'nın kolunda görmekten mutluluk duyduğunu ifade eden Çaycı, şöyle devam etti 
     ''Kentimizde insanların daha çok altına ilgi gösterdiği biliniyor, ama gümüşe ilgi gösteren de çok oluyor. Gümüşü özellikle genç ve eğitimli kadınlar tercih ediyor. Özellikle Avusturya Dışişleri Bakanı'nın Urfa işi gümüş bilezik taktığının basında yer almasından sonra, gümüş bileziklere talepler yüzde 50 oranında arttı. Ayrıca Şanlıurfa'ya gelen yerli turistler de Urfa işi hediyelik gümüşe daha fazla rağbet etmeye başladı.'' Çaycı, Plassnik'e hediye edilen bileziğin 50-170 YTL civarında satışa sunulduğunu da sözlerine ekledi. 
     
</TEXT>
</DOC>
