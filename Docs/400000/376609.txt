<DOC>
<DOCNO> 376609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/spo05.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupayı istiyoruz 
</HEADLINE>
<TEXT>


Ay-Yıldızlılar, Dünya Şampiyonluğu için tek yürek oldu. Başarılı teknik direktör, "Yenemeyeceğimiz rakip yok. FIFA anketinde favori üç ülkeden biriyiz" dedi 

ÖZEL RÖPORTAJ LEVENT KALKAN 


Onlar, UEFA'nın geçen mayıs ayında İtalya'da düzenlediği Avrupa Şampiyonası'na iddialı gitmişlerdi ancak güçlü rakipleri arasından sıyrılarak zirveye çıkmaları sürpriz olarak görülüyordu. Başardılar... Finalde Hollanda'yı devirerek Avrupa'nın en büyüğü oldular... Şimdi hedefleri de, iddiaları da çok büyük. Dünya Şampiyonu olmak istiyorlar. 17 Yaşaltı Milli Takımımız'ın şampiyonluğu bu kez sürpriz olarak görünmüyor. Dev organizasyonu 16 Eylül - 2 Ekim tarihleri arasında Peru'da düzenleyecek olan FIFA, resmi internet sitesinde Türkiye'yi, Brezilya ve Hollanda ile birlikte kupaya en yakın üç takımdan biri olarak gösteriyor... 
Ay - Yıldızlı ekibimizi, kamp yaptığı Kuşadası'nda ziyaret ettik. Antrenmanları izleyip, Teknik Direktör Abdullah Avcı'nın bugün başlayacak Peru yolcuğu öncesi görüşlerini aldık. Geçen sene Ekim ayında göreve gelip, sadece 7 ay sonra 17 Yaşaltı Milli Takımı'nı, Avrupa Şampiyonu yapan başarılı teknik adam, iddialı açıklamalar yaptı, Peru'da Dünya Şampiyonu olmak istediklerini vurguladı. 

"Başaracak güçteyiz" 
Tüm takımın bu hedefe kilitlendiğini kaydeden Avcı, "Peru'ya Avrupa Şampiyonu apoletiyle gidiyoruz. Sorumluluğumuzun bilincindeyiz. Brezilya da dahil yenemeyeceğimiz hiçbir rakip yok. 17 Yaşaltı Milli Takım daha önce Brezilya ile 2 kez oynayıp 2 beraberlik almış. Bu takıma çok güveniyorum. B Grubu'nda Uruguay, Meksika ve Avustralya ile mücadele edeceğiz. Önce grupta ilk ikiye girerek çeyrek finale yükselmeyi hedefliyoruz. Eğer bunu başarırsak devamını da getiririz" dedi. 
FIFA'nın bir süre önce anket formu göndererek favori 3 ülkeyi sorduğunu belirten Abdullah hoca, ortaya çıkan sonuçların kendi düşüncesiyle aynı olduğunu söyledi. Avcı, "Brezilya ve Hollanda'yı, Türkiye ile birlikte şampiyonluk için en güçlü adaylar arasında göstermiştim. Futbolun dili birdir. FIFA'nın anket sonuçları da böyle çıktı. Yani Peru'ya, Avrupa'nın en iyisi ve Dünya Şampiyonluğu'nun en iddialı üç ekibinden biri olarak gidiyoruz. Türkiye'ye zaferle dönecek güçteyiz. Bunu başarmak için el ele vererek mücadele edeceğiz. Oyuncuların ve Türk futbolunun yakın gelecekte daha iyi yerlere gelmesi için bunu başarmak zorundayız. Fakat futbolcularımızı kesinlikle aşırı baskı altına sokmuyoruz" diye konuştu. 

"Parolam çok çalışmak" 
Abdullah Avcı dört gruptan çeyrek finale çıkmasını beklediği ülkeleri de sıraladı. Başarılı çalıştırıcı, A Grubu'ndan ev sahibi Peru ve Çin'in, B Grubu'ndan Türkiye ile Meksika'nın, C Grubu'ndan Çin ve ABD'nin, D Grubu'ndan ise Brezilya ve Hollanda'nın ilk 8 için şanslı olduğunu dile getirdi. 
Ay - Yıldızlı ekibin hocası, teknik adamlık hedefleri konusunda ise ilginç yorumlarda bulundu. Avcı, "A Milli Takım'ın, Galatasaray'ın veya büyük bir kulübün başına geçeceğim diyemem. Hedefler konusunda bir felsefem var ve hep aynı şeyi söylüyorum. Doğru ve çok çalışmak beni nereye götürecekse ben oraya gideceğim. Bu felsefeyi futbolcularımın kafasına da yerleştirmeye çalışıyorum" ifadesini kullandı. 

İlk rakip Avustralya 

Türkiye, B Grubu'ndaki ilk maçını 16 Eylül Cuma günü Başkent Lima'da Avustralya ile oynayacak. İkinci sınavını 3 gün sonra Uruguay karşısında verecek olan Milli Takımımız, son olarak 22 Eylül Perşembe günü Meksika ile mücadele edecek. 

Volkan için seferberlik 

Sol dizinde sakatlığı bulunan kaleci Volkan Babacan'ın tedavisi yoğun bir şekilde devam ediyor. Milli Takım doktorları, Avrupa Şampiyonası'nda müthiş maçlar çıkaran yıldız file bekçisinin 1-2 gün içinde ağrılarından kurtulacağını açıkladı. Koşularını sürdüren Volkan da takımdaki yerini alabileceğini söyledi. 

Sarı humma önlemi 

Milli Takım doktorları, Peru'da görülen "sarı humma" hastalığına karşı önlem aldı. Teknik heyet ve futbolcuların tamamı aşılandı. Doktorlar aşıları eksik olan 4 futbolcunun önceki gün aşılanmasını sağladı. 

NURİ'DEN ALMANLARA Kusura bakmayın gelemem 

17 Yaşaltı Milli Takımımız'ın orta sahadaki süper yeteneği Nuri Şahin, Almanlar'ın gündeminden düşmüyor. 17. yaşgününü iki gün önce kutlayan başarılı futbolcu, Almanya Futbol Federasyonu Başkanı Theo Zwanziger'in kendisini telefonla arayarak vatandaşlık teklifi yaptığını açıkladı. Nuri, "Başkan Zwanziger'e teklifinin gurur verici olduğunu söyleyip bunu kesinlikle kabul etmeyeceğimi belirttim. Borussia Dortmund'daki Hollandalı hocam Marjick'le de konuştum. Kendisi, 'Nerede mutluysan orada oyna' dedi. Bu konudaki kararım kesin. Bundan sonra da Türkiye için ter dökmeye devam edeceğim. Gelecekte A Milli Takım ve Arsenal formalarını giymeyi istiyorum" dedi. 

'Şampiyon olacağız' 
İtalya'daki Avrupa Şampiyonası'nda UEFA tarafından turnuvanın en iyi futbolcusu seçilen solak yıldız, Dünya Şampiyonası için ise iddialı konuştu. İyi çalıştıklarını dile getiren başarılı futbolcu, "Güçlü bir takımız. Peru'dan şampiyon olarak döneceğiz. Takım olarak zafere kilitlendik" iddiasında bulundu. Nuri, Galatasaray taraftarı olduğunu sözlerine ekledi. 

TAKIM KADROSU Adı - Soyadı Kulübü Mevkii Erkan Ferin Galatasaray Savunma Özgürcan Özgür Galatasaray Forvet Serdar Keşçi Galatasaray Savunma Harun Karadaş Galatasaray Orta saha Aydın Yılmaz Galatasaray Orta saha Volkan Babacan Fenerbahçe Kaleci Emre Balak Samsunspor Savunma Mehmet Yılmaz Bursaspor Savunma Murat Duruer Ankaragücü Orta saha Anıl Taşdemir Göztepe Orta saha Onur R.Kıvrak Karşıyaka Kaleci Eray Birniçan Yıldırım Bosna Kaleci Caner Erkin Vestel Manisa Orta saha Cengiz Çoban Trabzonspor Savunma Nuri Şahin B.Dortmund Orta saha Tevfik Köse B.Leverkusen Forvet Deniz Yılmaz Bayern Münih Orta saha Aykut Demir NAC Breda Savunma Ferhat Bıkmaz Hannover 96 Savunma Ergün Berişha Grasshoppers Orta saha 


</TEXT>
</DOC>
