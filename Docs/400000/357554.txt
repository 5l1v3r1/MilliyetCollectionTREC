<DOC>
<DOCNO> 357554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/axspo01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Türk ekolü 
</HEADLINE>
<TEXT>


Terim, teknik kadrolarını dün açıklarken, hedeflerinin geleceğe yatırım olduğunu söyledi. Tecrübeli hoca, "Artık finallere gelmek yetmez. Gelmişken kazanalım diyeceğiz" dedi 


Milli Takımlar Teknik Direktörü Fatih Terim, Türkiye'nin gelecek 15-20 yılına damgasını vuracak bir kuşak oluşturmak istediklerini söyledi. 
Terim yardımcılarını açıkladıktan sonra verdiği demeçte, "Türkiye'nin her tarafına ulaşacağız. Arkadaşlarımı bu konuda oldukça hırslı, azimli ve istekli görüyorum. Tecrübelerimizden yararlanarak yeni kaynaklar sağlayacağımıza inanıyoruz. Amacımız, yetenekli oyuncuyu bulmak, kulüplerimize vermek ve milli takımlara dönüşünü sağlamak olacak. Uzun vadede sürekli finallerde yer alan, istikrarlı ve ekolü olan bir Türk Milli Takımı oluşturmak istiyoruz" dedi. Milli hoca şöyle devam etti 
"80 milyona varan nüfusta, minimum 70-80 yetenekli oyuncu rahatça bulabiliriz diye düşünüyorum. Bu konuda herkesten gelecek yaklaşımı değerlendireceğimizden şüpheniz olmasın. Ülkenin insanları bu konuya duyarlı olmalıdır. Gittiğimiz her yerde bize bir tarif, adres verilirse onu mutlaka değerlendiririz". 
Tüm teknik heyetlerle birlikte çalışacaklarını anlatan Terim, ortak bir felsefeleri olacağını belirterek "Biz, sahada yapmak istediklerimiz bunlardır diyeceğiz. Sahaya çıkış numarasını arkadaşlarımızla tartışarak doğru sistemi bulacağız. Türk futbolunun da bir ekolü olsun diye belirli bir şablon kurulacak. Arkadaşlarımızla tartışıp bu noktayı bulacağız" ifadesini kullandı. 
Fatih Terim, "Ben ve arkadaşlarım, 'Hadi göreve' dendiği zaman gelen insanlarız. Fikstüre ve tabelaya bakmayız. Ama bizim kanaatimiz odur ki, Danimarka maçı geride kalan Yunanistan maçından çok daha önemli. Danimarka, bizi yenerse grupta ikinciliği alır. Biz, hep beraber bir bütün olarak güzel oynamayı ve kazanmayı amaçlayarak başlayacağız. Türk takımları girdikleri herhangi bir turnuvada şampiyon olmanın altında bir dereceyi istemez. O dönemleri geçtik. Arkadaşlarımız dünya üçüncüsü oldular. Artık finallere gelmek yetmez, gelmişken kazanalım diyeceğiz" dedi. 
Ayrıca, TBMM'de Fatih Terim'in Futbol Federasyonu'ndan ne kadar ücret aldığı biçimde soru önergesi sunulduğunun hatırlatılması üzerine ise deneyimli teknik adam, "Biz, her kuruşu doğru yere gittiğine inanarak harcamak istiyoruz. Ben ise bir ücret miktarı talep etmedim. Milli takımla pazarlık yapmam ve para konuşmam. Herhalde mecliste konuşulacak başka konu yoktu" yanıtını verdi. 

İşte yeni kadro 

A Milli Takım 
Yardımcı Antrenör 
Müfit Erkasap 
Yardımcı Antrenör 
Oğuz Çetin 
Yardımcı Antrenör 
Mehmet Özdilek 
A 2 Milli Takım 
Teknik Direktör 
Ünal Karaman 
Yardımcı Antrenör 
Metin Tekin 
Ümit Milli Takım 
Teknik Direktör 
Reha Kapsal 
Yardımcı Antrenör 
Tolunay Kafkas 
Genç Milli Takım 
Antrenör 
Hamza Hamzaoğlu 
Antrenör 
Hami Mandıralı 
20 Yaş Altı Milli Takım 
Antrenör 
Şenol Ustaömer 
19 Yaşaltı Milli Takım 
Antrenör 
Cem Pamiroğlu 
17, 16 ve 15 Yaşaltı 
Milli Takımlar 
Antrenör 
Abdullah Avcı sorumlu isim olacak. 
Kaleci Antrenörleri 
Eser Özaltındere 
Murat Aydın 
Mehmet Tezcan 


</TEXT>
</DOC>
