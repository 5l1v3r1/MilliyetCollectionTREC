<DOC>
<DOCNO> 363023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun19.html </URL>
<DATE> 2005/07/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Alman milletvekili Yunanlılara verilen silahlar Türklere de verilmeli... 
</HEADLINE>
<TEXT>

     Alman Sosyal Demokrat Partisi SPD federal meclis milletvekili Verena Wohlleben, Yunanistan'a verilen silahların Türkiye'ye de verilmesi gerektiğini söyledi. 
     Partisinin meclis grubu savunma uzmanı Wohlleben, Yunanistan'ın Almanya'dan yaklaşık 300 adet kullanılmış Leopard-II tankı almasını ilan etmesinden sonra Die Welt gazetesine yaptığı açıklamada, Alman devletinin bugüne kadar Ege'ye sahili olan ülkelere silah ihracatında eşit muamele yapılması ilkesini benimsediğini hatırlatarak, ''Yunanlılara verilen silahlar Türkiye'ye de verilmeli'' dedi. 
     Türkiye'nin kullanılmış Leopard-II tipi tank satın alma isteğini uzun bir zaman önce dile getirdiğine işaret eden Wohlleben, Türkiye'ye sevkıyatın bir an önce incelenerek karara bağlanmasını istedi. 
     Olası erken seçimlerin ve bu konuda karar verecek olan Federal Güvenlik Konseyi'nin bu seçimlere kadar toplanmayacak olmasının da söz konusu sevkıyatın geciktirilmesi için bir neden olamayacağını ifade eden Wohlleben, gerekli onayın, yetkili bakanlıklara yazıların gönderilmesiyle de alınabileceğini, bu sayede Türkiye'ye tank satışının erken seçimlerden ve yeni bir hükümet kurulmadan önce yapılabileceğini kaydetti. 
     
</TEXT>
</DOC>
