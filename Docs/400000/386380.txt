<DOC>
<DOCNO> 386380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko49.html </URL>
<DATE> 2005/10/13/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Bakan Coşkun "Teşvikleri devamlı takip ediyoruz" 
</HEADLINE>
<TEXT>

     Sanayi ve Ticaret Bakanı Ali Coşkun, 49 İl'e getirilen teşviklerin sonuç vermediğini söylemenin yanlış olacağını, ancak sanayinin rekabet gücünü artıracak şekilde sorunları değerlendirdiklerini bildirdi. 
     Salihli Ticaret ve Sanayi Odası'nın davetlisi olarak geldiği Salihli Organize Sanayi Bölgesi'nde incelemelerde bulunan Ali Coşkun, bazı tesislerin de açılışını yaptı. 
     Gazetecilerin sorularını da yanıtlayan Ali Coşkun, ''49 İl'e getirilen teşviklerin istenen sonucu vermediği ve haksız rekabete yol açtığı'' yönündeki eleştirilerin hatırlatılması üzerine, ''teşviklerin başarılı sonuç vermediğini söyleyenlerin olayı bilmediğini'' ifade etti. 
     49 İl'e teşvik getirilmesiyle sosyo ekonomik olarak gelişmişlik düzeyleri diğer illerden geri durumda olan bu illerden göçü önlemeyi, gelir dağılımındaki adaletsizliği gidermeyi ve insanlara iş imkanı sağlamayı amaçladıklarını anlatan Ali Coşkun, şunları kaydetti 
     ''Bunda da başarılı bir sonuç alındı. Aksini söyleyen olayı bilmiyor. Çünkü 1962'de organize sanayi bölge mevzuatı çıkmış. Geçen 43 yılda bu 49 ilde yaklaşık 3 bin 280 civarında işletme kurulmuş. Bu kanunun çıkmasıyla yaklaşık 1 sene içinde gelen talep 3 bin 800'ü geçti. 900 civarında fabrika inşaat halinde. 200 tanesi işletmeye açıldı. Yani buradan görülüyor ki, bazıları gerçekleşmese bile 43 yılda yapılan fabrika kadar fabrika olacak. Yani teşvikler netice vermedi demek yanlış bir ifade.'' Coşkun, 49 İl'e uygulanan teşvikle birlikte teşvik almayan iller ile kurulu tesislerin haksız rekabetle karşı karşıya kaldıkları yönünde şikayetleri olduğunu dile getirerek, şöyle devam etti 
     ''Bu çok büyük bir uçurum değil. Ama biz teşvikleri devamlı takip ediyoruz. Şimdi sanayinin rekabet gücünü artıracak şekilde sorunları değerlendiriyoruz. Herhalde bu ayın sonunda ya da Kasım ayında bir düzenleme yapacağız.'' 
     
     İŞSİZLİĞİN ÖNLENMESİ 
     İzmir yolu üzerinde Salihli Salkım Üzüm İşletmesi Fabrikası'nın temelini de atan Coşkun, burada yaptığı konuşmada da, en büyük sorunlardan birinin işsizlik olduğunu ve bu sorunu çözmenin tek yolunun yatırımdan ve üretimden geçtiğini söyledi. 
     Türkiye'deki işsizlik oranının resmi rakamlara göre yüzde 9.1'e gerilediğini, bunun da AB düzeyinin altında bir rakam olduğunu kaydeden Coşkun, son 1 yılda 900 binden fazla kişiye istihdam sağlandığını, yaklaşık 1 milyon kişinin de kayıt dışı şekilde istihdam edildiğinin tahmin edildiğini belirtti. 
     Özellikle AB ile müzakerelerin başlamasıyla yatırımlarda artış olacağını ifade eden Coşkun, şöyle konuştu 
     ''Önümüzdeki hafta bilim ve teknoloji alanında müzakereler başlayacak. Son 3 haftada uluslararası finans ve sermaye çevreleri sürekli kapımızı çalıyor. Artık sadece Marmara'da değil, Anadolu'da da yatırım hızla artıyor.'' Bakanı Ali Coşkun, Salihli Ticaret ve Sanayi Odası'nı da ziyaret ederek odanın yönetim kurulu başkanı Talat Zurnacı'dan oda faaliyetleri ve sorunları konusunda bilgi aldı. 
     
</TEXT>
</DOC>
