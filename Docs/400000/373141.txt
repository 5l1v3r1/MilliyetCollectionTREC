<DOC>
<DOCNO> 373141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo27.html </URL>
<DATE> 2005/08/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Turgay Kıran Umarım Beşiktaş ile UEFA Kupası finalini oynarız... 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, UEFA Kupası'nda Beşiktaş ile final oynamak istediklerini söyledi. 
     UEFA Kupası 1. turunda Norveç'in Tromso takımıyla eşleşen Galatasaray'da, Turgay Kıran, iyi bir kura çektiklerini belirterek, ''ilk turlarda buna benzer güçlü olmayan takımlarla eşleşilmesi normal. Biz rakibimize göre çok üstün bir takımız. Biz bir Avrupa takımıyız ve rahat bir şekilde bu turu geçmemiz gerekir'' dedi. 
     Galatasaray'ın, rakibinden çok kendisine baktığını anlatan Kıran, ''bizim bir oyun düzenimiz var ve hep rakibe kendi oyunumuzu kabul ettirmek isteriz. Başarılı olacağımıza inanıyoruz. Son derece kaliteli bir teknik heyetimiz ve kadromuz var. Biz UEFA Kupası'na çok iddialıyız. Umarım Beşiktaş ile kupa finalini oynarız'' diye konuştu. 
     Kıran ayrıca transfer çalışmalarına da değinerek, Borussia Mönchengladbach'ın Çek oyuncusu Marek Heinz'in transferiyle ilgili çalışmaların sürdüğünü ve kısa süre içerisinde sonuca varmayı beklediklerini belirtti. 
     
     GÜRSOY ''CİDDİYE ALMAK LAZIM'' 
     Galatasaray Kulübü İkinci Başkanı Ergun Gürsoy da, UEFA Kupası 1. turundaki rakipleri Tromso'yu çok fazla tanımadıklarını, ancak ciddiye almak gerektiğini bildirdi. 
     Gürsoy, ''bütün rakipleri ciddiye almak lazım. Ama Galatasaray'ın uluslararası tecrübesi yüksek. Dolayısıyla biz çok ümitliyiz. Bu turu geçip gruba kalacağız. Takımımıza inanıyoruz'' şeklinde konuştu. 
     Diğer yandan sarı-kırmızılı takımın golcü oyuncusu Necati Ateş ise açıklamasında, kendileri için rakibin kim olduğunun çok fazla önem taşımadığını vurgularken, ''UEFA Kupası'nı tekrar Türkiye'ye getirmek istiyoruz. Bizim çok iyi ve inançlı bir takımımız var'' dedi. 
     
</TEXT>
</DOC>
