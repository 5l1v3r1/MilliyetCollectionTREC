<DOC>
<DOCNO> 378715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo18.html </URL>
<DATE> 2005/09/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbul'un 2009 Avrupa Salon Şampiyonası adaylığına red 
</HEADLINE>
<TEXT>

     İstanbul'un 2009 Avrupa Salon Şampiyonası adaylığı, salonun tamamlanmamış olması gerekçe gösterilerek reddedildi. 
     Atletizm Federasyonu'na bugün elektronik posta yoluyla ulaşan Avrupa Atletizm Birliği EAA Başkanı Hansjörg Wirz imzalı mektupta, yarışmaların, kullanıma hazır durumda olmayan bir salona verilmesi için istisnai bir durum görülmediği bildirildi ve salon tamamlandıktan sonraki şampiyonalara aday olunması temenni edildi. 
     Atletizm Federasyonu'nun 2009 Avrupa Salon Şampiyonası'nı İstanbul'daki Sinan Erdem Spor Salonu'nda düzenlemek için nisan ayında yaptığı başvuru, EAA tarafından kabul edilmiş ve İstanbul'un adaylığı değerlendirmeye alınmıştı. 
     Dış cephesi tamamlanmış olan Sinan Erdem Spor Salonu'nun pistinin ise 2007 yılında yarışmalara hazır duruma getirileceği adaylık dosyasında yer almıştı. 
     Temmuz ayında İstanbul'da incelemelerde bulunan EAA Değerlendirme Komisyonu, salon inşaatının 2006 yılı sonuna dek bitirilmesini talep etmiş, Gençlik ve Spor Genel Müdürü Mehmet Atalay ise, Sinan Erdem Salonu'nun istenilen tarihe yetiştirileceğini taahhüt etmişti. 
     2009 Avrupa Salon Şampiyonası'nı düzenleyecek ülkeyi belirleyecek EAA Konseyi'nin 1 Ekim'deki toplantısı öncesi İstanbul'un adaylığının reddedilmesiyle, şampiyonayı düzenlemek için yalnızca Çek Cumhuriyeti'nin başkenti Prag kaldı. 
     
</TEXT>
</DOC>
