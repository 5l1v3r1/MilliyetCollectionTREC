<DOC>
<DOCNO> 375661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/yasam/yas04.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilileri mıcır ayırdı 
</HEADLINE>
<TEXT>


Evleneceği kızın ailesiyle tanışacağı gün Kemer'de mıcırlı yolda otomobiliyle takla atan reklamcı genç emniyet kemeri takmadığı için yaşamını yitirirken, yaralı kurtulan sevgilisi kahroldu 

SONER KOCAER EROL AKKIRA DHA 

Antalya'da, reklam ajansı sahibi Mehmet Macit 34 , kız arkadaşı Sinem Tekin'in 22 ailesiyle tanışmak üzere Kemer'e giderken mıcırlı yolda meydana gelen kazada öldü. 
Bacağından hafif yaralanan ancak sevgilisinin ölümüyle sinir krizi geçiren Tekin, "Bu akşam Macit'i ailemle tanıştıracaktım" diyerek gözyaşlarına boğuldu. 

'Sıkı tutun' dedi ve... 
Macit'in kullandığı otomobil dün 09.30 sıralarında Antalya - Kemer karayolunun Beldibi mevkiine geldi. Emniyet kemeri takmayan Macit, mıcırlı yolda otomobilin kontrolünü kaybetti. 
Tekin'e "Direksiyonu tutamıyorum. Korkma, sıkı tutun. Her şey çok güzel olacak" diyen Macit, 2 takla atan aracın camından fırladı. Otomobilden çıkarak kanlar içerisindeki sevgilisinin yanına giden Tekin, kısa süreli baygınlık geçirdi. Bu sırada kazayı görenler 112'yi arayarak acil yardım istedi. Antalya'dan gelen ambulans, yaralı çifti Devlet Hastanesi Acil Servisi'ne getirdi. Macit, doktorların tüm çabalarına karşın kurtarılamadı. 
Ayakta tedavi edilen Tekin, evlenip Kaş'a yerleşmeyi planladığı sevgilisinin ölüm haberiyle yıkıldı. Yola çıkmadan önce kendisinin emniyet kemeri taktığını, sevgilisine de takması için çok yalvardığını belirten Tekin, "Otomobil mıcırlı yolda kontrolden çıktı önce yan devrildi, ardından 2 kez takla attı. Mehmet yola fırladı, gözleri açıktı ama her yeri kan içindeydi" dedi 




</TEXT>
</DOC>
