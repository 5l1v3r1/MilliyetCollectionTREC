<DOC>
<DOCNO> 354253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo10.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofsayta isyan var 
</HEADLINE>
<TEXT>


Konfederasyon Kupası'nda mücadele eden takımların oyuncuları ve teknik direktörler Almanya'daki turnuvada denenen yeni ofsayt kuralından dolayı büyük sıkıntı yaşıyor 



Almanya'da düzenlenen Konfederasyon Kupası'nda denenen yeni ofsayt kuralı takımları zorda bıraktı. 2006 Dünya Kupası'nda uygulamaya konulması planlanan kurala göre eğer bir oyuncu son adamın arkasında bile olsa top kendine gelmediği taktirde ofsayt sayılmıyor. 
Fransa ile 2000'de Avrupa Şampiyonluğu'na ulaşan Tunus Milli Takımı Teknik Direktörü Roger Lemerre özellikle Almanya maçında aldıkları 3-0'lık yenilgiyi bu yeni uygulamaya bağlarken, "Hakemler için gerçekten üzgünüm. Şimdi işleri daha zor. Bence geçmiş kural uygulamada kalmalı. Eğer bir oyuncu ofsayt pozisyonundaysa ofsayttır. Bunun başka açıklaması olamaz" dedi. 

El ele yarı finale 2-2 

Konfederasyon Kupası A Grubu'nda zirve mücadelesi veren ev sahibi Almanya ile Arjantin Nürnberg'deki randevuda 2-2 berabere kalarak yarı finale yükseldi. İlk iki maçlarını kazanan iki ekip puan olarak birbirine üstünlük sağlayamazken averajla Almanya grup maçlarını lider olarak tamamladı. 
Panzerler 29'da Kuranyi ile öne geçti. Ev sahibine 32'de Riqulme harika bir frikik golü ile cevap verdi ve ilk yarı 1-1 bitti. Almanya 51'de Asamoah ile bir kez daha öne geçmesine rağmen 74'te Cambiasso'nun vuruşu maçın skorunu belirledi. Gruptan çıkma şansını kaybeden iki ekibin karşılaşmasında ise Tunus, Santos'un golleriyle Avusturalya'yı 2 - 0 mağlup etti. 

Avrupa transfer dosyası 
Eto'o Barça'da kaldı 
Barcelona'nın yıldız golcüsü Samuel Eto'o, Chelsea'den gelen müthiş transfer teklifini geri çevirdiğini açıkladı. Kamerunlu süperstar, "Bana süper bir öneri getirdiler. Ama para herşey değildir" dedi. Eto'o'nun Barça ile olan sözleşmesini 2010 yılına kadar uzatacağı ifade edildi. 

Arsenal'de Guti sesleri 
Real Madrid'in gözden çıkardığı yıldızların rotasının İngiltere Premier Ligi olacağı gözüküyor. Eflatun - Beyazlı ekipten ayrılma kararı alan Guti'nin Arsenal ile görüştüğü belirtildi. Arjantin asıllı orta saha oyuncusunun gelecek sezon Kırmızı - Beyazlı formayı giyme ihtimalinin yüksek olduğu kaydedildi. 

Figo sevdası 
Gelecek sezon İngiltere Premier Ligi'nde zirveye oynamayı hedefleyen Newcastle transfer çalışmalarını sürdürüyor. Chelsea'den Parker'ı alan, Inter'den Emre ile söz kesen Siyah - Beyazlılar'da Teknik Direktör Souness'ın yeni hedefinin Figo olduğu bildirildi. İskoç çalıştırıcının, Real Madrid ile yollarını ayıran Portekizli yıldızı istediği belirtildi. 

25 milyon Euro'ya ret 
Fransa Ligi'nde 4 yıl üst üste şampiyon olduktan sonra artık Avrupa'da başarı arayan Lyon güçlü kadrosunu bozmama konusunda kararlı. Kırmızı - Lacivertliler, Chelsea'nin listesindeki ilk isim olan Mikael Essien için İngiliz ekibinden gelen 25 milyon Euro'luk transfer teklifini geri çevirdi. 

Frey ayrılıyor 
Parma'nın başarılı kalecisi Sebastian Frey, Sarı - Lacivertli ekipten ayrılma kararı aldı. Ancak Fransız file bekçisi, yüzde 95 İtalya'da kalacağını belirtip, "Bu ülkeye hayranım ve adaptasyon sorunu yaşamak istemiyorum" dedi. Frey ile ilginen kulüpler ise Fiorentina ve Milan. 


</TEXT>
</DOC>
