<DOC>
<DOCNO> 359855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko03.html </URL>
<DATE> 2005/07/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Cari açık 21.5 milyar dolara gidiyor... 
</HEADLINE>
<TEXT>

     Yılın ilk 5 ayında 11 milyar 116 milyon dolar olan cari işlemler açığı ve Türkiye’nin cari işlemler açığıyla ilgili tarihsel ortalamaları bu yılki cari işlemler açığının 21.5 milyar dolara gittiğini gösteriyor. 
     Hükümetin 2005 yılının tamama için öngördüğü 10.6 milyar dolar cari açık yılın ilk 5 ayında aşılırken, yılsonu için yeni stand-by anlaşmasıyla 15.4 milyar dolara çıkarılan revize edilen cari açık hedefinin de tutmayacağı ortaya çıktı. 
     Bu yılın ilk 5 ayındaki cari açık rakamıyla 1984 yılından bu yana gerçekleşen yıllık cari açık rakamları bile aşıldı. 2004 yılı dışarıda bırakıldığında en yüksek cari açığa ulaşılan 2000 yılının tümünde bile bu rakam 9 milyar 819 milyon dolar olmuştu. 
     İlk 5 ayda cari işlemler dengesi açık verirken, yılsonunda fazla verildiği ya da tersinin geçerli olduğu 1994, 1998 ve 1999 yılları dışarıda bırakılırsa, Türkiye 
     ekonomisi, 1992-2004 döneminde yılın ilk beş ayında o yılın tümündeki cari işlemler açığının yüzde 51.5’ini verdi. Geri kalan yüzde 48.5’lik kısım ise yılın kalan yedi aylık döneminde oluştu. Aynı eğilimin bu yıl da sergilenmesi halinde yılın ilk 5 ayında 11 milyar 116 milyon dolar olan cari işlemler açığı yılsonunda 21 milyar 584 milyon dolara ulaşacak. Türkiye bu yıla benzer bir şekilde TL’nin değerlendiği ve yüksek bir cari işlemler açığı verdiği 2004 yılında cari işlemler açığının yüzde 54.15’ini yılın ilk beş ayında verdi. Bu eğilimin bu yıl da devam edeceği esas alındığında ise bu yıl sonunda cari işlemler açığının 20 milyar 527 milyon dolara ulaşacağı hesaplandı. Aynı hesaplama 2003 yılı oranlarıyla yapıldığında ise 18 milyar 485 milyon doların üzerinde bir açığa ulaşılacağı gözleniyor. Tüm bu tahminler, yeni stand-by anlaşmasıyla birlikte revize edilerek 15.4 milyar dolara çıkarılan yılsonu cari işlemler hedefinin de tutturulamayacağını ortaya koyuyor. 
     
     CARİ AÇIKTAKİ ARTIŞ HIZ KESTİ YORUMU 
     Devlet Bakanı Ali Babacan ve IMF Türkiye Masası Şefi Lorenzo Giorgianni, 15 Haziran’da yaptıkları basın toplantısında "cari işlemler açığındaki artışın hız kestiğini" ileri sürmüşlerdi. Büyüyen cari işlemler açığı için önlem almaya gerek görülmediği yorumları yapılmasına neden olan bu açıklamalara rağmen, Türkiye beş aylık cari açıkla rekor kırdı. Cari işlemler açığı 2003 yılının ilk beş ayında 4 milyar 833 milyon dolar olmuştu. 2004 yılının ilk beş ayında yüzde 74.2 artışla 8 milyar 417 milyon dolara ulaşan cari işlemler açığı bu yıl da yüzde 32 oranında büyüyerek 11 milyar 116 milylon dolar oldu. 
     Cari işlemler açığındaki artışın hız kestiği yorumu ise zaten rekor yükselişlerin gerçekleştiği iki yılın ardından yeni cari işlemler açığı rekorları kırıldığı bu yıl için anlamlı bir savunmaya işaret etmiyor. Yüksek cari açık düzeyi olmasına karşın 2003 yılı baz alınsa bile 2005 yılının ilk 5 ayındaki cari açık düzeyi son iki yılda toplam yüzde 130’luk bir artış olduğunu ortaya koyuyor. 
     
     AÇIĞIN ULUSAL GELİRDEKİ PAYI BÜYÜYOR 
     Cari işlemler açığının ulusal gelir içindeki payının da bu yıl en yüksek düzeye ulaştığı görülüyor. 2004 yılında 299.4 milyar dolar olan ulusal gelirin yüzde 16.5 artışla 
     2005 yılında 349 milyar dolara ulaşacağı tahmini dikkate 
     alındığında eğer yıllık cari açık 21.5 milyar dolara çıkarsa, bunun GSMH’ye oranı da yüzde 6’yı aşacak. Bu oran geçen yıl yüzde 5.2 düzeyinde gerçekleşmişti. Aynı oran, 2003 yılında yüzde 3.4, 2002 yılında da yüzde 0.8 düzeyinde bulunuyordu. Haziran 2004-Mayıs 2005 itibariyle bir yıllık cari açığın 18 milyar 242 milyon dolar olduğu dikkate alındığında da yıllık cari açığın ulusal gelire oranının yüzde 5.23 ile geçen yılki yüzde 5.19’luk düzeyi de aşmış olduğu görülüyor. 

ANKA 
     
</TEXT>
</DOC>
