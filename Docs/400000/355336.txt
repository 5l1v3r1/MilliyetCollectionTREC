<DOC>
<DOCNO> 355336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo12.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük hesaplaşma 
</HEADLINE>
<TEXT>


Konfederasyon Kupası'nın yarı finalinde ev sahibi Almanya, Brezilya ile Nürnberg'de karşılaşacak. Panzerler, 13 yıldır yenemediği rakibini devirip 2002 Dünya Kupası Finali'nin rövanşını almak istiyor 


Konfederasyon Kupası'nda dev randevu Almanya - Brezilya... Turnuvanın ev sahibi olan Almanlar ilk yarı final maçında Sambacılar'ı konuk edecek. Nürnberg'de oynanacak karşılaşma 19.00'da başlayacak ve Kanal D'den naklen ekrana gelecek. 
Ancak dev karşılaşma Panzerler açısından büyük önem taşıyor. Almanlar, 3 yıl önce Dünya Kupası finalinde 2-0 yenildikleri rakibinden rövanşı almayı amaçlıyor. Brezilya ile 19 maç yapan ve sadece 3 galibiyeti bulunan Almanya, rakibine karşı son zaferini de 1993'te kazanmıştı. Ayrıca 2002 Dünya Kupası'nda 2. olmalarına karşın bir türlü büyük maçlarda gülemeyen Panzerler bu şanssızlıklarına da bugün son vermek istiyor. Almanya, 2000 Ekim ayında Wembley'de İngiltere karşısında aldığı 1-0'lık galibiyetin ardından Fransa, Arjantin, Brezilya ve yine İngiltere ile yaptığı toplam 13 maçın hiçbirini kazanamadı. 
Teknik Direktör Klinsmann, Brezilya'nın yorgun olduğu yolundaki görüşlere katılmadığını belirtip, "Bize karşı inanılmaz bir motivasyonla sahaya çıkacaklar. En büyük avantajımız ise seyirci desteğimiz olacak" dedi. Almanya'da Schweinsteinger sarı kart cezalısı. Brezilya Teknik Direktörü Parreira ise "Herkes bizi yenmek istiyor. Bu nedenle tüm maçlarımız zorlu geçiyor. Ancak kendi oyunumuzu oynarsak kazanmamamız için hiçbir neden yok" diye konuştu. 

Ronaldinho Yunanistan'da 

Taki BERBERAKİS ATİNA 

Yunan Futbol Kulüpleri Birliği EPAE Ronaldinho'yu 300 bin Euro'ya transfer etti Ancak, EPO'nun ünlü Brezilyalı futbolcu ile sözleşmesi bir gün sürecek... Ronaldinho, 30 Haziran'da, Almanya'daki Konfederasyon Kupası biter bitmez, günübirliğine Atina'ya giderek, EPAE'nin 2005-2006 sezonu Yunan 1.Lig fikstürü kurasında hazır bulunacak. Atina'daki şovda 3 saat geçirecek Ronaldinho ayrıca demeç de verecek ve 300 bin Euro alarak, hayatının en kazançlı işlerinden birini yapacak. 

Doping bombası 

Konfederasyon Kupası'nda yarı finale çıkan ve oynadığı futbolla büyük beğeni toplayan Meksika, Arjantin maçı öncesi karıştı. Meksika Futbol Federasyonu doping madde içeren ilaç kullandıklarını belirlediği iki oyuncusu Galinda ve Carmano hakkında soruşturma başlattı. Yeşil - Beyazlılar'ın Brezilya'yı 1-0 yendiği maçta forma giyen iki oyuncu geçtiğimiz salı günü kadrodan çıkarılıp, Meksika'ya gönderilmişti. Teknik Direktör Vuelpa, bu kararın disiplinel nedenlerden dolayı alındığını ifade etmişti. Oyunculara uygulanan doping testinin sonuçları birkaç gün içinde açıklanacak. Eğer test pozitif çıkarsa FIFA'nın bu konuda nasıl bir tutum sergileyeceği ve Meksika'ya nasıl bir yaptırım uygulanacağı merak konusu. 

Liverpool'a kolay lokma 

Şampiyonlar Ligi'ne 2005-2006'da katılıp katılmaması büyük sorun yaratan ve UEFA'nın özel kontenjan izniyle turnuvaya alınan son şampiyon Liverpool, 1. ön elemede kolay bir rakiple eşleşti. Kırmızı - Beyazlılar, Galler'den TNT FC takımına karşı tur mücadelesi verecek. İngilizler özellikle kendilerine çok yakın olan bir takımla eşleştikleri için büyük sevinç yaşadı. Liverpool bu turu geçerse, 2. ön eleme turunda Torshavn Faroe Adaları - Kaunas Litvanya maçının galibiyle karşılaşacak. 

Fiorentina Frey'i kaptı 

İtalya Ligi'nin son haftasında mucizevi bir şekilde kümede kalmayı başaran Fiorentina gelecek sezon aynı duruma düşmemek için çalışmalarını sürdürüyor. Mor Menekşeler, Parma'nın 25 yaşındaki kalecisi Sebastian Frey'i kiralık olarak renklerine bağladı. Fransız file bekçisi özellikle geçen sezon ortaya koyduğu performansla Parma'nın kümede kalmasında önemli rol oynamıştı. 

Zagorakis PAOK'a döndü 

Yunan Milli Takımı'nın kaptanı Thedoris Zagorakis, Bologna'dan ayrılıp, kendi ülkesi takımlarından PAOK ile anlaştı. Yunanistan'ın Avrupa Şampiyonu olduğu EURO 2004'ün en iyi futbolcusu seçilen 33 yaşındaki orta saha oyuncusu Bologna'nın küme düşmesiyle serbest kalmıştı. Zagorakis, 1992-1998 yılları arasında forma giydiği Siyah - Beyazlı ekibe geri döndü. 

A.Bilbao'da kan değişimi 

İspanya Ligi'nde hayal kırıklıklarıyla dolu bir sezon geçirdikten sonra Teknik Direktör Ernesto Valvarde ile yollarını ayıran Athletic Bilbao'da Jose Luis Mendilibar göreve getirildi. Geçen sezon İspanya 2. Ligi'nde Eibar takımını çalıştıran 44 yaşındaki çalıştırıcıyla 3 yıllık anlaşma yapıldı. 

Brezilya düşe kalka 

Dünya Gençler Şampiyonası'nda yarı finale yükselen ilk iki takım Brezilya ve Fas oldu. Brezilya normal süresi 1-1 biten maçta uzatma bölümünde bulduğu golle Almanya'yı 2-1 mağlup etti. Günün diğer mücadelesinde turnuvanın sürpriz ekibi Fas, normal süresi 1-1, uzatmaları ise 2-2 biten karşılaşmada İtalya'yı penaltı atışları sonunda 6-4'le geçmeyi başardı. 


</TEXT>
</DOC>
