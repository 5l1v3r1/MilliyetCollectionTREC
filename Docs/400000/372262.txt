<DOC>
<DOCNO> 372262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur19.html </URL>
<DATE> 2005/08/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Katil magandayı düğün kamerası görüntüleri ortaya çıkaracak 
</HEADLINE>
<TEXT>

     Ferah IŞIK- Ramazan ÇETİN DENİZLİ, DHA 

      DENİZLİ'nin Sarayköy ilçesine bağlı Altıntepe köyünde, kına gecesinde havaya açılan ateş sırasında 8 yaşındaki İbrahim Dalkılınç'ın annesinin kucağında vurularak öldürülmesiyle ilgili soruşturma sürüyor. Kına gecesinde çekilen kamera görüntülerini inceleyen Sarayköy Cumhuriyet Savcılığı'nın talimatıyla havaya ateş açtığı saptanan aralarında damadın da bulunduğu 10 kişi gözaltına alındı. 
     Sarayköy ilçesinin Altıntepe köyündeki olay, geçen cumartesi saat 23.00 sıralarında meydana geldi. Altıntepe köyünden Azize Arslan ile merkeze bağlı Kumkısık köyünden Gökhan Dalkılınç’ın düğününden önce yapılan kına gecesi yapıldı. Eğlencede silaha sarılanların havaya açtığı ateş sırasında kurşunlardan biri, annesi Sevgi Dalkılınç'ın kucağında oturan İbrahim Dalkılınç'ın başına isabet etti. 
     Bir anda kanlar içinde kalan küçük İbrahim, ağır yaralı halde kaldırıldığı Denizli Özel Sağlık Hastanesi'nde doktorların tüm çabalarına karşın kurtarılamadı. Sarayköy İlçe Jandarma Komutanlığı olayla ilgili soruşturma başlatırken, Sarayköy Cumhuriyet Savcılığı, el konulan düğün kasetinde kayıtlı 75 dakikalık görüntüleri incelemeye aldı. 
     
     DÜĞÜN KASETİ İNCELENDİ 10 KİŞİ GÖZALTINDA 
     Sarayköy Cumhuriyet Savcılığı, görgü tanıklarının ifadesine göre düğünde aynı anda 20- 25 kişinin havaya ateş açtığını saptadı. Savcılık, görüntülerin incelenmesi sonucunda ise 10 kişinin havaya silahla ateş açtığını belirledi. Cumhuriyet Savcılığı'nın talimatıyla damat 25 yaşındaki Gökhan Dalkılıç ile dayısı merkeze bağlı Üçler beldesinin MHP'li Belediye Başkanı olan Muhammet Özcan, Altıntepe köyünün eski muhtarı Osman Çimentepe'nin de aralarında bulunduğu 10 kişi jandarma tarafından gözaltına alındı. 
     
     KASET KISMEN SİLİNMİŞ OLABİLİR ŞÜPHESİ 
     Amcaoğlu İbrahim Dalkılınç'ın yaşamını yitirdiği olay sırasında damat Gökhan Dalkılınç'ın havaya ateş ettiği tabanca ise henüz bulunamadı. Bu arada, düğünde video çekimini yapan Denizlili fotoğrafçının, düğün kasetinin savcılığa sabaha karşı teslim etmesi, kasetin üzerinde silinme olabileceği kuşkusunu artırdı. Sarayköy Cumhuriyet Savcılığı, bu konuda da ayrıca inceleme başlattı. 
     300 BOŞ KOVAN 
     Pamukkale Üniversitesi Tıp Fakültesi Hastanesi'nde yapılan otopsi sonucunda İbrahim Dalkılınç'ın 9 milimetre çapında, 14'lü olarak adlandırılan tabancadan çıkan kurşunla yaşamını yitirdiği anlaşıldı. Kumkısık köyünde dün gözyaşlarıyla toprağa verilen küçük İbrahim'i vuran kurşunun çıktığı tabancanın, yaklaşık 5 metre uzaklıktan ateşlendiği belirtildi Jandarma ekipleri, kına gecesinin yapıldığı eski ilköğretim okul bahçesinden 7.65 ve 9 milimetre çapında yaklaşık 300 mermi kovanı topladı. Toplanan boş kovanlar incelenmek üzere Ankara'daki Jandarma Kriminal Laboratuvarı'na gönderildi. 
     Sarayköy İlçe Jandarma Komutanlığı'nda İbrahim Dalkılınç'ın annesi 32 yaşındaki Sevgi ve babası 34 yaşındaki Muhammed Dalkılınç'ın ifadeleri de alındı. Merkeze bağlı Kumkısık köyünde oturan İbrahim Dlakılınç'ın babaannesi 63 yaşındaki Selver Dalkılınç, Torunumun katili bulunsun. Bir daha düğünlerde silah atılmasın. Başka analar ağlamasın'' diyerek gözyaşı döktü. Anneannesi 73 yaşındaki Fatma Özkan da torunun katilinin bulunmasını istedi. 
     
</TEXT>
</DOC>
