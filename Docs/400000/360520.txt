<DOC>
<DOCNO> 360520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur46.html </URL>
<DATE> 2005/07/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Uzan TV'de 'Cem Uzan gözaltına alındı' haberini izledim sonra polis geldi 
</HEADLINE>
<TEXT>

     Kemal, Hakan ve Yavuz Uzan’ın da aralarında bulunduğu 34 sanıkla birlikte yargılanan Cem Uzan ifade verdi. 
     İstanbul 7. Ağır Ceza Mahkemesi’ndeki duruşmaya, tutuksuz sanıklar Cem Uzan, Ali Cenap Ermutlu, Müştak Ayvaz, Selahattin Bal, Tahsin Öztürk, Seyfettin Kaya, Şemsettin Mustafaoğlu, Meltem İşgördü, Fatma Sarı, Yakup Tekin, Serkan Bekem, Murat Purtul, Hülya Ayşe Aksel, Vasıf Soner Çokbilgin, Edit Kalafat, Fatih Azami, Gülsen Yalçın, Turgay Güzeller, Raife Aynur, Ufuk Uzunkaya, Hüseyin Onur Akyüz, Gökhan Akboru, Metin Öner ile gıyabi tutuklu sanık Muharrem Kamber katıldı. 
     Duruşmada sorguları yapılan sanıklardan Cem Uzan, davaya ilişkin fezlekeyi hazırlayan Şişli Cumhuriyet Savcısı Mecit Ceylan’ı eleştirdi. 
     "Türkiye’nin 5 büyük partisinden birinin başkanı olduğunu, oturduğu yerin bilindiğini, bugüne kadar savcılıkta ve mahkemede ifade vermesi istendiğinde hep gittiğini" belirten Uzan, "12 Aralık 2004 akşamı saat 23.00 sıralarıydı. Evde televizyon izlerken Cem Uzan gözaltına alındı Vatan Caddesi’ndeki emniyet müdürlüğüne götürülüyor 
     diye bir haber izledim. Bütün kanallarda aynı haber vardı. Eşime bir şey olacak galiba duş alayım dedim. O sıra polisler geldi" diye konuştu. "Adil yargılama kavramının davaya ilişkin soruşturmada hiç dikkate alınmadığını" savunan Uzan, "dosyadaki telefon dinlemelerinin de hukuka aykırı şekilde elde edildiğini ve delil niteliği taşımadığını" iddia etti. Uzan, "Beykoz’da eşim ve çocuklarımla yaşadığım evim ’hücre evi’ olarak tarif edilmiştir. Bir kişinin ailesiyle oturduğu ev ne zamandan beri hücre evi olarak tanımlanıyor" dedi. Yapılan bazı yasal düzenlemeleri eleştiren Uzan, önümüzdeki günlerde 5 ve 2 yaşındaki 2 çocuğunu mahkemeye götüreceğini belirterek, "Türkiye’de bebekler yargılanıyor" diye konuştu. TMSF’nin "Princess" ile "Frequency" adlı yatlara ilişkin uygulamalarını da eleştiren Uzan, "Frequency"nin yabancı bir şirkete ait olduğunu ve Cayman Adaları’na kayıtlı bulunduğunu, TMSF’nin burada dava açarak Cayman Adaları adli makamlarının yetkili olduğunu kabul ettiğini öne sürdü. Uzan, "İnanıyorum ki çete olmadığımızı, cürüm işlemediğimizi sizler de görüyorsunuz ve beraatimize karar vereceksiniz" dedi. Muharrem Kamber de İmar Bankası’nda hizmetli olarak çalıştığını belirterek, hakkındaki suçlamalarla bir ilgisinin olmadığını savundu. Duruşmada tanık olarak dinlenilen Faruk Keten ise "Uzan Grubu bir şirkette güvenlik görevlisi olarak çalıştığını, ’imzalamasının iyi olacağı’ söylenerek kendisine bazı belgelerin imzalatıldığını, daha sonra bunlarla hisse devri yapıldığını öğrendiğini" anlattı. Tanık Murat Muslu da "kendilerine belgelerin imzalanması için baskı yapılmadığını, ancak psikolojik olarak belgeleri imzalamamaları durumunda işten çıkarılacaklarını düşündüklerini" söyledi. Uzan Grubu çeşitli şirketlerde çalışırken üzerlerine bazı hisse devri işlemi yapıldığı ifade edilen diğer 12 tanık da, belgeleri imzalamaları konusunda kendilerine baskı yapılmadığını anlattılar. Muharrem Kamber’in serbest bırakılmasına, gıyabi tutuklu sanıklar Hüseyin Engin Saydam, Mustafa Düzgünce, Ali Cenk Türkan, Kemal, Hakan ve Yavuz Uzan’ın bu hallerinin devamına karar veren Mahkeme Heyeti, duruşmayı erteledi. Duruşma çıkışında basın mensuplarının soruları üzerine Cem Uzan, iki çocuğuna ilişkin İdare Mahkemesi’nde bir dava olduğunu ve çocukları mahkemeye götüreceğini söyledi. Bir basın mensubunun askerlik yapmayacağına ilişkin bugün basında çıkan haberleri hatırlatması üzerine, Uzan, "Ben askerlik yaptım" dedi. 
     
     İDDİANAMEDEN 
     Şişli Cumhuriyet Başsavcılığı’nca hazırlanan fezleke uyarınca İstanbul Cumhuriyet Başsavcılığı’nca düzenlenen iddianamede, Cem Uzan, gıyabi tutuklu sanıklar Hakan, Kemal ve Yavuz Uzan ile tutuklu sanıklar Ali Cenap Ermutlu, Müştak Ayvaz, Selahattin Bal, Tahsin Öztürk, Seyfettin Kaya ve Şemsettin Mustafaoğlu’nun da aralarında bulunduğu 35 sanık hakkında, "cürüm işlemek için teşekkül oluşturmak", "cürüm işlemek için oluşturulan teşekküle üye olmak", "kamu kurum ve kuruluşlarını dolandırmak", "rüşvet" ve "Bankalar Kanunu’na muhalefet" ile "evrakta sahtecilik" suçlarından dolayı 12 ile 45 yıl arasında değişen ağır hapis cezaları isteniyor. 
     
</TEXT>
</DOC>
