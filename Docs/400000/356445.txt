<DOC>
<DOCNO> 356445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun02.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜBİTAK'ta siyasi atama yok' 
</HEADLINE>
<TEXT>


TÜBİTAK Başkanı Prof. Dr. Nüket Yetiş, TÜBİTAK Kanunu'nda yapılacak değişiklikle, bilim kurulundaki 14 üyeden sadece 4'ünün başbakan tarafından atanacağını söyledi 

GÜLÇİN ÜSTÜN Ankara 

Türkiye Bilimsel ve Teknik Araştırmalar Kurumu TÜBİTAK Başkanı Prof. Dr. Nüket Yetiş, Cumhurbaşkanı Sezer'in bir kez daha görüşülmek üzere geri gönderdiği TÜBİTAK Kanunu'nda değişiklik yapılmasına ilişkin yasanın "çarpıtıldığını" söyledi. Düzenlemeyle bilim kurulundaki 14 üyeden sadece 4'ünün başbakan tarafından atanacağını dile getiren Yetiş, "Bu, bilime siyaset karışacağı anlamına gelmez. Tüm dünyada benzer kuruluşlara siyasi otorite atama yapıyor" dedi. 

NASA'da da var 
Yetiş, dün gazetecilerle yaptığı sohbet toplantısında, yasaya göre bilim kurulu üyelerinin 3'ünü Türkiye Bilimler Akademisi'nin TÜBA , 2'sini TOBB'un, 1'ini YÖK'ün, 4'ünü başbakanın belirleyeceğini ve bu üyelerin 4 üye daha seçeceğini anımsattı. 
Yasa yürürlüğe girdikten sonra 1 ay içinde bilim kurulu üyelerinin yenileneceğine dikkat çeken Yetiş, şöyle konuştu 
"Burada başbakanın bilim kurulu üyelerini siyasi bir atamayla belirlemesi söz konusu değil. Zaten TÜBA üyeleri siyasi iradeyle seçilmez. Dünya örneklerini inceledik, NASA'da bile başkan ve başkan yardımcısı devlet başkanı tarafından atanıyor." 

220 proje sunuldu 

KAMU kurum ve kuruluşlarının sorunlarını çözecek bilimsel araştırmalarına destek verdiklerini ifade eden Yetiş, 2 ay içinde 30 farklı kamu kuruluşunun toplam 220 proje üreterek TÜBİTAK'a başvurduğunu söyledi. Yetiş, yaklaşık 600 milyon YTL civarında araştırma projesi sunulduğunu belirterek, "Bir havuz var. Ekibini kuran, kriterlere uygun araştırma önerilerini bize getiren kuruluşlara destek olacağız" dedi. 


</TEXT>
</DOC>
