<DOC>
<DOCNO> 398275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas04.html </URL>
<DATE> 2005/11/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İngiltere, Avrupa'da en çok kokain kullanan ülke 
</HEADLINE>
<TEXT>

     İngiltere'nin Avrupa ülkeleri içinde kokain kullanımının en yüksek ve yaygın olduğu ülke konumunda bulunduğu açıklandı. 
     Avrupa Uyuşturucu ve Bağımlılık İzleme Merkezi tarafından yayımlanan raporda, İngiltere'de yaşayan 35 yaşın altındaki her 10 yetişkinden birinin kokaini en az bir kez denediği belirtilerek, ülkedeki uyuşturucu bağlantılı ölümlerin yüzde 10'undan da kokainin sorumlu olduğu kaydedildi. 
     Raporda diğer uyuşturucu maddelerle ilgili bulgulara da yer verildi. Buna göre, İngiltere ve Avusturya'nın eroin kullanımıyla bağlantılı suç ve şiddetin düşürülemediği iki Avrupa ülkesi olarak görüldükleri bildirildi. 
     Uyuşturucu kullanımının özellikle büyük kentlerde genç erkekler arasında yaygın olduğuna dikkat çekilen raporda, uyuşturucu kullanımı karşıtı programlarda bu kesimin hedef alınması gerektiği kaydedildi. 
     Bu arada sivil toplum kuruluşu Drugscope adına konuşan Petra Maxwell, İngiltere'de kokain kullanımındaki artışın ardındaki en önemli nedenin son 10-15 yılda fiyatlardaki düşüşler olduğunu hatırlattı. 
     İngiltere'de istatistikler, 16-59 yaş arasındaki nüfus içinde kokain kullananların oranının 2000 yılına kadar yüzde 2 civarında kaldığını, ancak bu oranın 2003-2004 döneminde bir anda yüzde 2.4'e yükseldiğini ortaya koyuyor. 
     
</TEXT>
</DOC>
