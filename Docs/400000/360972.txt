<DOC>
<DOCNO> 360972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun14.html </URL>
<DATE> 2005/07/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Terör zanlılarından biri öğretmen çıktı 
</HEADLINE>
<TEXT>

     Metin Güneş CNN TÜRK Londra 

      İngiltere'nin başkenti Londra'da geçtiğimiz hafta 50'den fazla kişinin ölümüyle sonuçlanna saldırıların zanlılarından birinin engelli çocuklara öğretmenlik yaptığı belirlendi. 
     Muhamed Sadık Kaan adlı saldırganın, İngiltere'de yayımlanan The Times gazetesinin birinci sayfasında yer alan fotoğrafında, bombacı okulda küçük çocuklarla birlikte görülüyor. 
     Polis, resmi açıklamalara göre 52 kişinin hayatını kaybettiği saldırılarda rol oynadığı düşünülen beşinci adamı arıyor. Dedektifler, dört eylemci ile birlikte hareket eden başka kişilerin de olduğunu düşünüyor. 
     The Times gazetesi, saldırıların ardındaki beynin 30’lu yaşlarında bir Pakistanlı olduğunu ve geçtiğimiz ay İngiltere’ye geldiğini, bombalı saldırılardan önce de ülkeden ayrıldığını yazdı. 
     Dedektifler İngiltere’de doğup büyüyen dört intihar eylemcisinin hayat hikayelerini şekillendirmeye çalışıyor. Dört bombacıdan üçünün kimlikleri Şehzad Tanvir 22 , Muhammed Sadık Kaan 30 ve Hasip Hüseyin 19 olarak açıklandı. Dördüncü eylemcinin kimliği de polis tarafında belirlendi ama adı henüz açıklanmadı. 
     Şehzad Tanvir’in 65 yaşındaki dayısı Beşir Ahmet ise yaptığı açıklamada, oğullarının bu kadar can kaybına neden olduğunu kabul etmenin çok zor olduğunu belirterek, "yapan o değildi. Arkasında başka güçler vardı muhakkak" dedi. 
     
     İki dakikalık saygı duruşu 
     Saldırıyla ilgili başlatılan geniş çaplı soruşturma sürerken dünya, bugün saldırıların birinci haftasında hayatını kaybedenleri anacak. AB üyeleri ve aday ülkelerde Türkiye saatiyle 14.00'de iki dakikalık saygı duruşunda bulunulacak. Saygı duruşuna Türkiye'de katılıyor. 
     İngiltere'de cadde ve sokaklar ile metrodaki yolcular anonslarla iki dakikalık sessizliğe davet edilecek. Londra Belediye Başkanı Ken Livingstone, tüm Londralıları, evlerinden, işyerlerinden dışarı çıkarak anma etkinliğine katılmaya çağırdı. 
     İngiliz Havayolları da, Heathrow ve Gatwick Havaalanları'nda iki dakikalığına, iniş ve kalkışlara ara verecek. Havayolları personeli de yolculara saygı duruşunu hatırlatacak ve katılmalarını rica edecek. 
     Akşam saatlerinde ise Trafalgar Meydanı'nda binlerce kişinin toplanması bekleniyor. Meydandaki anma töreninde, kurtarma ve sağlık ekiplerine teşekkürlerini sunmak için konuşmalar yapılması planlanıyor. 
     Saldırıların zanlılarının yaşadığı Leeds kentinde de, dini liderler, siyasetçiler ve sivil toplum kuruluşlarının temsilcileri kent merkezinde biraraya gelerek saygı duruşunda bulunacak. 
     
</TEXT>
</DOC>
