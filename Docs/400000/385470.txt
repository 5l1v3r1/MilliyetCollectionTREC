<DOC>
<DOCNO> 385470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko16.html </URL>
<DATE> 2005/10/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomotivde 'ev' indirimi 
</HEADLINE>
<TEXT>

     SİBEL ÜNLÜ-SONGÜL ÇİÇEK Radikal 

Konut kredisi faizlerinin yüzde 1.19'a düşmesi sonucu inşaat sektöründe ertelenen talep harekete geçti. Bu durumdan etkilenmek istemeyen otomotivciler ise kampanyalara yöneldi Türk halkının, tüketici anketlerinde 'Elinize fazladan para geçse nereye harcarsınız' sorusuna verdiği yanıt genellikle ev ve otomobildir. Bundan 10-15 yıl öncesine kadar otomobil bir yatırım aracı, hatta ev sahibi olmak için bir basamaktı. Birikimler otomobil alır hale geldiğinde bayiye gidilir, üç-beş sene sonra da araç satılıp üzerine para konularak 'eve dönüştürülürdü'. 
     Son dönemde eğilim otomobilin 'otomobil' olarak kalması. Eskisi satıldığında amaç genellikle model yenilemek oluyor. Bu eylemin içinde 'değer kaybını' önlemeye yönelik bir 'yatırım' hesabı olsa da artık otomobiller günlük yaşamın olmazsa olmazları. Yenileme dönemleri ise genellikle faizlerin düşüşüne denk getiriliyor. 
     Son bir yıldır konut ve otomobilin yolu bir noktada kesişti. 
     Ekonominin krizden çıkışının ardından taşıt kredisi faiz oranlarındaki düşüş ve hurda indirimi ertelenen taleple birleşince araç satışlarını artırdı. Bir yıl sonra ise 'dünyada mek n' arzusunu henüz gerçekleştirememiş olanlar mortgage kira öder gibi ipotekli konut sahibi olma sisteminin geleceği beklentisini faiz düşüşüyle değerlendiren bankaların yolunu tuttu ve bu kez 'evdeki ertelenen talep' körüklenmiş oldu. 
     Konut kredisi faizleri aylık yüzde 1.19'a kadar inince otomobil almayı planlayan kiracıların gözü ister istemez inşaat sektörüne yöneldi. Otomotivde ise firmalar kampanyalara ağırlık vererek dikkatleri yeniden kendi üzerlerine çekme yoluna gitti. 
     
     'Denge yeniden kurulur' 

     Otomotiv sektöründeki yetkililer, Türkiye'de kriz dönemlerinin nabzını konut ve otomobilin tuttuğunu, inşaatta ertelen talebin TOKİ'nin yatırımları, düşen faiz, mortgage beklentisi ile harekete geçtiğini belirtiyor. Ev sahibi olmayanların konut kredisine ağırlık vermesini normal bulan yetkililer, "Ancak fiyatlar en yüksek seviyede. Bunun gerilemesi beklenebilir. Ayrıca enflasyondaki düşüş eğilimine paralel bir süre sonra yüzde 1.19'luk oranlar yüksek kalabilir. Yani uzun vadede konut ve otomotiv arasındaki denge yeniden oturur" diyor. 
     Bir diğer yetkili ise, konutun otomobile karşı avantajını şu sözlerle dile getiriyor "Evi kiraya verir ek gelir, oturur kiradan kurtulur yine bütçeye girdi sağlarsınız. Oysa otomobil alındıktan sonra benzini, kaskosu, vergisi ile götürüsü olan yatırım aracıdır." 
     
     Hedef tutturma satışları 

     Tüm bunların dışında otomotiv sektörünün genel olarak yıl sonu kapanışa üç ay kala, satışa yönelik kampanyalara ağırlık verdiği de biliniyor. Bunda amaç sene başında belirlenen hedeflere ulaşma arzusu. Bu dönemde şirketlerin yaptığı filo alımları da dikkate değer ölçüde artıyor. 
     Ekonomideki canlanma ile birlikte kampanyaların son dönemde çoğunlukla ticari araçlara yönelik düzenlendiği de görülüyor. 
     
     
     Firmaların kampanya uyguladıkları modeller 

     
     AUDI-VW 

     Doğuş Grubu Audi'nin orta sınıfta yer alan modeli A4 için kampanya düzenliyor. YTL ve avro bazındaki kampanyanın en büyük avantajı otomobilin anahtar teslim fiyatının yüzde 70'ine kadar kredi kullanılabiliyor ve vade 48 aya kadar uzuyor. Şirket Volkswagen Polo'da da yüzde 1.09 faiz oranı uyguluyor. Araç, 23 bin 795 YTL'den başlayan fiyat ve 60 ay vadeyle satılıyor. 
     
     CITROEN 

     Citroen 2006 model yılına sahip otomobillerinde önemli bir indirime giderek eski fiyat listesini uygulamaya devam edeceğini açıkladı. Buna göre C4 SX 1.4i modeli 29 bin 886 YTL'ye satın alınabiliyor. Citroen'in ürün gamındaki diğer modellerde de kampanyalar var. Citroen'de peşin alımlardaki indirimler 5 bin YTL'yi buluyor. Ayrıca, Citroen C3 modelinde HDI serisi de 24.946 YTL'den başlayan fiyatlarla satışa sunuluyor. 
     
     FIAT 

     Fiat'ın uyguladığı kampanyaların başrolünü Doblo oynuyor. İki alternatif arasında seçim yapılmalı. Öncelikle peşin alım indirimleri göze çarpıyor. Kredili alımdaysa 12 ay vade için 10 bin YTL'ye aylık yüzde 0.02 faiz oranı uygulanıyor. Vade süresi 48 aya çıktığındaysa faiz oranı yüzde 0.99'a yükseliyor. 
     
     FORD 

     Ford'un kampanyası ticari araç kullanıcılarına yönelik hazırlanmış. Ford Transit ve Transit Connect modellerinde 18 bin YTL'ye kadar kredi 18 aya uzanan vade için sıfır faiz uygulanıyor. 
     
     MERCEDES 

     Mercedes-Benz Türk ticari araç pazarındaki van modeli Vaneo Kombi'nin otomatik versiyonlarında indirim kampanyası düzenliyor. 1.7 litrelik dizel motorla donatılmış Mercedes Vaneo Trend Otomatik 43 bin 467 YTL satış fiyatıyla piyasaya sunuluyor. 
     
     NISSAN 

     Nissan, özel indirimlerin yanı sıra Micra ve Almera modellerinde 10 bin YTL'ye 12 ay vade ve yüzde 0 faiz oranıyla kredi imk nı bulunuyor. 
     Ayrıca Nissan Primera modelinde de eşin alımda ekstra indirim de uygulanıyor. 
     
     OPEL 

     Yeni Opel Vectra'nın önümüzdeki günlerde tanıtılacak olması sebebiyle elindeki mevcut stoku bitirmek isteyen Opel, bu modelde indirim kampanyası düzenliyor. Vectra'nın 1.6 litrelik baz versiyonu 35 bin 955 YTL'lik etiket taşıyor. Alman üretici bunun yanı sıra ticari aracı Combo City Plus modelini de 25 bin 439 YTL'den başlayan fiyatlarla tüketiciyle buluşturuyor. 
     
     PEUGEOT 

     Peugeeot, 307 modelini elden geçiren üretici bu modelin lansmanıyla bağlantılı şekilde peşin alım indirimi sunuyor. Bu kampanyaya göre 307 Comfort 1.4 litre 90 HP'lik modeli 29 bin YTL'ye satın alabilirsiniz. Dizel otomobil düşünenlerin 307 1.6 litre 90 HP'lik modele göz atmalarını öneriyoruz. Fransız üretici ayrıca 206 Van, Partner ve Boxer gibi ticari modellerinde kredili alımlarda 12 aya kadar yüzde 0 faiz oranı uyguluyor. 
     
     SEAT 

     İspanyol Seat'ın, pazara yeni sunduğu Leon modelinde kısa bir süre için indirim kampanyası düzenleme kararı alındı. Kampanyaya göre liste fiyatı 31 bin 800 YTL olan Seat Leon 1.6 Reference modelini tüketiciler 29 bin 950 YTL'lik fiyatla satın alabilecekler. 
     
</TEXT>
</DOC>
