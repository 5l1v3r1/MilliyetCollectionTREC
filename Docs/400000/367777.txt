<DOC>
<DOCNO> 367777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/yercan.html </URL>
<DATE> 2005/08/07/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bir garip taktik 
</HEADLINE>
<TEXT>



Kayserispor ile oynayacağı ligin ilk karşılaşması Trabzonspor için iki açıdan büyük önem taşıyordu. Birincisi takım üstündeki bu şoku bir an önce atlatmalı, ikincisi taraftarı takımıyla barışmalıydı. Şenol Güneş'in, Anorthosis maçı sonrasında yaptığı birlik - beraberlik çağrıları meyvesini vermiş, taraftar, "Trabzon sen bizim her şeyimizsin" tezahüratıyla tribündeki yerini almıştı. 
Bu olumlu tabloda, Trabzonspor'un yaşadığı şoktan sıyrılabildiğini söylemek ise ilk dakikalarda pek mümkün değildi. Bordo - Mavili ekibin son iki sezonda elde ettiği lig ikinciliğinde büyük rol oynayan defansı, bu yıl çok baş ağrıtacağının sinyallerini Kayserispor karşısında da fazlasıyla verdi. Yaptığı transferlerle sezona farklı bir kadro ile giren konuk ekip, ilk yarıda defans hatalarından kaynaklanan net 5 gol pozisyonu cömertçe harcamasa Trabzonspor sezon başında kendisini kaosun tam ortasında bulabilirdi. Anorthosis depreminin saha içindeki "başsorumlusu" ve lanetlenmiş ismi Yattara, dün gece üstüne geçirdiği yaratıcılık kostümüyle maçın kahramanlığına soyunmuştu. Gineli sihirbaz tutuk başladığı maçın ilerleyen dakikalarında tüm hünerlerini sahaya yansıtmaya başladı. İki şutu direkten dönerken, Szymkowiak'ın kafasına adrese teslim ortası ve bu futbolcunun nefis pasında ağlara gönderdiği vuruşuyla skora adını altın harflerle yazdırdı. Maçın Trabzonspor lehine ilerlediği anlarda Şenol Güneş'in garip teknik adam denemeleri damga vurdu kalan dakikalara. Önce sahanın ve takımının en etkili ismi Yattara'yı oyundan alan ve yeni transfer Jun'a şans tanıyan Güneş, bu değişikliğin hemen ardından Szymkowiak'ı da İbrahim Ege ile değiştirerek takımın hücum gücünü sıfıra indirdi. Bu karambolde oyun üstünlüğünü ele geçiren Kayserispor, Trabzonspor'un üstüne gitmeye ve peş peşe pozisyonlar bulmaya başladı. Bülent'in ayağından gelen gol, Bordo - Mavili ekibi krize sokarken son 10 dakika Trabzonspor için k bus oldu. 
Karşılaşmanın hakemi Bülent Demirlek ligin ilk maçında verdiği kararlar ve pozisyonlara yakınlığıyla formda olduğunu gösterdi. 


</TEXT>
</DOC>
