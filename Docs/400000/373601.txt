<DOC>
<DOCNO> 373601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur02.html </URL>
<DATE> 2005/08/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eşi doğum yaptığı hastanede terketti 
</HEADLINE>
<TEXT>

     Ramazan ÇETİN DHA 

Denizli'de 20 yaşındaki Şengül Demirci, üçüncü çocuğunun doğumunu yaptığı hastanede eşi Bülent Demirci tarafından terkedilince ortada kaldı. Bülent Demir'in hastane masraflarını karşılamak için topladığı paralarla ortadan kaybolduğunu söyleyen Şengül Demirci, biri iki haftalık 3 çocuğuyla birlikte hastane odasında yaşamaya başladı. 
     Bülent Demirci'yle 14 yaşındayken evlenen ve iki hafta önce üçüncü bebeğini Denizli Devlet Hastanesi'nde doğuran Şengül Demirci, 5 yaşındaki Seda Nur, 2 yaşındaki Ali Samet ve adını bile koymadığı iki haftalık bebeğiyle çaresiz kaldı. Görevlilerin durumuna acıyıp hastanede bir oda tahsis ettiği Şengül Demirci, başından geçenleri anlattı. 
     Afyonkarahisar'ın Sandıklı İlçesi'nden Denizli'ye geldiklerini, kocasının sık sık işsiz kaldığını ve yıllardır doğru dürüst bir yaşam kuramadıklarını anlatan Demirci, İki hafta önce kocamla birlikte hastaneye geldik. Bebeğimi dünyaya getirdim. Hastanenin çıkardığı 820 milyon liralık faturayı ödeyemedik. Kocam diğer iki çocuğumu yanıma getirdi, Ben bu parayı toplarım’ diye gitti, bir daha dönmedi. Akrabalardan ve tanıdıklardan epey para topladığını öğrendim. Ben de hastane bahçesinde kaldım. Parayı ödeyemediğim için gidemiyorum. Sonradan ödeyebileceğim bir rakam da değil. Çaresiz kaldım'' dedi. 
     Denizli Devlet Hastanesi Başhekimi Dr. Mithat Ekici sorunun kendileriyle ilgili olmadığını söyledi. Ekici, Anlaşmalı olarak parasını ödeyebiliyor. Artık hastanede rehin kalma diye bir olay yok. Böyle durumlarda elimizden gelen yardımı da yaparız. Zaten genç kadına hastaneden bir oda verilmiş ve sorunu çözümlenene kadar burada kalması sağlanıyor'' dedi. 
     Hasta bakıcı ve hemşirelerin yardımları ile yaşamını sürdüren Şengül Demirci'ye Valilik Sosyal Yardımlaşma ve Dayanışma Vakfı'nın destek vermesi için girişimlerde bulunuldu. Denizli Belediyesi'nin Barınma Evleri'nde yer ayarlanarak genç kadına yardım edilmesi için harekete geçildi. 

     
</TEXT>
</DOC>
