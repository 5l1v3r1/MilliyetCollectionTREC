<DOC>
<DOCNO> 388926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/siyaset/asiy.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan eleştiri bombardımanı 
</HEADLINE>
<TEXT>


YÖK'e Dinçer'le ilgili karar intikam hırsıyla alındı, beni bağlamaz. Rektörlere İşinize bakın. Hükümetle tartışmayın. Barolara Hapse girdiğimde neredeydiniz CHP'ye Baskı unsuru 

ŞAKİR AYDIN İstanbul 


Başbakan Recep Tayyip Erdoğan, Yüzüncü Yıl Üniversitesi Rektörü Prof. Yücel Aşkın'a destek vermek için dün Van'a giden YÖK Başkanı Prof. Erdoğan Teziç başkanlığındaki rektörlere, "Biz dünyayı geziyoruz, onlar Van'a gidiyor. İşinize bakın işinize" diyerek tepki gösterdi. Erdoğan, Başbakanlık Müsteşarı Prof. Ömer Dinçer'in, YÖK Disiplin Kurulu'nca, "intihal" yaptığı gerekçesiyle "üniversite öğretim mesleğinden" çıkarılmasını da, "Bir intikam hırsıyla aldığınız karar, beni bağlamaz" diye değerlendirdi. 
İstanbul Belediye Başkanı Kadir Topbaş'ın Lütfi Kırdar Uluslararası Kongre ve Sergi Sarayı'nda dün verdiği iftara katılan Erdoğan, buradaki konuşmada YÖK, Türkiye Barolar Birliği ve CHP'yi eleştirdi. 

'Dinçer'e inanıyorum' 
Dinçer kararına sert tepki gösteren Erdoğan, "Benim müsteşarımın sizin vereceğiniz kariyere ihtiyacı yoktur. Biz bu ülkede kariyerlerin nasıl alındığını iyi bilenlerdeniz. Dinçer'e inanıyorum ve güveniyorum. Bilgisinden de istifade ediyorum" dedi. 
Dinçer'in bu vatan için koşuşturduğunu ifade eden Erdoğan, şöyle devam etti "Bundan böyle de aynı görevine devam edecektir. İntikam hırsıyla kalkıp 'Üniversitede müsteşarlıktan sonra görev yapamaz' desen ne olur, demesen ne olur. Bu ülkede hizmet sadece üniversitelerde olmuyor. İşinizi yapın. Kurumlarımız, kurallarımız ortadadır. Ülkemizde huzursuzluk kaynağı olmayın." 
Aşkın'a destek için dün Van'a giden rektörleri de eleştiren Erdoğan, "Çamur atalım, belki tutar" diye düşünüldüğünü öne sürdü. Erdoğan, konuşmasını şöyle sürdürdü 

'Seyahat hayırlı olsun' 
"Biz Dubai'ye, Abudabi'ye gidiyoruz. Pazartesi Kuveyt ve Yemen'e gideceğiz. Oradan Londra'ya geçeceğiz. Bizdekiler de Van'a gidiyorlar. Seyahatiniz hayırlı olsun. İşinize bakın işinize. Boşu boşuna kendilerini yormasınlar. Ülkeyi huzursuz etmesinler. Hükümetle sürekli tartışma içerisine girmenin bir anlamı yok. Oturalım kardeş kardeşe bu ülke için ne yapabiliriz, onu konuşalım. Böyle bir anlayışınız yoksa, olabilir. Biz yolumuza devam ediyoruz, yolumuzdan alıkoyamazsınız." 
Erdoğan, Van Başsavcısı Kemal Kaçan'ı protesto için Van'a giden Türkiye Barolar Birliği'ne de sert tepki gösterdi. Kendisinin bir şiir okuduğu için hapis yattığını anımsatan Erdoğan, "O zaman bu Barolar Birliği neredeydi Bunların o zaman hak-hukuk arama derdi yok muydu " dedi. 
"Bu işlerin içerisinde ne ben, ne de arkadaşlarım yoktur" diyen Erdoğan'ın eleştirilerinden CHP de nasibini aldı. 
Kuvvetler ayrılığı prensibinden hareketle yaşanılması gereken ülkede, CHP'nin baskı unsuru olmaya çalıştığını kaydeden Erdoğan, "Sizin zaten başka mesleğiniz yok. Bugüne kadar eğer Türkiye'de siyaset-hukuk ilişkisi olmuşsa, bunu en iyi başaran CHP olmuştur" diye konuştu. 



</TEXT>
</DOC>
