<DOC>
<DOCNO> 358095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo08.html </URL>
<DATE> 2005/07/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fatih Terim Milli takımın kapısı herkese olduğu gibi Hakan'a da açık 
</HEADLINE>
<TEXT>

     Şenhan Bolelli Bildiriyor 

      Milli Takımlar Teknik Direktörü Fatih Terim, Hakan Şükür tartışmasını bireysel olarak gündemde tutmanın zararlı olacağını belirterek, ''Milli takımın kapısı herkese açıktır'' dedi. 
     15. Akdeniz Oyunları'nda futbol finalinde İspanya-Türkiye maçını izlemek için Almeria'ya gelen Fatih Terim, Türk basınına yaptığı açıklamada, gündemdeki konuları değerlendirdi. 
     Terim, Hakan Şükür ile ilgili sorulan bir soruya, ''Eğer bireysel olarak Hakan Şükür konusu sürerse, bu ona da bana da milli takıma da zarar verir. Bu konuyu daha fazla deşmeye gerek yok. Milli takım, herkese açık olduğu gibi Hakan Şükür'e de açıktır. Kadro açıklandığı zaman milli takımda kim var kim yok herkes görür'' açıklamasını yaptı. 
     Bu arada milli takımlar teknik kadrosuna aldığı eski futbolcular konusunda Terim, ''Geçmişte çok büyük işler yapmış, önemli, zeki ve futbolu üst düzeyde tutan insanlar. Çok iyi işler yaptılar ve istediğimiz değişim için onlara ihtiyacımız var. Bu tip insanlara sahip çıkmalıyız. Görev dağılımı yapıldığında hepsi yararlı olacaklar'' dedi. 
     Terim, İspanya'ya 1-0 yenilerek oyunlarda gümüş madalya alan Olimpik Milli Takımı için ise, ''İspanya bana göre iyi değildi, yalnızca bizimkiler geç açıldılar. Henüz gençler ve ileride daha iyi olacaklar. Futbolda herşey var, kazansak iyi olurdu ama gümüş madalya da bir başarı'' değerlendirmesini yaptı. 
     Öte yandan milli takımın teknik bakımdan daha gelişmesine yönelik olarak İspanya'dan İtalya'ya geçeceğini belirten Terim, ''İtalya Milli Takımı'nın Milano ve Floransa'da olan antrenman tesisi çok ileri düzeyde. Bununla ilgili olarak 2 kentte tesisleri dolaşıp yetkililerle görüşeceğiz ve daha sonra hazırladığımız raporu Türkiye'de sunacağız. İstanbul'da Riva ve Beylerbeyi'nde, İtalya'dakine benzer bir spor kompleksi yapmayı planlıyoruz'' diye konuştu. 
     
</TEXT>
</DOC>
