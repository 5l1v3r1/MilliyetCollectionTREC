<DOC>
<DOCNO> 377493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun18.html </URL>
<DATE> 2005/09/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yuşçenko ABD'ye reform yolunda oldukları teminatını verdi... 
</HEADLINE>
<TEXT>

     Ukrayna Devlet Başkanı Viktor Yuşçenko'nun, ABD'ye, siyasi karışıklığa rağmen reform yolunda olduklarının teminatını verdiği bildirildi. 
     Devlet Başkanlığı basın merkezinden yapılan açıklamada, Yuşçenko'nun, ABD Başkanı George Bush ile bir telefon görüşmesi yaptığı belirtildi. 
     Yuşçenko'nun Bush'a görüşmede, ''ülkedeki değişikliklerin demokrasiyi güçlendirmeyi ve etkili bir hükümet kurmayı hedeflediğini'' söyleyerek, Ukrayna'nın, Avrupa-Atlantik yapılarına ve ABD ile stratejik ortaklığa katılımını içeren stratejik yönünün değişmeyeceğini bildirdiği kaydedildi. 
     ABD'yi salı günü ziyaret etmesi beklenen Yuşçenko, Washington'un, Ukrayna'nın Dünya Ticaret Örgütü'ne WTO katılmasıyla ilgili görüşmelerde desteğini beklediğini de iletti. 
     Beyaz Saray'dan dün yapılan açıklamada da Bush'un Yuşçenko'yu arayarak, kendisini iktidara getiren ''Turuncu Devrim''in ilkelerine bağlı kalmasını istediği bildirilmişti. 
     
</TEXT>
</DOC>
