<DOC>
<DOCNO> 373146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo32.html </URL>
<DATE> 2005/08/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Beşiktaş'ta gözler Diyarbakırspor maçına çevrildi 
</HEADLINE>
<TEXT>

     Beşiktaşlı futbolcular, Turkcell Süper Ligi'nin 4. haftasında BJK İnönü Stadı'nda oynayacakları Diyarbakırspor maçında hedeflerinin mutlak galibiyet olduğunu söylediler. 
     UEFA Kupası 2. ön eleme turu rövanş maçında Liechtenstein takımı FC Vaduz'u 5-1 yenerek tur atlayan siyah-beyazlılarda yeni hedef Diyarbakırspor karşılaşması. 
     Bu mücadelenin hazırlıklarını sürdüren Beşiktaş'ta futbolcular, maç öncesi görüşlerini kulübün resmi internet sitesinde açıkladılar. 
     FC Vaduz maçını farklı skorla kazandıkları için çok mutlu olduklarını ifade eden Gökhan Zan, ''Bu sevincin ardından şimdi önümüzdeki Diyarbakırspor mücadelesine konsantre olduk. Bu maç bizim için çok önemli ve mutlaka kazanmak istiyoruz. Rakibimizin sağlam ve güçlü bir kadrosu var. Bunu Fenerbahçe karşısında da gösterdiler. Zor bir 90 dakika olacak, ama biz kendimize güveniyoruz. Sahaya hem iyi futbol hem de 3 puan için çıkacağız. Yakaladığımız seriyi devam ettirip taraftarlarımızı sevindirmek istiyoruz'' dedi. 
     Kaleci Murat Şahin ise FC Vaduz maçının kendileri için iyi bir moral olduğunu belirtirken, ''Mutlak galibiyet almamız gereken zorlu bir karşılaşma olacak. Çünkü birkaç haftadır yoğun bir tempodayız. Ama biz gerçekten kaliteli bir ekibiz. Bu maçı da kayıpsız geçeceğimize eminim. Bunun için de çalışıyoruz'' diye konuştu. 
     Ali Tandoğan da ''Üst üste maçlar oynuyoruz. İster istemez az da olsa yorgunluk oluyor. Ama çok iyi yolda olduğumuzu düşünüyorum. Çok güzel bir arkadaşlık ortamımız var. Her şey çok daha iyi olacak'' değerlendirmesinde bulundu. 
     UEFA Kupası'nda FC Vaduz karşısında elde ettikleri farklı skorlu galibiyet ile iyi gidişlerini sürdürdüklerini belirten Youla ise ''Diyarbakırspor, oynadığı maçlara bakıldığında oyun disiplinine sadık iyi bir takım. Biz de galibiyet serisini sürdürmek istiyoruz. İnşallah taraftarımızın bize vereceği destekle 3 puanı alacağız'' açıklamasını yaptı. 
     
     DİYARBAKIRSPOR MAÇI BİLETLERİ SATIŞTA 
     Bu arada Beşiktaş'ın, Turkcell Süper Ligi'nde pazar günü Diyarbakırspor ile BJK İnönü Stadı'nda saat 21.15'te oynayacağı maçın biletleri satışa çıkarıldı. 
     Biletix bayilerinde satışa sunulan biletlerin tribünlere göre fiyatları şöyle 
     VIP B-E Üst 200 YTL . 
     VIP A-F Üst 150 YTL . 
     VIP A-F Alt 110 YTL . 
     VIP B-E Alt 135 YTL . 
     VIP C-D Alt 150 YTL . 
     Numaralı Orta 110 YTL . 
     Numaralı Kenar 90 YTL . 
     Kapalı Üst 70 YTL . 
     Kapalı Alt 50 YTL . 
     Yeni Açık 20 YTL . 
     Eski Açık 15 YTL . 
     
</TEXT>
</DOC>
