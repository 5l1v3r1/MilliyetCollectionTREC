<DOC>
<DOCNO> 365148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur19.html </URL>
<DATE> 2005/07/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Filiz Akın Bileziği" 820 bin adet satıldı 
</HEADLINE>
<TEXT>

     Halk arasında "Filiz Akın Bileziği" olarak bilinen ve Türkiye Meme Vakfı yararına Nisan ayında başlatılan "Sarı Bilezik Kampanyası"nda bugüne kadar 820 bin bilezik satıldığı bildirildi. 
     Türkiye Meme Vakfı Başkanı Prof. Dr. Can Gürbüz, AA muhabirine yaptığı açıklamada, üzerinde "İyi yaşa" sloganı yer alan ve ünlü sinema sanatçısı Filiz Akın’ın öncülüğünde başlatılan "Sarı Bilezik Kampanyası"nda Nisan ayından bu yana her biri 1 YTL karşılığında toplam 820 bin adet bilezik satışı gerçekleştirdiklerini söyledi. 
     Vatandaşların kampanyaya gösterdiği ilginin kendilerini şaşırttığını belirten Gürbüz, "İlk 50 binin bile satılıp satılmayacağından emin değildik. Ancak 4 ayda 820 bin rakamına ulaştık. Kampanyaya halkın yoğun katılımı bizi şaşırttı" dedi. 
     Gürbüz, hedefledikleri 1 milyon bilezik satışına Kasım ayına kadar ulaşacaklarına inandıklarını ifade ederek, şöyle konuştu 
     "Türkiye’de bir kampanyada ilk kez bu kadar büyük bir rakama ulaşılıyor. Çünkü bu oranda yüksek bir katılımla karşılaşmadık. 
     Kampanyaya gösterilen ilgide ünlü sanatçı Filiz Akın’ın katkısı büyük. 
     Ünlü sanatçının güvenirliliği ve halk arasında seviliyor olması halkın kampanyaya ilgi göstermesini sağladı." Gürbüz, kampanyadan elde ettikleri gelirle ilk etapta 60 bin YTL tutarında ultrason cihazı satın aldıklarını, ayrıca Cumhurbaşkanı Necdet Sezer’in eşi Semra Sezer’in himayesinde yürütülen Ulusal Eğitime Destek Kampanyası’na katılan kadınları sağlık taramasından geçireceklerini söyledi. 
     
     TAKLİTLERİYLE MÜCADELE 
     Gürbüz, kampanya kapsamında yardım amacıyla ürettikleri sarı bileziklerin yaygınlaşmasının ardından yapılan sahtelerinin satışını engellemek için vakıf olarak başlattıkları çalışmaları sürdürdüklerini ifade etti. 
     Bu bileziklerin daha çok Tahtakale’de satışının yapıldığını ve satışı yapan kişilere karşı yasal yollardan mücadele ettiklerini anlatan Gürbüz, değişik renklerde üretilip, yardım adı altında satılan bu bileziklerle mücadele etmenin çok zor olduğunu, sarı ve üzerinde "iyi yaşa" sloganı bulunan sahte bilezikleri satan kişileri Cumhuriyet Savcılığına şikayet ettiklerini kaydetti. 
     Gürbüz, kampanyaya katılmak isteyen vatandaşlardan gelişigüzel yerlerde satılan sahte bilezikleri almamalarını isteyerek, sarı bilezikleri Migros Mağazaları’ndan alabileceklerini sözlerine ekledi. 
     
</TEXT>
</DOC>
