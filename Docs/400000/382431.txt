<DOC>
<DOCNO> 382431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun05a.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da bir Türk şef 
</HEADLINE>
<TEXT>


Şef Alpaslan Ertüngealp, Atina Festivali çerçevesinde hayata geçirilecek olan Dünya Opera Projesi kapsamında yarın 'Euminides' adlı operanın dünya prömiyerini tarihi Herodes Atticus Odeon'da yönetecek 

Aslı Onat 

Dünya Opera Projesi, Yunanistan Kültür Bakanlığı'nın 2004 Kültürel Olimpiyatları çatısı altında Colours Orkestrası ve Atina Konser Salonu'nun işbirliğiyle ve yeni bir müzikal tiyatro eseri yaratmayı hedefleyen ilk adımıydı. 
2001 Beste Yapma, 2002 Orkestra Yönetimi ve 2003 Şarkı Söyleme yarışmaları sonucunda Arnavut besteci Vasil Tole'nin bestelediği "Euminides" operası, orkestra şefi Alpaslan Ertüngealp ve farklı ülkelerden 9 şan sanatçısı seçildi. 2004'te gerçekleştirilemeyen Dünya Opera Projesi kapsamında, yarın uluslararası ödüllere sahip solistler, Atina Radyo Senfoni Orkestrası ve konuk korolar, Alpaslan Ertüngealp'in batonu altında, "Euminides" operasını dünyada ilk kez seslendirecekler. Ertüngealp'le bu konseri konuştuk. 

2002 yılında kazandığınız başarı o zaman çok duyurulmadı. Halbuki 241 yarışmacı arasından sıyrılmayı başarmıştınız... 
Evet, yarışmayı kazanmam, Tayyip Erdoğan'ın başbakan seçildiği günlere denk düştü ve politik haberlerden bunu duyurmaya sıra gelmedi. Halka açık bir konserle sunulan final gecesinde Avustralya'dan Kynan Johns ve ABD'den Mikhail Agrest ile yarıştık. Birinciye hem para ödülü verildi, hem de yazılan yeni operanın dünya prömiyerini yapma imk nı tanındı. 

Başarınızı siz neye bağlıyorsunuz 
2002 öncesinde senfonik şef olarak deneyimim, opera şefliği deneyimimden çok daha fazlaydı. Çok da ilginç bir durum oldu. 2. turda iki şancıyla birlikte Mozart'ın "Sihirli Flüt" operasında bir pasaj idare edecektik. Şancılardan tenor olan, "Kusura bakmayın bana dün haber verdiler, bocalarsam özür diliyorum şimdiden" dedi. "Tamam idare ederiz" dedim ben de. 

Bu durum konserin seyrini nasıl etkiledi 
Sonuçta adamcağız hiçbir şeyi doğru söylemedi ve ben bir yandan da tenor partisyonunu söylemeye başladım. Bu da jüriyi çok etkiledi. Orkestra şefleri her şeyi ezbere bilmek zorundadır, buna şancıların bölümleri de dahil. Bu büyük bir avantaj oldu benim için. 


</TEXT>
</DOC>
