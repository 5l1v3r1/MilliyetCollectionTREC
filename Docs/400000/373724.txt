<DOC>
<DOCNO> 373724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun07.html </URL>
<DATE> 2005/08/29/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Suriye'de PKK'lılara 2'şer yıl hapis 
</HEADLINE>
<TEXT>

     Suriye’de bir devlet güvenlik mahkemesi, terör örgütü PKK üyesi, Kürt kökenli 3 Suriye vatandaşını, 2’şer yıl hapis cezasına çarptırdı. 
     Avukat Enver El-Bunni, yaptığı açıklamada, Mart 2004’te tutuklanan Muhammed Numan Muhammed, Mustafa Halil ve Abdülkerim Ello’nun, "yasadışı örgüt üyesi olmak ve dost bir ülkeyle ilişkilere zarar vermek" suçundan, 2’şer yıl hapse mahkum edildiğini belirtti. 
     El-Bunni, mahkemenin, benzer suçlardan 12 Kürt’ün de mahkumiyet kararlarını, Ekim ve Aralık aylarına kadar ertelediğini kaydetti. 
     Suriyeli yetkilileri, Türkiye’ye baskı yapmaya ihtiyaç duyduğu dönemlerde PKK üyelerini desteklemek ve cesaretlendirmekle suçlayan El-Bunni, "Bu yetkililer, şimdi Kürtlerin zararına, Ankara ile ilişkilerini düzeltmeye çalışıyor. İnsan yaşamını ve özgürlüğü siyasi bir araç olarak kullanmak kabul edilemez ve kınanması gerekli bir durumdur" dedi. 
     Suriye’de 1963 yılında olağanüstü hal kanunları uyarınca kurulan devlet güvenlik mahkemelerinin kararları temyiz edilemiyor. 
     
</TEXT>
</DOC>
