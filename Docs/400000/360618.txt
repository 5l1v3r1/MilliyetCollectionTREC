<DOC>
<DOCNO> 360618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/ygokce.html </URL>
<DATE> 2005/07/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bıçakcı'nın rotası 
</HEADLINE>
<TEXT>


Türkiye Futbol Federasyonu'nun özerkleşme serüvenini, merhum Turgut Özal'ın ilk girişimlerinden bu yana dikkatle izliyorum. 
En baştan şunu söylemeliyim ki, kırık - dökük, ağır - aksak haline rağmen özerkleşme, Türk Futbolu için yararlı olmuştur. Dahası, öteki spor dallarında da yolu açmış ve yavaş da olsa çağdaş yapısal değişimleri tetiklemiştir. 
Öte yandan özerkleşme, siyasetçinin ilgisinden ve yasa değişiklikleriyle yaptığı müdahalelerden de kurtulabilmiş değildir. Neyse ki o müdahaleler, global kalıplara uymak zorunluluğu nedeniyle fazla tahribat yaratamamıştır. 
TFF'nun özerk yapısındaki temel itirazım, ağırlıklı ve ezici biçimde kulüp delegasyonuna dayalı genel kurullardır. Futbol için sözü, sorumluluğu, katkısı olabilecek kurumlar ve kişiler genel kurulda yeterli biçimde temsil edilememektedir. Kulüpler, yapıları gereği kısa vadeli mali ve sportif hedeflerini gerçekleştirmeye, günü kurtarmaya çalışmakta, federasyon genel kurullarındaki tercihleri ve etkinlikleriyle de yakın geleceği, yarınları düşünme ve planlama kaygısından uzak durmaktadırlar. O nedenle yabancı futbolcu kontenjanının artırılmasını beklerken, bunun en azından Milli Takım'a yansımaları konusunu gündemlerine almazlar. O nedenle havuz problemi olarak sadece kendi paylarının peşine düşerken, o paylaşma sisteminin rekabeti nasıl etkileyeceğini tartışmak gereği duymazlar. 
Böylece ileri, yaratıcı ve yapıcı hamleler, federasyonun üzerine kalır. Federasyon, başkanı ve yönetim kuruluyla ya oy aldığı kulüplerin rüzg rına göre sallanacak, eğilip bükülecek, ya da o rüzg ra rağmen dik durup varlığını gösterecektir. 
1988'den beri yaşadığımız özerklik süreci, her iki örneğe de uygun farklı federasyonları işbaşına getirdi. 
O federasyonları kimi zaman beğendik, kimi zaman ağır biçimde eleştirdik. 
Bugün Levent Bıçakcı ve yönetim kurulu işbaşında 
Bıçakcı'nın adaylığı sürprizdi. Yönetim Kurulu'nun oluşumu sportif tercihlere değil, siyasal yönlendirmelere göre gerçekleşmişti. Başkan ve yönetimiyle ilgili spekülasyonlar bir türlü bitmedi. 
Açıkçası, bu federasyondan çok fazla şey beklemiyordum. 
Ama beni yanılttılar. Kulüplere dayalı genel kuruldan oy aldılar ama kulüp rüzgarlarına teslim olmadılar. 
Havuz gelirlerinin yeni paylaşım sistemi, büyüklerin düşük volümlü itirazlarına rağmen kamu vicdanında kabul gördü, onaylandı. 
Sponsorluk ve yayın gelirleri arttırıldı. 
Milli Takım'da Yanal'ın gönderilmesindeki yanlışı, Fatih Terim doğrusuyla kapattılar. 
Cemal Ersen'in haberinden öğreniyoruz ki, futbol disiplin talimatlarıyla ilgili köklü değişiklikler getiriyorlar. PFDK ile Tahkim Kurulu arasında cezayı komik hale getiren itiraz yolunu daraltıyorlar. TV görüntülerini geçerli delil olarak yeniden yorumluyorlar. Öte yandan küfüre karşı yeni bir anons sistemi getirerek bir duruş gösteriyorlar. 
İhtiyatlı bir iyimserlikle, Levent Bıçakcı ve ekibinin iyi işlerle yoluna devam ettiğini söyleyebilirim. Yoldan çıkıp çıkmayacaklarını bilemem. 
Bıçakcı ve arkadaşlarının "rotayı değiştirmemelerini" dilerim. 

En kötü transfer 

En kötü transfer, acele transferdir. Özellikle yabancı futbolcu konusunda acele ederseniz, işiniz şansa kalır. Ya Carew gibi sonu piyangoyla biten bir macera yaşarsınız, ya da Juanfran gibi ne yapsanız elde kalan futbolcuyla daralırsınız. 
Beşiktaş bu yıl da transfere hızlı girdi. İç piyasadan anlaştığı oyuncularla Youla, Ali Tandoğan, Güven sözleşme imzaladı. Tüm dikkatini yabancılara yoğunlaştırdı. 
Görüyorum ki Ribery'nin Galatasaray'dan Marsilya'ya uçması, yabancıların Türkiye konusunda zaten yeterli olmayan güvenlerini sarstı. Nazlanıyorlar, olmayacak paralar istiyorlar. En kötüsü oyalıyorlar. Sadece Beşiktaş'ı değil, hemen tüm kulüpleri. 
Özellikle Avrupalı oyuncuların yarattığı bu sıkıntılı durumun yanlış adım atılmadan geçiştirilmesi gerekir. 
Beşiktaş'ta Rıza Çalımbay ile yöneticilerin yabancı oyuncu hedefleri de tercihleri de birbirini tutmuyor. 
Ortada yeni bir hayal kırıklığı yaşanma olasılığı var. 
Biraz radikal bir öneri ama, bence denenmeli. 
Beşiktaşlı yöneticiler acele edeceklerine, Rıza Hoca'nın elindeki mevcut kadroya güvenip ligin ilk yarısını beklemeliler. 
Ocak transferinde ihtiyaçlarını daha net görebilir, daha rahat, ucuz ve isabetli transfer yapabilirler. 
Bence düşünmeye değer 

Doksan Dakika'lık saygı duruşu 

Bekliyorduk, ama yine de kendimizi alıştıramamıştık gidişine. Kenan Onuk, bu dünyada çok güzel işler yaparak, elindeki güzelliklere değer katarak erken ayrıldı aramızdan. 
Atletizme aşıktı. Artistik patinajı bu ülkeye tanıtan ve sevdiren adam oldu. Cimnastikte - üstelik canlı yayında - hem müsabakayı anlatıyor, hem de kuralları, tekniği, sistemi öğretiyordu bize. 
Olimpik sporların usta gazetecisi ve televizyoncusunun, son yıllarda spora damga vuran programı ise Hıncal Uluç ve Haşmet Babaoğlu ile birlikte sunduğu "Doksan Dakika" oldu. NTV'de tiryakisi olduğumuz futbolla dolu "Doksan Dakika", kariyerini futbol dışı sporlarla zenginleştirmiş Kenan Onuk'un hayatındaki en büyük ironiydi belki de. 
Biliyorum, geçen sezonun ikinci yarısından beri Uluç'la Babaoğlu, yeni sezonda Doksan Dakika'yı bırakmayı düşünüyorlardı. Futbol ortamının zaman zaman umut kıran sığlığından, taraftar ve yönetici takıntılarından sıkılmışlardı. Kırgındılar. Bana abi diyen Haşmet'i ve abi dediğim Uluç'u anlamaya çalışıyordum. Hıncal Uluç, Lig TV'de birlikte katıldığımız "Derin Futbol" için de aynı eğilimdeydi. O nedenle Hıncal Abi'nin kararını etkilememek için sustum, O'na saygı duyup uzakta durdum. 
Bence türünün en iyi örneklerinden biri olan Doksan Dakika'ya devam etmelerini öneriyorum. 
Hem de ısrarla 
Doksan Dakika'nın sürmesi için yığınla neden var. Hayır, onları sıralamayacağım burada. 
Sadece tek nedenle. Kenan Onuk'un adanmışlığına saygı gereği devam 
Hıncal Abi, Haşmet Kardeş, 
Fuat Akdağ Müdür'le yola devam. 
Bunun adı "ihtiram" ... 



</TEXT>
</DOC>
