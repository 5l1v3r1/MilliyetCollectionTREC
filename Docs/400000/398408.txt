<DOC>
<DOCNO> 398408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko11.html </URL>
<DATE> 2005/11/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hazine, AB'ye hazır... 
</HEADLINE>
<TEXT>

     Hazine Müsteşarlığı, Avrupa Birliği AB sürecinde Türkiye'deki yerli ve yabancı yatırımların artırılması konusunda etkin rol oynayacak. 
     A.A muhabirinin aldığı bilgiye göre Hazine, kurumsal olarak AB katılım müzakerelerine hazır duruma geldi. 
     Müzakereler sürecindeki bir çok müzakere faslına katılacak olan Hazine, özellikle yerli ve yabancı sermayenin teşvik edilerek, Türkiye'nin ekonomik olarak tanıtımı ve daha çok doğrudan yatırım çekme konusunda aktif rol üstlenecek. 
     
     MÜZAKERE SÜRECİNDE HAZİNE'NİN KURUMSAL YAPILANMASI... 
     3 Ekim 2005 tarihinde Avrupa Birliği ile başlatılan müzakereler çerçevesinde Hazine Müsteşarlığı, 16 fasıl altında ilgili kurum olarak belirlendi. 
     Hazine Müsteşar Yardımcısı Cavit Dağdaş, AB'ye katılım sürecinde Hazine Müsteşarlığı'nı temsilen görev alacak AB Daimi Temas Noktası olarak tespit edildi. 
     Tarama ve müzakere sürecinde Hazine Müsteşarlığı tarafından üstlenilecek faaliyetlerin etkin bir şekilde yürütülebilmesi ve koordinasyonun sağlanmasını teminen Dış Ekonomik İlişkiler Genel Müdürlüğü Avrupa Birliği İle İlişkiler Dairesi, bu süreçte Müsteşarlık içinde koordinatör birim olarak görev yapacak. 
     Hazine Müsteşarlığı'nın ilgili olduğu fasıllar kapsamındaki çalışmalarda yer alacak birimler tespit edilirken, birimler müzakere kapsamına girecek konulardaki hazırlıklarını sürdürüyorlar. 
     
     MÜZAKERE SÜRECİNDE YAPILANLAR VE YAPILACAK OLANLAR... 
     Hazine, 7 Kasım 2005 tarihinde gerçekleştirilen Kamu İhaleleri ve 8 Kasım 2005 tarihinde gerçekleştirilen Rekabet Politikası tanıtıcı taramasına katıldı. 
     Hazine Müsteşarlığı, yarın gerçekleştirilecek Kamu İhaleleri ve 1 Aralık 2005'te gerçekleştirilecek Rekabet Politikası ayrıntılı taramalarına da katılım sağlayacak. 
     
     SERMAYENİN SERBEST DOLAŞIMI... 
     21 Kasım 2005 tarihinde gerçekleştirilen İş Kurma Hakkı ve Hizmet Sunumu Serbestisi ile 25 Kasım 2005 tarihinde gerçekleştirilen Sermayenin Serbest Dolaşımı fasıllarının tanıtıcı taramasına da katılan Hazine Müsteşarlığı, Sermayenin Serbest Dolaşımı faslında Koordinatör Kurum olarak görev yapacak. 
     
</TEXT>
</DOC>
