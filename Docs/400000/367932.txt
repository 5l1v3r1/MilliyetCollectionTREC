<DOC>
<DOCNO> 367932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/axspo02.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Anelka alarmı 
</HEADLINE>
<TEXT>


Daum ve yöneticiler, Fransız oyuncuyla görüşerek Diyarbakır maçında sahaya çıkmasını isteyecek 

YUSUF KOBAL 


Sarı - Lacivertli takımda, Nicolas Anelka için seferberlik başlatıldı. Teknik Direktör Christoph Daum ve yöneticiler sakatlığı yüzünden hazırlık maçlarında forma giyemeyen, aldığı transfer teklifiyle spekülasyon yaratan, son olarak da teknik heyetin onayıyla kontrolden geçmek üzere ülkesi Fransa'ya giden Anelka'nın en kısa sürede forma giymesi için kolları sıvadı. 
Daum'un cumartesi günü Kadıköy'de Diyarbakırspor'la oynanacak maçta sahaya sürmek istediği, dün akşam rötarlı olarak İstanbul'a dönen yıldız futbolcuyla görüşme yaparak bir an önce tam kapasiteyle antrenmanlara katılmasını isteyeceği bildirildi. Anelka'nın uyum sürecini artık geride bıraktığını düşünen yöneticiler de ünlü oyuncudan transferi kafasından çıkararak sadece Fenerbahçe'nin maçlarına motive olmasını isteyecek. 

Röportaj yasağı 

Fenerbahçe Yönetimi, futbolcuların resmi sözleşmelerine basına özel röportaj vermemeleri için yeni madde ekletti. Birçok futbolcunun mukavelesine, Sarı - Lacivertli idareciler ve teknik heyetin onayı olmadan medyaya özel röportaj veremeyeceklerine dair madde ilave edildi. Buna göre izinsiz röportaj yapan oyunculara, ek maddeye göre ağır para cezası verilebilecek. 

Rüştü raporu 

Kaleci Rüştü yoğun idmanlar sonunda hazır duruma geldiğini açıkladı. Antrenör Immel ise Rüştü için Teknik Direktör Daum'a, "Diyarbakır maçında oynayabilir" raporu verdi. Volkan'ın, Gençlerbirliği'ne karşı çok iyi oynadığını belirten Rüştü, "Görevini başarıyla yaptı. Çalışmaya devam etmesi lazım. Kaleyi kimin koruyacağına teknik heyet karar verir" dedi. 


</TEXT>
</DOC>
