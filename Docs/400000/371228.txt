<DOC>
<DOCNO> 371228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo10.html </URL>
<DATE> 2005/08/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Zidane şovla geri döndü... 
</HEADLINE>
<TEXT>

     Uzun bir aradan sonra ilk kez milli formayı giyen Zinedine Zidane, Fransa'nın Fildişi Sahilleri'ni 3-0 yendiği maçta niçin 'Mavililer' için gerekli bir oyuncu olduğunu ispatladı. Mükemmel pasları ve çalımlarının yanı sıra bir de gol atan 'Zizou', Montpellier'deki Fransız seyircileri büyüledi. Fransızların diğer golleri Gallas ve doğum gününü kutlayan Henry'den gelirken maçtan sonra bütün gözler Zidane'ın üstündeydi. "Endişeye gerek yok" diyerek sözlerine başlayan Real Madrid'li futbolcu "Korkmuyoruz. Bizim için hangi maç önemli biliyoruz. Dünya Kupası'na gideceğiz. Formayı tekrar giyince çok heyecanlandım" diye konuştu. Thuram ve Makelele de Zidane'la birlikte milli takıma geri döndü. 
     Fransızlar galibiyetten çok Zidane'ın yeniden milli takımda oynamasına sevindi. L'Equipe, Zizou'nun fotoğrafının üstünde 'Işık döndü' başlığıyla verdiği haberde teknik direktör Domenech'in "Onunla takım bir başka oluyor, oynadığı zaman herkes iyi hissediyor" sözlerine yer verdi. 
     
</TEXT>
</DOC>
