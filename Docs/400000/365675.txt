<DOC>
<DOCNO> 365675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko12.html </URL>
<DATE> 2005/07/30/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Gül "17 Aralık'tan sonra yeni bir ülke oluşmuştur" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin 17 Aralık’tan sonra yeni bir ülke olduğunu belirterek, "Türkiye’nin siyasi geleceği öngörülebilirdir, berraktır" dedi. 
     İKV Genel Kurulu’nda konuşan Abdullah Gül, Gümrük Birliği Ek Protokolü’nün imzalamasıyla Türkiye için 3 Ekim müzakerelerinin önünde herhangi bir mani, problem kalmadığını bildirdi. 
     Hükümet olarak bu konularda yaptıkları her işi açık ve şeffaf olarak gerçekleştirdiklerini, protokolün de TBMM’ye gönderileceğini aktaran Gül, "Aslında TBMM’ye götürmemenin yolu da vardır. Açıkçası bu bize tavsiye de edilmiştir" diye konuştu. 
     Kendilerinin protokolü TBMM’ye gönderip onayını takip edeceklerini belirten Gül, şunları kaydetti 
     "Her şey açık ve şeffaf olarak yapılmaktadır. Türkiye’nin çekineceği, korkacağı hiçbir şey yoktur. Türkiye 17 Aralık’tan sonra yeni bir ülke olmuştur. Siyasi olarak öngörülebilir bir ülkedir artık. 
     Türkiye’nin siyasi geleceği öngörülebilirdir, berraktır. Kimsenin tereddüt etmesine gerek yoktur. Ekonomik olarak da Türkiye içeriden ve dışarıdan gelecek şoklara karşı daha dayanıklı bir ülkedir. 
     Hep beraber yapacağımız şey, özgüvenimize sahip çıkıp, karamsarlıkları bir yana bırakıp, ama muhakkak ki dikkatli bir şekilde hep teyakkuzda, hep hassas olup, kendimize olan özgüveni kaybetmeden bunu daha çok geliştirip, 3 Ekim’deki müzakereye kendimizi hazırlamaktır." Türkiye’nin iyi bir döneme girdiğini, istikrarın yakalandığını ve güvenin olduğunu vurgulayan Abdullah Gül, "Dışarıdan da buna büyük bir destek vardır ve büyük bir hayranlık vardır. Şüphesiz ki olumsuzlukları göz ardı etmiyoruz. Bunları kontrol edebilecek güçteyiz. Bunların hepsini elbirliği içinde götürebileceğimize inanıyorum" diye konuştu. 
     
</TEXT>
</DOC>
