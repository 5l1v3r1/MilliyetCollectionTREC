<DOC>
<DOCNO> 379862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/yazar/gunes.html </URL>
<DATE> 2005/09/20/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Konut kredisi ipotekli mi olsun, ipoteksiz mi 
</HEADLINE>
<TEXT>


Olsun da nasıl olursa olsun diyebilirsiniz. Ancak kimileri ipotekli konut kredilerine mortgage bel bağlarken, kimileri bu uygulamanın beline kazma vurmak için mali kolaylıklarını budamaya çalışıyor. 
İpotekli konut kredisine büyük bir umut olarak bel bağlamak yanlış. Geçen hafta bunu yazdık. Ülkemizde faiz giderini vergi beyanından düşebilecek nüfus gayet sınırlı. Malum beyanname usulünün yaygın olduğu kesimin çoğu zaten peşin parayla emlak alıyor. Bu nedenle ipotekli konut kredisi alacak sabit ve yüksek gelirli potansiyeli abartmamak gerek. 
Gelelim kazmacılara. Yoksul olup ev alamayanların ne günahı varmış da bunlara indirim uygulanacakmış Bunu kim der Elbette ancak eski kafalı bir Maliyeci Yani en iyisi kimse ev almak için kredi kullanmasın Oysa hatırlatalım bu ara her banka canla başla kredi kartlarını yaygınlaştırırken kayıtsız ekonomiyi kayda sokarak Maliye için çalışmış oluyor 
Ülkemizde konut finansmanının güçlü olduğu sanılmamalı. Son zamanlarda enflasyonun ve dolayısıyla faizlerin düşmesiyle belli bir mesafe kazanıldı. Aşağıdaki tablodan da izlendiği gibi, bankaların kampanyalarıyla bu yılın ilk üç ayında konut kredileri üçe katlandı. Ancak yine de gelinen nokta abartılmamalı. Nihayet şu anda 5 milyar dolarlık bir hacme ulaşılmış durumda. 
1980'li yıllarda bütçenin darmadağın edildiği dönemde Turgut Özal Toplu Konut Fonu diye bir sistem yaratarak konut sahibi olmak isteyenlerin inşaatlarının yapılarak teslim edildiği bir olanak yaratmıştı. Böylelikle hem vatandaş ev sahibi olacak, hem ekonomide canlılık sağlanacak, hem de müteahhitler köşeyi dönecekti. Müteahhitlerin köşeyi döndüğü kesin de, konut sorunu bu sistemle çözülemedi. 
Birkaç gün önce İş Bankası Genel Müdürü Ersin Özince bir açıklamada bulunarak düzenleme yapılmadan bankacılık kesiminin 8 katrilyon kadar bir hazır kredi portföyü olduğunu ve bunun menkulleştirilmesinin güzel bir imk n olacağını belirtti. Yani bankalar böylece daha fazla kaynak yaratabilecekler. 
Unutmayalım, kredili konut finansmanının iki önemli tarafı var. Birincisi, sektörün tümü kayda alınıyor ve böylece vergi kaçağı azalıyor. Ancak ikinci bir nokta da ipotekli kredilerde eğer emlakta ikinci el piyasası hızla gelişmezse finans sektörü çöker. 
Görünen o ki, konut kesiminde artık peşin paranın yanı sıra finans sektörü de krediyle yer almaya başlıyor. 





</TEXT>
</DOC>
