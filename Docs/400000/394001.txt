<DOC>
<DOCNO> 394001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yazar/tamer.html </URL>
<DATE> 2005/11/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gecenin en yakışıklı erkeği Atatürk'tü 
</HEADLINE>
<TEXT>

Koç Holding'in Madame Tussauds Müzesi'nde düzenlediği törende, Ata'mıza hiç benzemeyen heykel kaldırıldı, yerine görsel heybetini yansıtan yenisi konuldu 

LONDRA 

Londra'ya gidip de dünyaca ünlü Madame Tussauds Mumyalar Müzesi'ni ziyaret etmeyen, ziyaret edip de Atatürk'ün balmumu heykelinin yer aldığı salona geldiğinde büyük bir düş kırıklığı, hatta öfke seline kapılmayanınız sanırım yoktur. 
Ve eminim o donuk bakışlı, tıknaz, neredeyse boyunsuz, -Atatürk çapında bir dünya liderinden çok- orta halli bir şef garsonu andıran heykelin, neden Türk hükümetince gerekli girişimlerde bulunularak değiştirilmediğini de sorgulamışsınızdır. 
Hiç unutmuyorum. Kızımı ilk kez Londra'ya getirdiğimde, o küçücük haliyle bana bu soruyu sormuştu... 

Coşkulu bir 10 Kasım 
Aslında geçmiş hükümetleri suçlamak da yanlış. Zira Londra Büyükelçimiz Akın Alptuna'dan önce belki 10 büyükelçimiz, Dışişleri Bakanlığı adına heykelin aslına uygun olarak yenilenmesi için başvurmuş, ama sonuç alınamamış. Büyükelçilikte yazışmalarla ilgili kabarık bir dosya mevcut. 
Son olarak Koç Holding 2004 Ekim'inde benzeri bir girişimde bulunuyor ve anlaşılan işi öylesine sıkı takibe alıyor ki, bu tür taleplere karşı genelde 4 - 5 yıl sonrasına gün veren müze yönetimi, yelkenleri suya indiriyor ve 1 yıl sonra 10 Kasım günü, heykelin aslına uygun yenisiyle değiştirilmesi sağlanıyor. 
Evet, bizler de Cumhuriyetimizin kurucusu Ata'mızın, aslına uygun olarak yapılan balmumu heykelinin açılış töreni için Londra'dayız. Ve fark ediyoruz ki çoğumuz, yıllardır böylesine coşkulu bir 10 Kasım yaşamamışız. 

Tüm karizmasıyla... 
Ulu Önderimiz tüm görsel heybeti, yakışıklılığı, o müthiş karizması, gözlerindeki ışıltı, karşısındakine derhal geçen elektriğiyle hemen karşımda, dokunma mesafesinde. Birden ona minnet duygusuyla gözlerim dolarken, Koç Holding Yönetim Kurulu Başkanı Mustafa Koç'un konuşmasından şu satırlar aklımda takılı kalıyor 
"Fiziken aramızda olmasa da, 20. yüzyılın liderleri arasında peşinden kitleleri sürükleyebilecek karizmaya ve öngörüye sahip, idealleri halen yaşayan ve 'fikirleriyle ölümsüz' başka bir lider yok. Bugün burada heyecan ile toplanmış bizler de, bu ölümsüzlüğün en somut örneğiyiz. 
Avrupa'nın bir parçası olmak üzere büyük hamleler yaptığımız bugünlerde, ülkemizi ve tarihimizi uluslararası platformda doğru tanıtmak için hepimize büyük görevler düşüyor..." 
Projenin fikir babası, eski Hava Kuvvetleri Komutanı emekli Orgeneral İbrahim Fırtına. Türkiye'nin balmumu heykel yapımındaki en yetkin isimlerinden biri olduğunu Londra'da öğrendiğim -10 parmağında 10 marifet- Eskişehir Belediye Başkanı Prof. Dr. Yılmaz Büyükerşen de proje danışmanlığını yürütmüş. Tabii ikisi de Londra'daki törendeydiler. 
Ömer Koç ve Ali Koç'un da katıldığı Londra'daki 100 kişilik davetteki en yakışıklı erkek, tartışmasız Atatürk'tü. Ama diğer erkekler onu kıskanmadılar. Biz bu 10 Kasım'da İstanbul'da saygı duruşu yerine Londra'da kadehlerimizi Ata'mız için kaldırdık. Size de tavsiye ederim. Kendinizi çok iyi hissediyorsunuz. 



</TEXT>
</DOC>
