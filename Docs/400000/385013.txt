<DOC>
<DOCNO> 385013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yazar/sazak.html </URL>
<DATE> 2005/10/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tarık Akan polemiği 
</HEADLINE>
<TEXT>


Sinema sanatçısı Tarık Akan ile yaptığımız söyleşi 26 Eylül Milliyet-Sohbet Odası Hürriyet yazarları Özdemir İnce ve Ahmet Hakan arasında polemik konusu oldu. 
Tarık Akan sinemaya aşk filmlerinin jönü olarak girmesine karşın, toplumsal içerikli filmlere imzasını atmış saygın bir sanatçı. 12 Eylül döneminde Sürü, Yol gibi Yılmaz Güney filmlerinde 'cesaretle' oynadı. 1981'de 90 gün cezaevinde yattı. 
12 Eylül'ün 25. yıldönümünde sol görüşlü, aydın ve demokrat bir sanatçıyla söyleşi yapmak için Tarık Akan'ı seçtik ve Bodrum Akyarlar'daki yazlığında görüştük. 
1980 askeri darbesini eleştirdi Akan, 28 Şubat'ı ise savunuyordu. 
Söyleşinin akışı içinde 'demokrasilerde askerin sivil yönetime müdahalesinin savunulamayacağı' düşüncesinden hareketle 'Darbe sola karşı olunca karşı çıkmak, şeriatı hedef alınca postmodern darbeyi savunmak çelişki değil mi ' diye sordum. 
Ahmet Hakan, Tarık Akan'ın görüşlerini 'alaycı' bir üslupla eleştirince Özdemir İnce 'darbeler, sol ve demokrasi' üzerine 3 yazı yazdı. Nihayet, 1960'tan bu yana dört askeri müdahalenin gerçekleştiği Türkiye, gerçek demokrasiyle yönetilmediği için, 'askeri darbeler yapıldı' tezini savundu. 
Özdemir İnce'nin 'darbelere meşruiyet kazandırma' çabasındaki düşünceleri kendisini bağlar, öyle inanıyor, Tarık Akan'ı savunurken, demokrasi anlayışını da ortaya koydu. Bizce yadırgatıcı olan o görüşleri değil, nedense 'vecize ya da patlatılması gereken balon' diye nitelediği ve 'Tarık Akan'ı sıkıştırmak amacıyla' sorduğumuzu düşündüğü bölüm "Neden bazı darbeler iyidir de bazı darbeler kötü " 
Tarık Akan o soruda hiç rahatsız olmadı ve içinden geldiği gibi konuştu. İnandıklarını söyledi. 28 Şubat için 'ordunun değil devletin iradesi' dedi. 
Sayın İnce ise sanatçı dostunu korumaya çalışırken daha ileri gidiyor ve darbe yapan askerleri 'koruyor, kolluyor ' 
Toplumsal Tarih dergisinin ekim sayısında Roni Margulies imzalı, 'Türkiye'de ve Dünyada 1980'i konu alan çarpıcı bir makale yayımlandı. 1968'lerde yükselen solun 1980'lerde nasıl geriletildiğini inceliyor. Ve Türk solunun kimi zaman içine düştüğü çelişkiyi irdeliyor 
"Sol 1971'de solcu bir darbe beklemiş, 1980'de TKP'nin radyosu 'ordumuzun ilerici subaylarına' bir çağrı yapabilmiştir Ordunun ilerici olmadığını, olmayacağını, Türkiye ordusunun dünyanın diğer ordularından hiçbir şekilde farklı olmadığını Türkiye soluna Kenan Evren ve arkadaşları 12 Eylül ve sonrasında çok ikna edici bir şekilde öğretti." 



</TEXT>
</DOC>
