<DOC>
<DOCNO> 369916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun36.html </URL>
<DATE> 2005/08/15/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Hindistan rikşaları kaldırıyor... 
</HEADLINE>
<TEXT>

     Hindistan’ın Kalküta kentinin yöneticileri, yaygın bir ulaşım aracı olan insanların çektiği "rikşa"ları, "insani olmadığı" gerekçesiyle kaldırma kararı aldı. 
     Kalküta’nın başkenti olduğu Batı Bengal eyaletinin başbakanı Buddhadeb Bhattaçarjii, gazetecilere yaptığı açıklamada, 10 bin rikşanın kaldırılması planının, kentin dünyadaki yoksul imajını düzeltme kampanyasının bir parçası olduğunu söyledi. 
     Bhattaçarjii, "Batılılar, dilencileri ve rikşaları Kalküta’nın geleneğiyle bir tutmaya çalışıyorlar ancak bunlar bizim geleneğimiz değil" dedi ve yasağın 5 ay içinde yürürlüğe gireceğini bildirdi. 
     Çıplak ayaklı adamların çektiği ve kentte ulaşım aracı olarak hayli yaygın olan rikşalar, Kalküta’ya 20. yüzyılın başında Çinli tacirler tarafından getirilmişti. 
     Komünistlerin iktidara gelmesinden sonra Çin, 1949’da rikşaları yasaklamıştı. Bu tarihten sonra Kalküta, dünyada rikşaları günlük ulaşım aracı olarak kullanan tek yer olarak kalmıştı. 
     Kalküta yetkilileri, elle çekilen rikşaların yerine, bunların 3 tekerlekli motorlu versiyonlarının sefere konulacağını söylediler. 
     
</TEXT>
</DOC>
