<DOC>
<DOCNO> 365000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun27.html </URL>
<DATE> 2005/07/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Belçika gazetesi Türkiye'nin AB yolu engellerle dolu 
</HEADLINE>
<TEXT>

     Belçika'nın yüksek tirajlı muhafazakar gazetesi ''La Libre Belgique'', ''Türkiye'nin AB yolunun engellerle dolu olduğunu'' yazdı. 
     Başbakan Recep Tayyip Erdoğan'ın, AB Dönem Başkanı İngiltere Başbakanı Tony Blair ile görüşmelerini değerlendiren gazete, Ankara'nın, Kıbrıs Rum kesimini, soruna çözüm getiren bir uzlaşma olmadıkça tanımayacağını bir kere daha belirttiğini ifade etti. 
     Erdoğan'ın, Gümrük Birliği'nin AB'ye yeni katılan 10 üyeye uyarlanması çerçevesinde Ankara Antlaşması'nın ek protokolünün imzalanmasının, Kıbrıs Rum kesiminin tanınması anlamına gelmeyeceğini tekrarladığını duyuran gazete, Tony Blair'in de bunu teyit ettiğini bildirdi. 
     Sorunun, Ankara'nın imza ile birlikte sunacağı deklarasyondan kaynaklandığını öne süren gazete, bu belgenin her kelimesinin ve her virgülünün önem taşıdığı üzerinde durdu. 
     ''Ankara, Fransa ve Hollanda referandumlarının ardından bir kimlik bunalımı yaşayan Avrupalıları sarsmaması gereğinin bilincinde'' ifadesine yer veren gazete, Başbakan Erdoğan'ın da Türkiye'de ''milliyetçi akımın tırmanışı ve 2007 seçimleriyle karşı karşıya bulunduğunu'' yazdı. 
     Komisyonun 29 Haziran'da sunduğu Müzakere Çerçeve Belgesi'nin AB Konseyi tarafından onaylanmasını Fransa, Avusturya, Yunanistan ve Kıbrıs Rum kesiminin geciktirdiğini belirten gazete, Rumların ''de facto tanınma'' beklentisinde olduklarını anlattı. 
     ''Türkiye'nin AB yolu engellerle dolu'' diyen ''La Libre Belgique'', Almanya'daki seçimleri Hıristiyan Demokrat Parti'nin kazanması halinde Almanların da Fransa, Avusturya, Yunanistan ve Kıbrıs Rum kesimine katılabileceklerini ifade etti. 
     ''Onurlu ve hükümran bir ülke olan Türkiye'de de bir gerilim başladı'' diyen gazete, Kıbrıs sorununa ilişkin gelişmelerin ulusal duyguları canlandırdığını yazdı. 
     
</TEXT>
</DOC>
