<DOC>
<DOCNO> 367567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/tamer.html </URL>
<DATE> 2005/08/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çevreye ilgi azaldı, sağlığa arttı 
</HEADLINE>
<TEXT>



Avrupa Birliği'ne üye 25 ülkede 30 bin kişi üzerinde yapılan geniş kapsamlı bir anketin sonuçları, günümüz insanının değişen eğilimleriyle ilgili hayli ilginç ipuçları veriyor. Hele önünüzde 13 yıl önce yapılmış benzeri bir anket çalışması varsa... 
Tablo 1'de de görebileceğiniz gibi günümüz insanı, çevreden politikaya, bilimsel keşiflerden yeni teknolojilere her konuda 13 yıl öncesine göre daha az tutkulu. Spor haberlerine bile... En şaşırtıcısı da bu Bir yanda başta futbol olmak üzere spor, her geçen gün daha çok paraların döküldüğü, hızla büyüyen bir endüstri olarak göz doldururken, diğer yanda "spor haberleriyle çok ilgiliyim" diyenlerin oranında bile 13 yıl öncesine göre 3 puanlık azalma var. 
Günümüz insanı değişik kanallardan öylesine yüklü bilgi bombardımanıyla karşı karşıya ki, hiçbir şeyin müptelası olamıyor artık. Nitekim Tablo 1'de de görülebileceği gibi her şeyle "az - biraz" ilgileniyor. Çevre kirliliğiyle de, tıbbi buluşlarla da, yeni teknolojilerle de "biraz" ilgilenenlerin oranı 13 yıl öncesine göre artmış. Tek istisna, politika. Tablo 1'e dikkatle bakın. "Biraz" ilgilenenlerin oranının düştüğü tek kategori POLİTİKA. Politika ile hiç ilgilenmeyenlerin oranında da son 13 yılda ciddi bir artış dikkati çekiyor. Siyasetçi derdine yansın 
Bilimsel konularda Cinsiyete, yaşa ve meslek gruplarına göre ilgi alanlarının belirlendiği Tablo 2'de ise tıp ve ilaçlar, 73 - 80'le ilginin en yoğun olduğu kategori. Kadınlar, emekliler ve 55 yaşın üzerindeki kadın - erkek herkes, tıptaki yeni gelişmeleri dikkatle izliyor. Bu anket çalışmasının sonuçları, medyada son dönemde sağlıkla ilgili haberlerin neden arttığını da izah ediyor. 
İnternetten çevreye, astronomiden genetiğe, ekonomiden sanat - edebiyata, hatta bu tabloya dahil etmediğim nano teknolojiye çok geniş bir yelpazede soruşturma yapılmış. Tablo 2'de de gördüğünüz gibi internete en yoğun ilgi, 15 - 24 yaş arası gençlerde, ancak onlar da bu konuda medya aracılığıyla değil, yine internet üzerinden bilgilenmeyi tercih ediyorlar. 
Günümüz insanının sağlık dışında en ilgili ve duyarlı olduğu konu, geçmişe göre ilgisi azalsa bile yine de çevre. 50'li oranları ancak çevrede yakalayabiliyoruz. Her 2 kişiden biri çevreyle ilgili kadınlar erkeklere göre çevreye daha çok duyarlı. İnternet, astronomi, genetik ve ekonomi gibi kategorilerde ilgi 30, hatta 25'lere düşüyor. 



</TEXT>
</DOC>
