<DOC>
<DOCNO> 376445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy10.html </URL>
<DATE> 2005/09/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dışişleri Almanya'nın aldığı kararı takdir ediyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, terör örgütü PKK KONGRA-GEL’in yayın organı olan gazetenin Almanya’da yasaklanmasına ilişkin kararı memnuniyetle karşıladıklarını söyledi. 
     Tan, haftalık basın toplantısında, konuya ilişkin bir soru üzerine, şunları kaydetti 
     "Almanya’nın aldığı bu kararı ve bu çerçevede yaptığı uygulamaları memnuniyetle karşılıyor ve takdir ediyoruz. Konuya ilişkin gerek buradaki büyükelçiliğin, gerekse Almanya İçişleri Bakanı Otto Schilly’nin açıklamaları Özgür Politika isimli gazetenin PKK’nın bir yayın organı olduğunu açıkça ortaya koyuyor. Büyükelçinin açıklamasına dikkatle baktığınızda, ’PKK’nın sesi konumundaki Özgür Politika vasıtasıyla haberler ve propaganda faaliyeti yapılmakta ve PKK yandaşları seferber edilmektedir’ şeklinde bir cümle kullanıldığı görülecektir. Schilly’nin açıklamasında da ’Özgür Politika’nın PKK örgütlenmesinin bir parçası olduğu kanıtlanmıştır’ ifadesi yer almaktadır. Bunun ötesinde Almanya’nın PKK’nın Almanya’daki diğer örgütlenmeleri üzerine de gideceği anlaşılmaktadır. Bütün bunlardan büyük memnuniyet duymaktayız." Danimarka’da terör örgütünün yayın organı ROJ TV’nin yayın yapmasına ilişkin süreçle ilgili soru üzerine de Tan, "Almanya’nın memnuniyet ve takdirle karşıladığımız girişim ve çalışmalarının Avrupa’nın diğer ülkelerine de örnek teşkil etmesini içtenlikle diliyoruz" dedi. 
     Tan, Almanya’nın son olarak aldığı tedbirlerin Danimarka için de örnek oluşturmasını umduklarını kaydetti. 
     
</TEXT>
</DOC>
