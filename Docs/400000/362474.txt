<DOC>
<DOCNO> 362474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo19.html </URL>
<DATE> 2005/07/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Pistte Elvan'dan bir şok daha Sezona devam etmesi mucize... 
</HEADLINE>
<TEXT>

     Milli atlet Elvan Abeylegesse’nin, büyük şanssızlıklarla başladığı sezona devam etmesi mucizelere kaldı. 
     İstanbul’da yapılan Avrupa Kupası yarışlarından önce böbreklerinde taş, kasığında ise yırtık tespit edilen dünya rekortmeni atlet, yeni bir teşhis ile sarsıldı. Rahatsızlığı nedeniyle Akdeniz Oyunları’na katılamayan Abeylegesse, yaklaşık bir aydır devam eden tedavisi sonunda kasığındaki şişme tekrarlayınca, bugün Kasımpaşa Askeri Hastanesi’nde yeniden muayene edildi. Dr. Şerafettin Özer’in yaptığı tetkikler sonunda genç atletin kasık lenflerinde iltihaplanma teşhis edildi. Bir haftalık antibiyotik tedavisine başlanan Abeylegesse’de fıtık şüphesi de ortaya çıktı. Fıtıkla ilgili kesin teşhis için kasıktaki şişliğin inmesini bekleyecek uzmanlar, gelecek hafta içinde kesin bulgulara ulaşacak. Fıtık şüphesi kesinleşirse milli atlet ameliyata alınacak. 
     
     SEZON TEHLİKEDE 

     Abeylegesse’nin antrenörü Ertan Hatipoğlu, bu sezon şanssızlıklardan bir türlü kurtulamadıklarını belirterek, "Elvan’ın çilesi bitmiyor. Bırakın Dünya Şampiyonası’nı, büyük ihtimalle sezonu kapattık" dedi. 
     Elvan’ın sağlığının her şeyden önemli olduğunu vurgulayan Hatipoğlu, "Kasıktaki yırtığın kapanmasına ve 3 hafta süren fizik tedaviye karşın yeniden bir şişlik oluşunca tekrar kontrole girmeyi uygun gördük. Bu kez de yeni bir dertle karşı karşıyayız ve ameliyat ihtimali yüksek. Büyük ihtimalle sezonu kapattık" diye konuştu. 
     
</TEXT>
</DOC>
