<DOC>
<DOCNO> 390489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo10.html </URL>
<DATE> 2005/10/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Fenerbahçe ile Gaziantepspor ligde yarın 39. randevuda... 
</HEADLINE>
<TEXT>

     Fenerbahçe ile Gaziantepspor, yarın yapacakları karşılaşmayla birlikte, ligde 39. kez karşı karşıya gelecek. 
     2 takım arasında geride kalan maçlarda Fenerbahçe'nin galibiyet sayısında rakibine 23-8 üstünlüğü bulunuyor. Taraflar 7 maçta da eşitliği bozamazken, Fenerbahçe toplam 78, Gaziantepspor ise 44 gol attı. 
     Tarafların geçen sezon yaptığı maçlarda Fenerbahçe, deplasmanda 1-0, İstanbul'da da 2-0 galip gelmişti. 
     
     GAZİANTEPSPOR, 9 MAÇTIR KAZANAMIYOR 
     Gaziantepspor, uzun yıllar adeta ''kök söktürdüğü'' Fenerbahçe karşısında ligde yaptığı son 9 maçta da galip gelmeyi başaramadı. 
     Fenerbahçe karşısında ligdeki son galibiyetini 2000-2001 sezonunda evinde 2-1'lik skorla alan kırmızı-siyahlılar, bu maçın ardından yaptığı son 9 lig maçında galip gelemezken, 8 kez yenildi, 1 kez de berabere kaldı. Bu dönem içinde Fenerbahçe'nin 26 golüne, Gaziantepspor 9 golle karşılık verebildi. 
     
     İSTANBUL'DAKİ MAÇLAR 
     Fenerbahçe, yarınki rakibi Gaziantepspor'a İstanbul'da yaptığı lig maçlarında büyük üstünlük kurdu. 
     Sarı-lacivertliler, Gaziantepspor ile kendi sahasında yaptığı 19 maçta 16 galibiyet alırken, yalnızca 1 kez yenildi, 2 kez de berabere kaldı. 
     
     İSTANBUL'DAKİ TEK YENİLGİ 1981'DE 
     1980-81 sezonunda, 23 Mayıs 1981 tarihinde sahasında Gaziantepspor'a 1-0 yenilen Fenerbahçe, bu yenilgiden sonra rakibinin Birinci Lig'de mücadele ettiği 16 sezonda kendi sahasında Gaziantep ekibine yenilmedi. 
     Fenerbahçe, İstanbul'da Gaziantepspor filelerine toplam 48 gol atarken, kendi kalesinde 14 gol gördü. 
     
     LİGİN GOL REKORU İSTANBUL'DA KIRILDI 
     48. sezonunu yaşayan Birinci Futbol Ligi'nde şimdiye dek bir maçta en fazla gol, Fenerbahçe ile Gaziantepspor'un yaptıkları bir maçta filelere gitti. 
     2 takım arasında 1991-1992 sezonunda, 16 Mayıs 1992 tarihinde İstanbul'da yapılan maçı sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     
     TARİHE GEÇEN BİR DİĞER MAÇ 
     Fenerbahçe ile Gaziantepspor arasında ligde 2000-2001 sezonunda İstanbul'da yapılan maç da adeta nefesleri kesti. 
     Ligde 29. haftada Fenerbahçe Şükrü Saracoğlu Stadı'nda yapılan karşılaşmaya Fenerbahçe 61 puan ve averajla lider, Gaziantepspor ise 58 puanla 3. sırada başladı. Karşılaşmanın ilk yarısını Gaziantepspor 3-0 önde kapadı. İkinci yarıda adeta coşan Fenerbahçe, üstüste bulduğu gollerle inanılmazı gerçekleştirip, sahadan 4-3 galip ayrıldı ve şampiyonluk yolunda önemli bir engeli geçti. 
     
     EN FARKLI SKORLU GALİBİYETLER 
     Fenerbahçe ile Gaziantepspor arasındaki maçlar genelde gollü maçlara sahne oluyor. 
     Fenerbahçe, rakibi karşısındaki en farklı skorlu galibiyetlerini, tarihe geçen 1991-1992 sezonunda 8-4, 1981-1982 ve 2003-2004 sezonlarında 5-1, 1998-1999 sezonunda da 4-0'lık skorlarla aldı. 
     Gaziantepspor ise Fenerbahçe önünde en farklı skorlu galibiyetini 1999-2000 sezonunda 5-1'lik sonuçla aldı. 
     
</TEXT>
</DOC>
