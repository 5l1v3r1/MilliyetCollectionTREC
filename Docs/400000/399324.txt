<DOC>
<DOCNO> 399324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy14.html </URL>
<DATE> 2005/11/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Dışişleri THY'nin Irak'a uçmasına bir engel yok 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin Irak ile ilgili politikasında hiçbir değişikliğin olmadığını söyledi. 
     Tan, haftalık basın toplantısında, bir soru üzerine, bazı haberlerde Türkiye’nin Irak’a yönelik politikalarının değiştiği yönünde abartılı yorumlar yapıldığına işaret ederek, kuzey Irak’taki yönetimin Irak’ın bir parçası olduğunu ve anayasada yer aldığını kaydetti. Sözcü Tan, "Dolayısıyla burada bir politika değişikliğinden bahsetmek yanlıştır" diye konuştu. 
     Bir özel havayolu şirketinin kuzey Irak’a sefer düzenlemesine ilişkin hazırlıklar ve THY’nin de benzer çalışma içinde olup olmadığına ilişkin soru üzerine Tan, uluslararası sivil havacılık teşkilatı tarafından tescil edilmiş olan Erbil ve Süleymaniye’deki havaalanlarının, gerekli onarım ve altyapı çalışmaları tamamlandıktan sonra, bir süre önce uluslararası trafiğe açıldığını anımsattı. 
     
     "KARŞILIKLI SEFERLERE BİR ENGEL YOK" 
     "Bu çerçevede sivil havacılık makamlarınca bakanlığımıza iletilen, söz konusu bölgeye Türkiye’den tarifesiz seferler yapılmasına ilişkin başvurular, tarafımızdan olumlu karşılanmıştır" diyen Tan, şöyle devam etti 
     "Hepinizin bildiği üzere, Irak Havayolları 2005 Ağustos’tan itibaren Bağdat-İstanbul ve İstanbul-Bağdat tarifeli seferlerine başlamıştır. THY’nin de pazar şartları oluştuğunda İstanbul-Bağdat ve Bağdat-İstanbul seferlerini başlatmasında veya Irak’ın diğer şehirlerine uçuşlar düzenlemesine herhangi bir engel bulunmamaktadır. 
     Türkiye’den dünyanın herhangi bir şehrine yapılan uçuşla, söz konusu kentlere yapılacak uçuşlar arasında hukuki nitelik farkı bulunmamaktadır. Bu açıdan bakıldığında konunun olağan bir özellik arz ettiği hepiniz tarafından görülecektir. 
     Ayrıca ülkemizin Irak’ın bütün bölgeleriyle ekonomik ve ticari ilişkileri hızla gelişmekte ve Türk firmaları Irak’ın yeniden imar ve inşası çalışmalarına katkıda bulunmaktadır. Buradan konuya baktığınızda, ticari olmak kaydıyla Irak’tan veya Türkiye’den karşılıklı seferlerin bundan sonra da düzenlenebileceği görülecektir." Dışişleri Bakanlığı Sözcüsü Tan, Türkiye’nin 10 yılı aşkın süre boyunca kuzey Irak’ı koruduğuna, kuzey Irak’ın dünyaya insani ve ticari bakımdan kapısı olduğuna ve tüm temel ihtiyaç maddelerinin Türkiye üzerinden sağlandığına dikkat çekti. Tan, son uçuşlarla ilgili kararların bu çerçevede değerlendirilmesinin doğru olacağını belirterek, "Bunun ötesindeki yorumlar abartılı ve yanlıştır" dedi. 
     
     IRAK BAŞBAKAN YARDIMCILIĞINA BİR TÜRKMEN ATANDI 
     Dışişleri Bakanlığı Sözcüsü Tan ayrıca, Irak Türkmenlerinden Enise Avcı’nın, Irak’ta başbakan yardımcılığına atandığını belirterek, bu gelişmeyi, Irak’taki tüm diğer grupların yanı sıra Türkmenlerin Irak siyasetinde temsili bakımından önem taşıyan bir husus olarak gördüklerini kaydetti. 
     
</TEXT>
</DOC>
