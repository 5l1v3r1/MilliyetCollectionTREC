<DOC>
<DOCNO> 383194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur23.html </URL>
<DATE> 2005/10/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
"Arabistanlı Lawrence" Antalya'da 
</HEADLINE>
<TEXT>

     Altın Portakal Film Festivali kapsamında bu akşam "onur ödülü" verilecek oyuncu Peter O’toole, kendisi için dönüm noktası olan "Arabistanlı Lawrence" rolü nedeniyle, Türkiye’de 1964 yılında tepki aldığını belirterek,"O filmden sonra Türkiye’ye geldiğimde bana taş gibi yüzlerle bakıyorlardı" dedi. 
     İrlanda kökenli İngiliz oyuncu O’toole, Altın Portakal Film Festivali ve 1. Uluslararası Avrasya Film Festivali kapsamında, dünya sinemasına yaptığı katkılardan dolayı verilecek onur ödülünü almak üzere geldiği Antalya’da, basın toplantısı düzenledi. Sinema eleştirmeni Atilla Dorsay’ın ve gazetecilerin sorularını yanıtlayan ünlü oyuncu, tüm dünyada tanınmasını sağlayan "Arabistanlı Lawrence" filminin, Osmanlı İmparatorluğu’na karşı olduğu düşünüldüğü için Türkiye’de olumsuz tepkiler aldığını belirterek, yıllar önce yaşadığı anısını şöyle dile getirdi 
     "Arabistanlı Lawrence çok muazzam bir başarı oldu. Bir gecede ünlü oldum. 45 yıl kadar önceydi. Fotoğrafçılar, hayranlarım tarafından saldırı altındaydım. Roma’da bir kabus gecesi yaşadım. Otel odasını terk edemiyordum. Birkaç yıl boyunca sıradan bir tiyatro oyuncusuydum. Olan biten olağanüstüydü. Bir İtalyan yapımcı grubu İstanbul’a geliyordu. Otel odanda kalmak yerine bizimle gel dediler. 
     Bu küçük bir ziyaret olacaktı ve kesinlikle basın haberdar edilmeyecek dedim. 1964 yılıydı ama her yerde alkışlar ve fotoğrafçılar gördüm. Prodüktörümün yüzünde korkunç bir gülümseme vardı. Gümrükten geçerken üniformalı bir adam yaklaştı. Hangi yüzle Türkiye’ye geliyorsun dedi. Ne yaptım ki dedim. Arabistanlı Lawrence’ın Osmanlı İmtapratoluğu’na karşı bir film olduğunu düşünüyorlardı. Hepsi bana taş gibi yüzlerle bakıyordu. Bu rolü oynamaktan memnunum, çünkü bütün hayatımı değiştirdi." Türkiye’ye geldiği aynı günlerde 20’nci yüzyılın en büyük kişiliklerinden biri olan Atatürk’ün mezarını ziyaret etmek için Ankara’ya gittiğini anlatan O’toole, "Tanımak istediğim insan tabii ki Kemal Atatürk’tü... Mozolesini, yattığı yeri ziyaret ettim" dedi. 
     O’toole, toplantıda bir film yapımcısının Türkiye’nin AB’yle bütünleşme süreci ve üyeliğiyle ilgisi sorusuna, "Zahmet etmeyin" cevabını verdi. 
     Ünlü sanatçı, Avrasya Film Festivali’nin düzenlenmesinin çok iyi bir fikir olduğunu belirterek, bu kapsamda Antalya’ya gelmekten mutluluk ve memnuniyet duyduğunu söyledi. O’toole, onur ödülü alacağı bu geceyi çok önemsediğini de vurguladı. 
     Sanatçı, 7 kez aday olmasına rağmen oskar ödülü alamamasıyla ilgili bir soruya da, "Bunu akademiye sorun. Akademi 2003 yılında bana yaşam boyu onur ödülü verdi. Bu onur ödülü sinema film sanayinin verdiği en büyük ödüldür. Akademi, ödül vermediği sanatçılara bir tür teselli aramağını vermiş olur" diye konuştu. 
     
</TEXT>
</DOC>
