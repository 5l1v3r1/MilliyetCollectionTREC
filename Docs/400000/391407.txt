<DOC>
<DOCNO> 391407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko36.html </URL>
<DATE> 2005/11/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İTO'ya göre perakende fiyatlar yüzde 3.3 arttı... 
</HEADLINE>
<TEXT>

     İstanbul'da Ekim ayında perakende fiyatlar yüzde 3.3, toptan fiyatlar binde 2 oranında arttı. 
     İstanbul Ticaret Odası İTO tarafından hazırlanan 1995 bazlı geçinme endeksine göre, yıllık ortalama artış, perakende fiyatlarda yüzde 8.4, toptan fiyatlarda yüzde 6.4 olarak gerçekleşti. 
     Bir önceki yılın aynı dönemi ile kıyaslandığında ise perakende fiyatlar yüzde 11.3, toptan fiyatlar yüzde ise 4.1 artış gösterdi. 
     1995 bazlı İstanbul Ücretliler Geçinme Endeksi'ne göre, perakende fiyatlar bu yılın 10 aylık döneminde yüzde 9 arttı. 
     Ekim ayında gıda harcamaları grubunda yüzde 2.8 artış görüldü. Bu grupta yer alan yaş kuru sebze ve meyve endeksinde yüzde 19, yağlar, süt ve süt mamulleri endeksinde yüzde 1.2, çeşitli ve hazır yiyecek endeksinde binde 9, dışarıda yenen yemek endeksinde yüzde 1 artış kaydedildi. 
     Ekmek ve tahıllar endeksi ile alkollü ve alkolsüz içkiler endeksi değişmezken, et, balık ve kümes hayvanları endeksinde yüzde 1.4 azalış yaşandı. 
     Giyim harcamaları grubunda yüzde 21.8 artış görüldü. Bu grupta yer alan erkek giyimi endeksinde yüzde 26.7, kadın giyimi endeksinde yüzde 26.1, çocuk giyimi endeksinde yüzde 15.8 artış görülürken, kumaşlar endeksinde yüzde 8.5 azalış oldu. 
     Konut harcamaları grubunda yüzde 1.3 artış oldu. Ulaştırma ve haberleşme harcamaları grubunda binde 8, kültür, eğitim ve eğlence harcamaları grubunda binde 8 azalış kaydedildi. 
     Sağlık ve kişisel bakım harcamaları grubunda ise binde 1 artış izlendi. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, 2005 Eylül ayında binde 7 artış gösteren toptan fiyatlar, Ekim ayında binde 2 oranında arttı. 
     Bir önceki yıl sonuna göre 2004 Ekim ayında yüzde 7.6 düzeyinde gerçekleşen 10 aylık artış oranı, bu yılın aynı döneminde yüzde 3.9 olarak belirlendi. 
     2005 Ekim ayı, bir önceki yılın aynı dönemi ile karşılaştırıldığında artış oranı yüzde 4.1 olurken, Ekim ayları itibariyle yıllık ortalama artış yüzde 6.4 olarak gerçekleşti. 
     Toptan eşya fiyatları endeksinde yer alan gıda maddeleri grubunda binde 7 azalış oldu. 
     Madenler grubunda binde 7, inşaat malzemeleri grubunda yüzde 1, yakacak ve enerji maddeleri grubunda binde 9 artış olurken, kimyevi maddeler grubunda yüzde 1.3 azalış kaydedildi. 
     İşlenmemiş maddeler grubunda binde 9 artış yaşandı. Mensucat grubunda yer alan maddelerde Ekim ayında fiyat değişimi olmadı. 
     
     SON 24 AYIN EN YÜKSEK ARTIŞ ORANI 

     İTO'nun enflasyon fiyatlarına ilişkin değerlendirmesinde, perakende fiyat hareketlerinin göstergesi olan 1995 bazlı ücretliler geçinme endeksinin 2003 ekim ayından sonra kaydedilen en yüksek aylık artışa ulaştığına dikkat çekildi. 
     Değerlendirmede, giyim, gıda ve konut harcamalarındaki artışların genel enflasyon üzerinde etken olduğu kaydedilirken, giyim sektöründe yeni sezon malların piyasaya sunulması, gıda maddeleri grubunda yer alan yaş kuru sebze ve meyve fiyatlarının mevsimsel özelliklere ve iklim koşullarına bağlı olarak artmasının Ekim ayında perakende fiyat artışında önemli rol oynadığı vurgulandı. 
     
</TEXT>
</DOC>
