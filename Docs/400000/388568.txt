<DOC>
<DOCNO> 388568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy11.html </URL>
<DATE> 2005/10/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan Silahlanmaya nasıl para harcanıyorsa felaketlere de pay ayrılmalı 
</HEADLINE>
<TEXT>

     Başbakan Recep Tayyip Erdoğan ve Pakistan Başbakanı Şevket Aziz, depremden en fazla etkilenen Keşmir bölgesindeki Muzafferabad kentinde incelemelerde bulundu. 
     Helikopterle bu kente beraberindeki bakanlarla gelen Başbakan Erdoğan, Pakistanlı yetkililerden depremin etkisine ilişkin bilgi aldı. 
     Erdoğan, daha sonra Kızılay tarafından kurulan sahra çadırında incelemeler yaptı, yaralılara geçmiş olsun dileğinde bulundu. 
     Başbakan Erdoğan, incelemelerinin ardından gazetecilere yaptığı açıklamada, Pakistan’da büyük bir felaketin yaşandığını, Türkiye’nin burada kardeşliğini göstermesi gerektiğini dile getirdi. Türkiye’nin depremle ilgi yardımlarını anımsatan Erdoğan, buraya gelerek insanlık görevini yerine getirmek istediğini belirtti. Erdoğan, şöyle konuştu 
     "Mensubu olduğumuz medeniyetin gereği olarak, dostumuz, kardeşimiz Pakistanlılar’ın dertleriyle dertlenmek görevimizdir. Şu anda insanlığın terörle mücadeleye harcadığı parayı düşündüğümüz zaman bununla mukayesesi mümkün değildir. Silahlanmaya ayrılan parayı düşündüğümüz zaman, bu tür olaylara müdahalede ne kadar zayıf kaldığımız ortadadır. 
     Bir trilyon dolar silahlanmaya harcanıyor, Pakistan’daki bu felakete insanlık ne ayırdı, bunu düşünmememiz lazım. Bence ellerimizi daha fazla açmamız lazım. Bugün Pakistan’a, yarın bir başkasına... 
     Aynı şeyi, sıkıntıyı biz de yaşadık. El ele dayanışmayla burada adeta bir seferberlik ilan etmek lazım. Biz gücümüzün gereğini yerine getireceğiz." Pakistan Başbakanı Şevket Aziz de Pakistan halkının Türkiye’nin yaptığı yardımları yüreğinde hissettiğini ifade ederek Erdoğan’ın şahsında tüm Türk halkına teşekkür etti. 
     Yapılan yardımların, bir kez daha iki halkın kardeş olduğunu gösterdiğini ifade eden Aziz, bölgeye gelen ilk yabancı başbakanın da Erdoğan olduğunu kaydetti. Yardımın kendilerini şaşırtmadığını belirten Aziz, "Çünkü iki ülke dost ve kardeştir. Öyle olmaya da devam edecektir. Buradaki hastaneler insanların kalplerini ve vicdanlarını etkiliyor. Türkiye ile dostluğumuzdan gurur duyuyorum" diye konuştu. 
     Erdoğan, incelemelerinin ardından Muzafferabad’dan Bagh şehrine geçti. 
     
</TEXT>
</DOC>
