<DOC>
<DOCNO> 369756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo08.html </URL>
<DATE> 2005/08/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
UNIVERSIADE 2005'e rekor katılım 
</HEADLINE>
<TEXT>

     İzmir'de gerçekleştirilen 23. Dünya Üniversiteler Yaz Spor Oyunları UNIVERSIADE 2005 için Uzundere'de yaptırılan Oyunlar Köyü'ne yerleşen sporcu ve delegasyon sayısı 130 ülkeden 7 bin 25'e ulaşırken, geçmiş oyunlarla kıyaslandığında, bunun rekor bir katılım olduğu bildirildi. 
     Oyunlar Köyü Başkanı Suavi Özcan, günde 100 ile 200 kişi arasında sporcu ve delegasyon üyesinin köye yerleştiğini, her gün 5-6 ülkenin bayraklarının göndere çekildiğini bildirdi. Köydeki 974 konutun dolu olduğunu belirten Özcan, birkaç gün içinde sayının 7 bin 500'e ulaşacağını kaydetti. 
     Özcan, Üniversiteler Yaz Spor Oyunları'nın geçmişiyle kıyaslandığında İzmir katılımının rekor olduğunu belirterek, ''Şimdiye kadar en çok katılımın 6 bin 600 civarında olduğunu biliyoruz. İzmir'de 7 bin 500'e ulaşıyoruz'' dedi. 
     
     2500 KİŞİ HİZMET VERİYOR 

     Oyunlar Köyü'nde kalanlara 2 bin 500 kişinin 3 vardiya halinde hizmet verdiğini dile getiren Özcan, ''Köyde şu ana kadar herhangi bir sorunun yaşanmaması, bizleri mutlu ediyor'' dedi. 
     Köyde kalanlara 24 saat hizmet vermekten büyük keyif aldıklarını bildiren Özcan, Dünya Üniversiteler Spor Federasyon Başkanı FISU George Killian'ın, delegasyonun memnuniyetini ilettiğini belirtti. 
     
     KÜLTÜREL AKTİVİTELER 

     Sporcuların branşlarındaki mücadelelerden sonra köyde yapılan kültürel aktivitelere katıldığını ifade eden Özcan, şöyle konuştu 
     ''Sporcular en çok internet kafeye rağbet gösteriyorlar. Bilardo, masa tenisi gibi sportif alanlar 24 saat dolu. İbadetlerini rahatlıkla yapabiliyorlar. Akşamları Türk Halk Oyunları, dünya müziğinden örneklerin sergilendiği gösterilere katılıyorlar. Kostüm, el sanatları, tezhip, minyatür, hat, halı, kilim, seramik sergilerimiz devam ediyor. 
     Yemek saatlerimiz sabah 5'te başlayıp gece 1'e kadar devam ediyor. Herhangi bir sorun şu ana kadar yaşanmadı.'' Bu arada Tayland kafilesinin, 2007'de ülkelerinde yapılacak oyunlar için stand kurduğu, tanıtım çalışmalarına başladığı gözlendi. 
     
     600 GAZETECİ İZLİYOR 

     Oyunları 600 basın mensubu takip ediyor. 
     11 gün sürecek oyunları, 280'i ulusal, 100'ü yerel, 30 ülkeden 220'si de yabancı olmak üzere toplam 600 medya mensubu izliyor. 
     Medya mensupları arasında en kalabalık grubu 40 kişiyle İzmir'e gelen Çinliler oluştururken, 20'nin üzerinde katılımla Japonya ikinci sırada bulunuyor. Nijerya 19, İngiltere 8 basın mensubuyla organizasyona katılırken, Brezilya, Polonya, Portekiz ise birer temsilci ile oyunları takip ediyor. 
     Angola'dan akreditasyon yaptıran bir gazeteci ise şu ana kadar kente gelmedi. 
     
     KATILAN ÜLKELER 

     Futbol ve basketbolle 10 Ağustos'ta başlayan organizasyona gazeteci gönderen ülkeler şöyle 
     "ABD, Japonya, Kanada, Yeni Zelanda, Çin, Bangladeş, İsviçre, Nijerya, Belarus, Libya, Mısır, Rusya, Suriye, Ukrayna, Kore, Polonya, Avustralya, Fransa, İrlanda, Somali, Yunanistan, Meksika, İran, Estonya, Tayland, Brezilya, Hollanda, Malezya, Küba, Portekiz." 
     
</TEXT>
</DOC>
