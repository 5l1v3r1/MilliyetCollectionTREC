<DOC>
<DOCNO> 386998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas05.html </URL>
<DATE> 2005/10/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çizgi filmde gerçek şoku 
</HEADLINE>
<TEXT>

     BBC Türkçe 

Unicef, askerliğe zorlanan çocukları kurtarmak için yürüttüğü bağış kampanyasında Belçika televizyonlarına çarpıcı bir reklam verdi. 
     Reklam kampanyası, Belçikalı çizgi romancı Pierre ''Peyo'' Culliford tarafından 1958 yılında yaratılan Şirinler'i köyleri bombalanırken gösteriyor. 
     20 saniyelik reklam klibi, Afrika ülkelerinde çocuk asker olarak sömürülenlere yardım için Birleşmiş Milletler Kültür ve Eğitim Fonu Unicef'e para bağışı yapılmasını talep ediyor. 
     Unicef'in Belçika'daki temsilcisi taktik değiştirerek şoke edici bir kampanyaya karar verdiklerini ve işe de yaradığını söyledi. 
     Unicef, çocukları korkutmamak için reklam filminin sadece gece kuşağında yayınlandığını söylüyor. 
     Filmin başında kuşlar ve kelebeklerin arasında çizgi filmin klasik şarkısını söyleyerek dans edip oynayan Şirinler, aniden üzerlerinde beliren savaş uçaklarının attığı bombalarla panik içinde kaçışmaya başlıyor. 
     Dünyanın dört bir yanında çocukların kalbine taht kuran bu mavi yaratıklar ve yaşadıkları cennet köşesi köy aniden ateşler içinde kalıyor. 
     Şirine adlı karakter bombardımanda ölürken, ortalıkta yalnız kalan bebeği acı içinde ağlıyor. 
     Unicef'in reklam filmi, ''Savaşın çocukların hayatını etkilemesine izin vermeyin'' mesajıyla bitiyor. 
     
     Tepkiler olumlu 

     Birleşmiş Milletler, sadece Belçika televizyonunda yayınlanan filme tepkilerin genelde olumlu olduğunu söyledi. 
     Unicef yetkilisi Philippe Henon, ''aldığımız tepkilerin yüzde 70'i olumlu, ama kimileri neden böyle bir taktiğe ihtiyaç duyduğumuzu sorgulamadı değil'' diyor. 
     Philippe Henon, ''Kamuoyunu insani yardıma teşvik etmek için böyle bir taktiği uygun gördük'' diye konuştu. 
     Birleşmiş Milletler'in geçen yıl yayımladığı bir rapora göre 2001 ve 2004 yılları arasında 22 ayrı çatışma bölgesinde 18 yaşın altında çocuklar savaşlarda askerliğe zorlanıyor. 
     Unicef'in Belçika'daki kampanyasının odağında Sudan ve iki eski Belçika sömürgesi olan Brundi ile Kongo Demokratik Cumhuriyeti var. 
     
</TEXT>
</DOC>
