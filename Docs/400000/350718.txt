<DOC>
<DOCNO> 350718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy03.html </URL>
<DATE> 2005/06/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Önce soruşturdu sonra koltuğa oturdu 
</HEADLINE>
<TEXT>

     Ankara İl Milli Eğitim Müdürlüğü’nde şube müdürü olarak görev yapan Erol Ortakaya, amiri konumundaki İl Milli Eğitim Müdür Yardımcısı Onur Kaya’ya ilişkin yürüttüğü soruşturma sonucunda Kaya’yı görevinden uzaklaştırırken, boşalan koltuğa kendisi oturdu. 
     ANKA’nın edindiği bilgiye göre, Ankara İl Milli Eğitim Müdürlüğü’nde şaşkınlık yaratan bir olay yaşandı. AKP iktidarıyla birlikte görevinden altı kez uzaklaştırılan Ankara İl Milli Eğitim Müdür Yardımcısı Onur Kaya, geçen ay içerisinde tekrar görevinden alındı. 
     Son olarak Yozgat’a ilköğretim müffettişi olarak verilen Onur Kaya, mahkeme kararıyla Ankara İl Milli Eğitim Müdür Yardımcılığı görevine dönüş yapmasının ardından yeni bir soruşturmayla karşılaştı. Ankara İl Milli Eğitim Müdürlüğünü vekaleten yürüten Murat Beybalta’nın izniyle gerçekleştirilen Onur Kaya hakkındaki soruşturmayı İl Milli Eğitim Müdürlüğü’nde şube müdürü olan Erol Ortakaya ile ilköğretim müffettişi Mehmet Ali Çayır yaptı. 
     Onur Kaya’nın, Yozgat’taki görevi sırasında "çocuklarını görev yerine götürürken yolluk alması"nın mevzuata aykırı olduğu iddiasıyla yürütülen soruşturma sonucunda görevinden alınması teklif edildi. 
     
     KOLTUK BÖYLE KAPILIR 
     Kaya’nın görevinden alınmasıyla sonuçlanan gelişmelerin ardından gelişmelerden en karlı çıkan kişi soruşturmayı yürüten Şube Müdürü Erol Ortakaya oldu. Amirini soruşturan Şube Müdürü Erol Ortakaya, İl Milli Eğitim Müdür Yardımcılığına getirildi. İstanbul’da görevlendirilen Onur Kaya’nın yerine Erol Ortakaya’nın atandığı kaydedildi. 
     
     6 KEZ MAHKEME KARARIYLA DÖNMÜŞTÜ 
     Öte yandan soruşturmasını yapan şube müdürünün koltuğunu "kaptığı" Onur Kaya, AKP iktidarıyla birlikte 6 kere görevinden uzaklaştırıldı. Onur Kaya, her defasında mahkeme kararıyla geri dönmesine karşın İl Milli Eğitim Müdürlüğü’nce farklı görevlere verildi. Kaya’nın son olarak idarenin görevinden uzaklaştırılmasını sağlayan işlemlerine karşı manevi tazminat davası açtığı ve 25 milyar lira tazminat talep ettiği öğrenildi. 
     
</TEXT>
</DOC>
