<DOC>
<DOCNO> 385874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur20.html </URL>
<DATE> 2005/10/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Pendik'te ses bombası atıp kuyumcuyu soydular 
</HEADLINE>
<TEXT>

     Pendik’te ses bombası attıkları bir kuyumcudan yaklaşık 15 kilogram altın alan maskeli ve silahlı 3 kişi, çevreye ateş açarak olay yerinden kaçtı. 
     AA muhabirinin aldığı bilgiye göre, Kaynarca Abdi İpekçi Caddesi’nde faaliyet gösteren Pırlanta Kuyumcusu’na gelen maskeli ve silahlı 3 kişi, Ramazan ve koltuk değneğiyle yürüyebilen kardeşi Kenan Kaya’nın sahibi oldukları işyerine dışarıdan ses bombası attı. Bombanın patlaması üzerine işyeri sahipleri yere yatarken, 2’si uzun namlulu silah, 1’i de tabanca taşıyan 3 kişi, vitrinde bulunan yaklaşık 15 kilogram altını alarak dükkandan çıktı. 
     Bu sırada Ramazan Kaya’nın silahını çekerek arkalarından dışarıya çıkmak istediği soyguncular, çevreye ateş açarak olay yerinden uzaklaştı. 
     Açılan ateş sonucu kurşun isabet eden 1 otomobil ve 1 minibüste hasar oluştu. 
     Abdi İpekçi Caddesi’nde geniş bir alanı emniyet çemberine alan polis, delil toplama çalışması yaptı. Bu çalışmalar sonucu çok sayıda boş kovan bulundu. 
     Çevredeki esnaftan Yüksel Kar, ses bombası patladığında işyerinden caddeye çıktığını belirterek, "Maskeli kişileri görünce eşimden silahımı getirmesini istedim. Silahı elimde görünce bana doğru da ateş ettiler. Ben yere yattım. Sonra neler oldu bilmiyorum" dedi. 
     Polisin olayla ilgili başlattığı geniş çaplı soruşturma sürüyor. 
     
</TEXT>
</DOC>
