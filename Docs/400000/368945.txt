<DOC>
<DOCNO> 368945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko41.html </URL>
<DATE> 2005/08/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Serdengeçti Verilen görev doğrultusunda politika araçları kullanılıyor 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası'na verilen başlıca görevin, 2001'den itibaren fiyat istikrarının sağlanması ve kollanması olduğunu hatırlatarak, ''Israrla ve ısrarla belirtiyorum, verilen görev doğrultusunda politika araçları kullanılmaktadır. Merkez Bankası'nın bir yanda enflasyon hedefi vardır önünde, bir yandan da kendi enflasyon öngörüleri vardır. Buna göre politika aracını kullanmaktadır. Bu kadar açık'' dedi. 
     Serdengeçti, ''Finansal İstikrar Raporu'' tanıtımı nedeniyle düzenlediği basın toplantısında soruları yanıtladı. 
     Serdengeçti, dün açıklanan uluslararası bir rapordaki Merkez Bankası'nın faiz politikalarına ilişkin yapılan yorum konusundaki düşüncesinin sorulması üzerine, kendisinin onu yorumlamaya gerek görmediğini belirterek, ''Bizim evvelden beri söylediğimiz aslında faiz politikasının neyi amaçladığını gayet iyi anlatıyor'' dedi. 
     
     ''ENFLASYON İLE MÜCADELE BÜYÜMEYİ DESTEKLER'' 
     Serdengeçti, şunları kaydetti 
     ''Kronik enflasyon ortamında, hala bugün Türkiye'de maalesef zannedildiği gibi büyüme ve enflasyon arasında bir çelişki yoktur. Enflasyon ile mücadele büyümeyi kösteklemez, tam tersine kronik enflasyon ortamından geliyorsanız büyümeyi destekler ve son 4 yılda Türkiye'de olan da gayet açıktır. Türkiye'de hiç kimse, 2001-2002 yılında söyleseydiniz 3 yıl içinde yüzde 25 büyüyecektir diye kimse inanmazdı ama Merkez Bankası'nın 2002 sunumlarına bakın, orada gayet açık şekilde yer almaktadır. Demek ki fiyat istikrarı sağlanacak ve kollanacak ancak bununla çelişmez ise hükümetin politikaları desteklenecek, bu istikrarın sağlandığı koşullar için geçerli bir maddedir.'' Serdengeçti, son dönemde en fazla tepkisini çeken eleştiri ile Finansal İstikrar Raporu bugüne denk gelmesine ilişkin soruya karşılık da basındaki analizleri çok yakından izlediklerini ve buna göre kendilerini daha iyi anlatmaya çalıştıklarını, daha fazla ne yapabiliriz bulmaya yöneldiklerini söyledi. 
     Raporun bugüne denk gelmesi konusunda ise Serdengeçti, ''Hiç bir özel anlamı yok, tek anlamı bu konudaki çalışmaların bankada uzun süre almasıdır'' dedi. 
     
     CARİ AÇIK VE KONUT KREDİLERİ 
     Başkan Serdengeçti, Türkiye'deki cari açık ve konut kredilerindeki son duruma ilişkin görüşlerinin sorulması üzerine şunları söyledi 
     ''Türkiye'de cari açıkla ilgili değerlendirmeler yine 2001 ekonomisinin alışkanlıkları ile sürdürülüyor. Türkiye geçmişte sık sık şu durumla karşılaştı. Maliye politikası gevşek, para politikası da Merkez Bankası bağımsız değil bir krizi mümkün olduğu kadar ertelemek için uyumlu bir şekilde uygulanıyor... Böyle bir ortamda tabii dönem dönem iç talepte yoğun artışlar görülüyordu. 
     Bütün bunlar olurken kur rejimi farklıydı ya sabit ya öngörülebilir rejimdi... Dolayısı ile Merkez Bankası rezervleri üzerinde bir baskı olacaktı işler kötü giderse. Türkiye'de aynı böyle oluyordu geçmişte. Bekleyişler, cari denge giderek bozuluyor, bunun sonucunda da insanlar gayet rasyonel olarak döviz talep etmeye başlarlar. Döviz talep edilince gelinecek son yer Merkez Bankası'dır. Nereye kadar götürebilirsiniz bunu Bir gün gelir kamuoyu Bu Merkez Bankası bu rezerv düzeyi ile bunu sürdüremez der, döviz satarak yani bunun arkasından Bir devalüasyon gelir diye düşünmeye başlar. Bu döviz talebini artırır ve sonunda da dedikleri olur. 
     
     ŞİMDİ NE DEĞİŞTİ 
     Şimdi ne değişti dediğinizde bu gözardı ediliyor. En büyük fark bir defa başından beri maliye politikasının sıkı olması. Bu en büyük güvencelerden biri. Merkez Bankası bağımsız, bütün araçları kendisi kontrol ediyor. Ne kadar likidite verecek, para politikasını da sıkı bir şekilde uygulayabiliyor, o kadar ki bazen sıkılığından da şikayet ediliyor biliyorsunuz... Bu da önemli bir fark. Ama daha da önemlisi artık kur rejiminin değişmiş olması ve artık Merkez Bankası rezervlerinin üzerinde bir baskı olmaması. Çünkü bu kur rejiminde Merkez Bankası kimseye döviz satmak zorunda değil. 
     Bütün bunlar bana göre cari açık değerlendirmesinde göz önüne alınması gereken hususlar. Ne olur neticede derseniz Bundan endişe duyulursa ya da son 4 yılda bir kaç kere olduğu gibi sermaye çıkışları ile karşılaşırsak, maliye ve para politikalarının sıkı olması buna kafi gelmiyorsa, o zaman kur yerini değiştirecektir ve bundan kimsenin endişe etmemesi gerekmektedir. Türkiye'de hala analizler Şimdiye kadar bir şey olmadı ama önümüzdeki dönem olacaktır şeklinde yapılıyor. Ben hesapladım son 4 yılda 7 kere Türk Lirası ani değer kaybetmiş. Bu rejimde devalüasyon olmaz ama ani değer kayıpları tabii ki olabilir. Bunda bir mahsur yok.'' 
     
     TEZGAH ALTI FAİZ VE KONUT KREDİSİ 
     Serdengeçti, bankaların ''tezgah altı faiz'' uyguladığı yönündeki soruya karşılık olarak, ''Bankalarla görüşmelerimiz oluyor. Bu konuda BDDK ile işbirliğimiz var yakından izliyoruz ama bize göre endişe edecek bir durum yok şu aşamada'' dedi. 
     Konut kredileri miktarının bugünkü durumuna ilişkin soruya ilişkin olarak Serdengeçti, bu kredilerin son dönemde büyük miktarda artış gösterdiğini, Türkiye'de geçmişte doğru dürüst konut kredisi olmadığını belirterek, şöyle devam etti ''Çok arttı diyoruz ama bakıldığında konut kredilerinin toplam krediler içindeki payına ki toplam krediler bile düşük Türkiye'de evvelden beri, yüzde 4.6. Konut kredilerinin AB'nin 15 ülkesindeki payı yüzde 32. Çok arttı diyoruz ama daha geldiğimiz nokta burası. 
     Milli gelire oranladığımız zaman Türkiye'de yüzde 1.2, AB üyesi 15 ülkede yüzde 39. Tablo budur. Fikir oluşturmadan evvel bilgiye dayanmanın çok büyük önemi var. 
     Burada dikkat edilecek şey iki alanda ortaya çıkıyor. Finansal istikrar alanında dikkat edilecek şey vade uyumsuzluğu gibi sorunlar eğer varsa bunların derinleşmesine engel olmak lazım. Tabi bu bir takım riskleri banka sistemine getirir, bu önemli. Öte yandan Merkez Bankası konut kredileri ve diğer kredileri üzerinde gelecekteki iç talep etkisi açısından üzerinde duruyor. Ve biz burada diyoruz ki, dikkatle izliyoruz, temkinli olma gereği vardır diyoruz.'' 
     
     ''EN UFAK TELKİN GELMEMEKTE'' 
     Serdengeçti, kısa vadeli faizler ve hükümetlerin bu konuda telkinine ilişkin soruya karşılık da şu yanıtı verdi 
     ''Faizlerin genel düzeyinin aşağı gelmesi bu ülkede herkesin arzu ettiği bir durumdur. Tabii ki büyük ölçüde de aşağı gelmesine rağmen, daha da devam etmesi, bizim istikrar programını kararlılıkla uygulamamıza, ekonominin temellerinin daha da düzelmesine, bu düzelme yeterli değil ve fiyat istikrarı gibi konularda daha da kendimizi güvenli hissetmemize bağlıdır. Bunlar olduğu ölçüde faizler daha da aşağıya gelecektir. 
     Hükümetler sadece Türkiye'de değil, dünyanın her yerinde, bu Avrupa'da da böyledir. Oradaki tartışmaları basından takip ediyor musunuz bilmiyorum, görürsünüz... Herhangi bir anda faizlerin genel düzeyinin mevcut düzeyine göre daha aşağıda bir yerde olmasını isterler.. Gayet doğaldır çünkü seçime giderler arkasından ve tabii ki bunun olumlu bir tesiri olacağını beklerler. Ama Merkez Bankaları da işte tam bu nokta yüzünden bağımsızdır. Çünkü hükümetler pekala kısa vadeli bakış açısı ile kısa vadede kendilerine puan getirecek şekilde faizlerin düşmesini isterken, ekonomik otorite şunu gayet açık söyler Orta vadede yada uzun vadede bu tam tersi etki verebilir, nasıl enflasyon yaratacak Bekleyişleri bozarak, şu, bu gibi ... Bu, bütün dünya için geçerlidir. Burada ise bana doğrudan faizlerle ilgili en ufak bir telkin gelmemektedir, onu da altına çizerek söyleyeyim.'' Para Kurulu'nun yapısının 2006'da değişeceğine ilişkin bir soru üzerine de Serdengeçti, ''Şimdiden onlar töhmet altında bırakılmamalılar'' dedi. 
     
</TEXT>
</DOC>
