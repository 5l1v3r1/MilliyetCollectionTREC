<DOC>
<DOCNO> 365496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur46.html </URL>
<DATE> 2005/07/29/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Toplu Konut için rekor başvuru... 
</HEADLINE>
<TEXT>

     İstanbul Büyükşehir Belediyesi’nin TOKİ işbirliğiyle Halkalı ve İkitelli’de yapacağı toplam 1118 konut için 22 bin 893 başvuru yapıldı. 
     İstanbul Büyükşehir Belediye Başkanı Kadir Topbaş tarafından, dar ve orta gelirli ailelerin konut edinmesini sağlamak amacıyla 4 Temmuz’da başlatılan kampanya ile 678’i İkitelli’de, 440’ı da Halkalı’da olmak üzere toplam 1118 konut satışa sunuldu. 
     Bugün sona eren satış kampanyası süresince Halkalı’da yapılacak konutlar için 15 bin 911, İkitelli’de yapılacak konutlar için de 6 bin 982 başvuru yapıldı. 
     Satış kampanyasına ilişkin AA muhabirine bilgi veren Topbaş, toplam 1118 konut için 150 binin üzerinde form alındığını ve başvuruların sona erdiği bugün itibariyle de 22 bin 893 müracaatın söz konusu olduğunu söyledi. 
     Topbaş, satış kampanyasına yoğun başvuru nedeniyle kendisinden süre uzatımı istendiğini, ancak diğerlerine haksızlık olacağı gerekçesiyle buna olumsuz yanıt verdiğini belirterek, "İki noter huzurunda yapılacak çekilişle konutlar sahiplerini bulacak. 
     Diğerlerinin paraları ve evrakları iade edilecek" dedi. 
     Konut satış kampanyasının devam edeceğini, ileride 75 metrekarelik konutlardan 5 bin adet daha satışa sunacaklarını ifade eden Topbaş, bu konutlardan ev sahibi olamayanların, satış kampanyası başlatılacak diğer konutlar için sadece para makbuzuyla gelmeleri halinde iade edilen formlarının tekrar devreye sokulacağını kaydetti. 
     
     "YENİ ARSALARA İHTİYACIMIZ VAR" 
     Topbaş, konut satış kampanyasına ilişkin şu bilgileri verdi 
     "KİPTAŞ’ın bu yıl 10 bin konut hedefi var. 75 metrekarelik alt gelir grubu için 5 bin konut yapacak. TOKİ de 30 bin konut yapacak. 
     Büyükşehir Belediyesi olarak dar gelirli ailelerin konut ihtiyacını karşılayabilmek için yeni arsalara ihtiyacımız var. Maliye Bakanı ile görüştüm. ’Arazi bulun vereyim’ dedi. Ayrıca Birinci Ordu Komutanı Orgeneral Hurşit Tolon da askeri bölgelerdeki arazi tahsisine olumlu baktılar. İşlemler devam ediyor. İnsanların konut ihtiyacını karşılarsanız, çarpık, gelişigüzel yapılaşmaya, depreme dayanıksız yapılara kimse tevessül etmez. İstanbul daha düzgün bir hale gelir." İkitelli’de yapılacak 678 konut brüt 75.17 ve 84.67 metrekare olacak. Yapılacak çekişin ardından konut sahibi olacaklar, peşin ödedikleri 1000 YTL’lik başvuru bedeline ilave olarak 1400 ile 2 bin YTL daha peşinat yatıracak. 180 ay vade ile bir yılda tamamlanacak konutların 195 YTL lira olan aylık taksitleri teslimattan sonra başlayacak. 
     Halkalı’da yapılacak 90.48 metrekarelik 440 konut için de 2 bin YTL olan ön peşinata ilave olarak konut bedelinin yüzde 10, 15 ve 25’i oranında peşinat ödenecek. Geriye kalan tutar 120 aya varan vade seçenekleri ile 358, 451 ve 7 YTL taksitlerle ödenecek. 
     
</TEXT>
</DOC>
