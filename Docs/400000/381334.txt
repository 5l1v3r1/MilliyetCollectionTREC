<DOC>
<DOCNO> 381334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun04.html </URL>
<DATE> 2005/09/25/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
ABD'de Rita kasırgası 'ucuz atlatıldı' 
</HEADLINE>
<TEXT>

     ABD'nin Meksika Körfezi kıyılarını vuran Rita kasırgası, korkulduğu kadar büyük bir hasara yol açmazken, yetkililer, yine de afet bölgesinden kaçan üç milyona yakın kişiyi, henüz evlerine dönmemeleri yönünde uyardı. 
     Texas ve Louisiana eyaletlerinin kıyılarında etkili olan Rita, birçok bölgeyi seller altında bırakırken, hasarın Meksika Körfezi'nde New Orleans kentinin yanı sıra Mississippi ve Alabama eyaletlerinin kıyılarını bir ay önce harabeye çeviren Katrina kasırgasının yol açtığı zararla kıyaslanamayacak ölçüde az olduğu ifade edildi. 
     Katrina'nın, ABD'ye yaklaşık 200 milyar dolara mal olması beklenirken, Rita'nın yol açtığı hasar şimdilik 5-10 milyar dolar olarak tahmin ediliyor. 
     Texas Valisi Rick Perry, felaket bölgesinin sakinlerine çağrıda bulunarak, ''Tehlike henüz tamamen geçmiş değil, şimdilik olduğunuz yerde kalın ve evlerinize dönmeye kalkışmayın'' dedi. 
     Rita, dün TSİ 10.30 dolaylarında Texas kıyılarını vurmaya başladıktan sonra kara üzerinde ilerlerken büyük ölçüde güç kaybetti. 
     Bir ay önceki Katrina kasırgası kıyıyı çok daha kuvvetli ve uzun süreli vurmuş, gücünü kaybetmesi uzun zaman almıştı. 
     Uzmanlar, Rita öncesinde yapılan hazırlıkların da, Katrina öncesindeki durumla kıyaslanamayacak kadar etkili olduğuna işaret ettiler. 
     Katrina afetinde resmi rakamlara göre 1100'den fazla kişi ölürken, Rita kasırgasından henüz ölüm haberi gelmedi. 
     Rita kasırgasının yol açtığı yağışlar yüzünden New Orleans kenti yine kısmen sular altında kaldı. Yetkililer, şehirde iki hafta içinde Rita öncesi duruma dönüleceğini belirttiler. 
     
</TEXT>
</DOC>
