<DOC>
<DOCNO> 388655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur41.html </URL>
<DATE> 2005/10/21/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
YÖK Ömer Dinçer intihal suçu işledi 
</HEADLINE>
<TEXT>

     YÖK Genel Kurulu, Yüksek Disiplin Kurulu sıfatıyla yaptığı toplantıda, Başbakanlık Müsteşarı Ömer Dinçer hakkında "İşletme Yönetimine Giriş isimli kitabında intihal yaptığı" gerekçesiyle, "üniversite öğretim mesleğinden çıkarma cezası" verdi. 
     YÖK Genel Kurulu toplantısında Dinçer’in, intihal yaptığı iddiaları ile ilgili, Dinçer’in Avukatı Abdurrahman Öz’ün sözlü savunması alındı. 
     Toplantıda konuya ilişkin yapılan değerlendirmede Dinçer hakkında, "İşletme Yönetimine Giriş" isimli kitabında, intihal yaptığı gerekçesiyle Yükseköğretim Kurumları Yönetici, Öğretim Elemanı ve Memurları Disiplin Yönetmeliğinin, 11. Maddesi’nin a fıkrasının 3.Bendi uyarınca, "Üniversite öğretim mesleğinde çıkarma cezası" verilmesi oy çokluğuyla kararlaştırıldı. 
     Söz konusu yönetmeliğin 4. Maddesi’nin g fıkrasında "Üniversite öğretim mesleğinden veya kamu görevinden çıkarma" cezası, "Üniversite öğretim mesleğinden veya kamu görevinden bir daha alınmamak üzere çıkarılmasıdır. Meslekten çıkarma cezasına çarptırılanlar ile kamu görevinden çıkarılma cezası alan öğretim elemanları, akademik unvanlarını kullanamazlar" tanımı yapılıyor. 
     
</TEXT>
</DOC>
