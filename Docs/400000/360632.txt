<DOC>
<DOCNO> 360632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/yazar/civaoglu.html </URL>
<DATE> 2005/07/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Laiklik kartı 
</HEADLINE>
<TEXT>


TIME dergisi şöyle yazıyor "El Kaide her yerde ya da hiçbir yerde... 
Bu bir organizasyondan çok, kendini adamışlık... Yerkürede küçük yaşamları olan erkekler ya da delikanlılar, ölümden sonrasına dönük büyük umutlarla cihada koşuyorlar. 
Cihada web sitelerinden yönleniyorlar. Gidiyorlar... Her yere... 
ABD istihbarat örgütlerine göre, El Kaide'nin önemli patronlarının yüzde 75'i öldürüldü ya da yakalandı. Ama bunlar bilinmeyen 2. nesil." 
Fransa terörizm uzmanı Roland Jacquard, bu söylemi şöyle tamamlıyor "Teröristler artık El Kaide'de eğitim almış birinci nesil değil. Onlar web sitelerinden ağa yakalanan ve kimi Irak'ta savaşan, kimi dünyanın çeşitli başkentlerine giden, kimi ülkelerine dönerek eylemlere katılan, kimi de deşifre olmamaları için uykuda bekletilen ve zamanı geldiğinde çok büyük eylemlere gönderilen 2. veya 3. nesil gençleri." 
........................... 
TIME, üç saptamada bulunmuş... 
........................... 
Ders 1- Avrupa artık tüm zamanların en derin terör tehdidi altında. Bunun başlıca nedeni, Avrupa ülkelerinde özellikle İngiltere'nin, Kuzey Afrika ve Pakistan'dan gelen göçmenlere kucak açması... Bunların çocukları, torunları gettolarda işsiz yığınları oluşturuyorlar. Onlar lümpen teröristler. 
Sunday Times'ın araştırmasına göre, 10 bin-15 bin İngiliz yurttaşı Müslüman, El Kaide'yi destekliyor. 
Paris istihbarat merkezi direktörü Eric Denence, "Avrupalılaşmış cihat" deyimini kullanıyor ve anlatıyor 
"Bunlar Avrupa'da doğmuş ve büyümüş genç adamlardır. 
Normal Avrupalılara benzerler. Bulundukları ülkenin dilini neredeyse aksansız konuşurlar. Ancak... Köktendinci cihat örgütlerinin mensuplarıdırlar. 
Bulundukları ülkelerde eylem koyarlar. Dışarıdan sadece bir ya da iki kişi gelerek bu eylemlere katkıda bulunur. Örneğin... Madrid trenlerinin uçurulduğu eylemde planlama, Afgan kamplarında eğitim almış El Kaideliler tarafından yapılmıştı ama eylemi koyanlar, İspanya yurttaşı Fas kökenlilerdi." 
Avrupalı istihbarat uzmanları, en çok İngiltere'yi suçluyor. 
İngilizlerin terörist beyinlere örneğin Abu Qatada gibilere yaşam olanağı sunduğunu belirterek, "Bu gidişle İngiliz kraliçesi belki de İrlanda'da oturmak zorunda kalabilir diye uyardık" diyor. 
Kısacası cihat Avrupalılaşmış. İthal teröriste ihtiyaç duymuyor. 
........................... 
Ders 2- Teröristler artık kolay kolay uçak kaçıramayacaklar. 
Daha az savunması olan yumuşak hedeflere yöneldiler. 
Yeraltına indiler. Metroları patlatıyorlar. 
Daha da köşeye sıkıştıklarında, savunması en az hedeflere en etkin silahlarla vuracaklar. 
Bu gençler artık evlerinde videodan ve internetten en ölümcül silahları yapmanın teknolojisini öğreniyorlar. 
O nedenle, artık, orta yaş üzerine gelmiş, daha önce El Kaide için savaşmış, Çeçenistan'da, Afganistan'da, Bosna'da çarpışmış olan mücahitlerin takibinden sonuç alınamıyor. 
Adı sanı belli olmayan gençlerin ellerindeki küçük ölçekli biyolojik, kimyasal veya radyolojik silahları metrolarda kullanmaları olası. 
Sözgelişi... Londra metrolarında patlayan bombalar yerine, antraks veya sarin zehirli gazlarının kullanıldığını düşünün. 
............................ 
Ders 3- Bunlar Irak'taki El Kaide liderlerinden de direktif alıyorlar. 
Basit video bantlar yeterli. Son derece akışkanlar. Bir virüs gibi yayılabiliyorlar. 
AB yurttaşlarının ABD'ye vizesiz girmeleri mümkün, ABD yurttaşlarının da AB ülkelerine... Bu durumda hiçbir sicili olmayan on binlerce gönüllü El Kaidecinin gizlenmesi ve saptanması nasıl mümkün olur 
.......................... 
Terörizm, tıpkı deniz, nehir ve hava kirlenmesi, kimyasal ya da nükleer bulut gibi küresel bir tehdit. 
Sınırı yok. 
Fotoğrafı, kimlik kartı, sicili, parmak izi yok. 
Sanki bir gerilim filmi yaşıyoruz. 
Böyle bir ortamda Batı ülkelerinin İslam kökenlilere karşı bir genellemeye gitmeleri, toptan bir tavır takınmaları için kamuoyunda bir dalga giderek yükseliyor. 
Bu süreçte Türkiye'nin en önemli kartı, "laiklik" olacaktır. 
Bu özelliğini vurgulayan söylemler, politikalar, Türkiye'nin ve Türkiye'yi temsil edenlerin edeceklerin laik imajları çok önemli. 



</TEXT>
</DOC>
