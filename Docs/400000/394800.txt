<DOC>
<DOCNO> 394800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy02.html </URL>
<DATE> 2005/11/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Emniyet'te "suç saklama" tartışması 
</HEADLINE>
<TEXT>

     TOLGA ŞARDAN ANKARA 

Türkiye'de sokak suçları olarak bilinen ve kamu güvenliğini doğrudan etkileyen gasp, hırsızlık, oto hırsızlığı, kapkaç, yankesicilik gibi asayiş suçlarındaki rakamsal artışlar, Emniyet Genel Müdürlüğü'nde "suçlar saklanıyor" tartışması başlattı. Emniyet Genel Müdürü Gökhan Aydıner'in de "Daha önce suçlar saklanıyordu" açıklamasının ardında, özellikle suçla doğrudan mücadele etmesi gereken il emniyet müdürleriyle adli birimlerdeki şube müdürlerini hedef aldığı öğrenildi. 
     Son dönemde hükümette de rahatsızlık yaratan sokak suçları ve şahsa karşı işlenen suçlarla ilgili yapılan çeşitli anket ve değerlendirmeleri inceleyen Emniyet Genel Müdürlüğü, savcılıklarda işlem gören evrak sayı istatistiklerindeki rakamlarla, adli soruşturma yapan emniyet birimlerince olaylara verilen adli sayı istatistiklerindeki rakamlar arasında 5 kata varan fark olduğunu tespit etti. 
     
     Başarılı görünmek için... 
     Bu nedenle, suç ve suçluyla mücadele edilmesi kapsamında asayiş olaylarının analiz edilerek değerlendirilmesi amacıyla "Asayiş Projesi" adıyla yeni bir çalışma başlatıldı. 
     AB üyesi ülkelerdeki suç rakamlarıyla Türkiye'deki suç rakamları arasındaki büyük farkı da dikkate alan Emniyet, suçların gerçek sayısını bulabilmek amacıyla 81 ilin emniyet müdürlüğüne yazı gönderip rakamları istedi. İl emniyet müdürlüklerinde görevli üst düzey personelin başarısını doğrudan etkileyen "başarılı-başarısız" değerlendirmesine yol açan istatistiklerin eksik ve hatalı tutulduğunu değerlendiren Emniyet, 2000 - 2005 arası adli sayı verilen asayiş olaylarının Ankara'ya gönderilmesini istedi. 
     
     Ceza bile verilmiş 
     Aydıner de önceki gün bir grup gazeteciyle yaptığı görüşmede "rakamlar daha önce düşük tutuluyordu, işlem yapılmıyor, suçlar saklanıyordu" diyerek, Türkiye'de suçların gizlendiğini doğruladı. 
     Balıkesir Emniyet Müdürü Celal Uzunkaya'nın da, sorumluluk bölgelerinde suçları sakladıkları gerekçesiyle 14 amire disiplin cezası verdiği ve bu cezaları Emniyet Genel Müdürlüğü'nün onayladığı öğrenildi. 
     Mülkiye başmüfettişleri de, pazartesi günü İstanbul, Ankara ve İzmir'de iki ay sürecek incelemelerine başladı. 
     
</TEXT>
</DOC>
