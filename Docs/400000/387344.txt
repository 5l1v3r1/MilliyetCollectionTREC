<DOC>
<DOCNO> 387344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy03.html </URL>
<DATE> 2005/10/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Maliye Bakanı Unakıtan'ın tedavisi sürüyor... 
</HEADLINE>
<TEXT>

     Bağırsak enfeksiyonuna bağlı su kaybı nedeniyle Hacettepe Hastanesi'ne kaldırılan Maliye Bakanı Kemal Unakıtan, serum tedavisinin sürdüğünü ve bugün de hastanede kalacağını bildirdi. 
     Unakıtan, bağırsak enfeksiyonu olduktan birkaç gün sonra vücutta büyük bir su kaybı ortaya çıktığını, bunun getirdiği rahatsızlığa bağlı olarak hastaneye geldiklerini belirtti. 
     Bu süreçte oruca da devam ettiği için su kaybının çok daha fazla olduğunu anlatan Unakıtan, şunları söyledi 
     "Bu arada oruç da tuttuğum için, ortaya çıkan kilo kaybını da normal zayıflama sandım. İşler de oldukça yoğundu. Sonuçta da bu iş beni bu hale getirdi. Sonra da hastaneye düştük. 
     Şu anda serum tedavisi görüyorum. Ağızdan normal sıvıya geçersek, seruma da gerek kalmayacak. Doktorlar, her şeyden emin olmak istiyorlar. Şimdi onların gözetiminde kalıyorum. Her şeyden emin olup, beni öyle bırakacaklar. Bazı tetkikler yapıyorlar. Bu yüzden bugün, belki bu akşam da burada kalacağım. Kendilerine, Bir çıkarsam, bir daha beni zor görürsünüz dedim. Onlar da bugün bırakmadı. Ama merak etmeyin. Kimse merak etmesin. Gayet iyiyim." 
     
</TEXT>
</DOC>
