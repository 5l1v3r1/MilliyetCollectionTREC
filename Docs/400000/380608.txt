<DOC>
<DOCNO> 380608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy15.html </URL>
<DATE> 2005/09/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan'dan vergi indirimi isteyenlere Alışmış kudurmuştan beterdir 
</HEADLINE>
<TEXT>

     Başbakan Recep Tayyip Erdoğan, "Türkiye’de kayıt dışı korkunç şekilde milletin aleyhinedir" diyerek yüzde 60 dolaylarında kaçak vergi olduğunu ifade etti. 
     Erdoğan, kaçak verginin daha aşağılara çekilmesi için vergi indirimine gidilmesi yönünde taleplerde bulunulduğunu hatırlatarak, "Vergiyi indiriyoruz, daha da indirebiliriz. 
     Ama alışmış kudurmuştan beterdir" dedi. 
     Başbakan Erdoğan, "2004 Yılı Vergi Şampiyonları" ödül töreninde yaptığı konuşmada, vergideki kaçağa dikkat çekti. 
     Erdoğan, verginin devletle vatandaş arasındaki en önemli bağı oluşturduğuna dikkat çekerek, Türkiye’nin gelir kaynağının vergi olduğunu söyledi. "Bizim petrolümüz yok ki" diyen Erdoğan, "Kayıt dışı korkunç şekilde bu milletin aleyhinedir. Bu ülkede yüzde 60 kaçak vergi vardır" diye konuştu. Erdoğan, vergi kaçağının daha aşağı seviyelere çekilmesi için çeşitli taleplerde bulunulduğunu belirterek, "Biz geldiğimizden beri vergi indiriyoruz. Daha da indirebiliriz. ’Efendim indirirseniz kaçaklar ortadan kalkar’ diyorlar. Kusura bakmayın biraz ağar konuşacağım ama alışmış kudurmuştan beterdir" dedi. 
     
     NERDEN BULDUN EKONOMİYİ DURDURDU 
     Başbakan Erdoğan, devletin daha önceki yıllarda kayıt dışıyı kayıt altına almak için çok ciddi tedbirler aldığını belirterek buna kamuoyunda "nerden buldun yasası" olarak da bilinen yasayı örnek gösterdi. Erdoğan, "Bununla ekonomi durma noktasına geldi. Biz bu yasayı kaldırdık. Burada biz milletimizin ahlaki yapısına güvendik. Ama hala arzu ettiğimiz sonucu alamadık" diye konuştu. 
     
     MEVZUAT KİRLİLİĞİ VAR 
     Erdoğan, halen vergilendirme konusunda "mevzuat kirliliği" olduğunu belirterek, bunu gidermek için çok çalıştıklarını söyledi. Erdoğan, bu kapsamda vergi barışıyla Türkiye’ye 4.7 katrilyonluk kaynak sağlandığını söyledi. 
     Başbakan Erdoğan, ekonominin iktidarları döneminde geldiği seviyeyi anlatarak, "Önümüzde yoksulluk ve işsizlik iki önemli sorundur" dedi. Erdoğan, işsizliğin gelişmiş ekonomilerin de sorunu olduğunu işaret ederek, "Merkel, Sayın Schröder’i bununla vurmaya çalıştı" diye konuştu. 
     
     ERDOĞAN MUHALEFETE YÜKLENDİ 
     Başbakan Erdoğan, konuşmasında son zamanlarda artan muhalefet eleştirilerine de karşılık verdi. Erdoğan, "Kendi çatışmacı ruhlarını millete sirayet ettiremezler. Millet buna izin vermez" dedi. 
     
</TEXT>
</DOC>
