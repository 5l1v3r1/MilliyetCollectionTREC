<DOC>
<DOCNO> 372041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/axspo01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da gerilim 
</HEADLINE>
<TEXT>


Gençlerbirliği maçının ardından, Ailton nedeniyle Çalımbay ile Dış İlişkiler Sorumlusu Erdil Arpacı'nın kavga ettiği ortaya çıktı. Bu ikilinin yumruklaşmasını çevredekilerin önlediği ileri sürüldü 

ÖZEL HABER BİLAL MEŞE 


Gençlerbirliği-Beşiktaş maçında oyundan alınmasına büyük tepki gösteren Ailton nedeniyle soyunma odalarında büyük bir kavganın çıktığı öğrenildi. Brezilyalı yıldız futbolcunun tavrına sahada çok sinirlenen, ancak belli etmeyen Teknik Direktör Rıza Çalımbay'ın, maç bitiminde koridorda Beşiktaş'ın Dış İlişkiler Sorumlusu Erdil Arpacı'yla uzun süre sert bir tartışmaya giriştiği ortaya çıktı. 

Küplere bindi 
Rıza Çalımbay'ın koridorda Futbol Komitesi Sorumlusu Kıvanç Oktay ile ayaküstü konuşurken, "Ailton'un bu tavrı ile ilgili basın toplantısında çok ağır konuşacağım. Yaptığı doğru değil. Eleştirmediğim taktirde kötü örnek olur" demesi üzerine, Erdil Arpacı'nın devreye girdiği ve kavganın fitilinin ateşlendiği bildirildi. Arpacı'nın, "Hocam bunlar yerlilere benzemez. Fazla hırpalamamak lazım. Fazla üstüne gitmeyin" diye uyarıda bulunmasıyla tecrübeli hocanın küplere bindiği iddia edildi. Rıza Çalımbay'ın, "Sen kim oluyorsun Ne hakla bu işe karışıyorsun Yönetici misin, teknik adam mısın " bağırışlarıyla tepki gösterdiği Erdil Arpacı'yı ittiği belirtildi. 

Oktay yatıştırdı 
Çalımbay'ın sinirlenmesi yüzünden tartışmanın oldukça elektriklendiği, ikilinin birbirinin üzerine yürümeye hazırlandığı da ifade edildi. Ancak başta Kıvanç Oktay olmak üzere diğer görevlilerin Rıza Çalımbay'ı yatıştırdığı vurgulandı. Beşiktaş çalıştırıcısının, duvarları tekmeleyerek sinirlerini yumuşattığı bildirildi.. 

'Büyümeden çözelim' 

Başkan Demirören, futbol birimleriyle zirve yaptı, uyarılarda bulundu 

Beşiktaş Başkanı Yıldırım Demirören dün Ümraniye'de Teknik Direktör Rıza Çalımbay, Kıvanç Oktay, Erdil Arpacı ve kaptanlar Tayfur ile Sergen'in katılımı ile bir toplantı yaptı. 
Demirören, Vaduz maçı öncesi takım hakkında ayrıntılı bilgi aldıktan sonra, "Lig ve özellikle Avrupa kupalarında alacağımız sonuçlar çok önemli. Camia tıpkı 100. yılda olduğu gibi inanılmaz destek veriyor. Hiçbir aksaklık istemiyorum. Sorun varsa bunu kendi içimizde ve büyümeden çözelim" diye konuştu. 
Çalımbay da, Başkan'a kadronun fazlalığını belirtip, "Gitmek isteyen olursa kiralık gönderilmelerine karşı çıkmam. Ailton ve Kleberson'un uyumu, sistemin tam oturması için 3-4 maç lazım" dedi. 

Kupa Sergen'in 

Vaduz maçına hazırlanan Beşiktaş'ın dünkü idmanında düzenlenen turnuvayı, yıldız oyuncunun takımı kazandı 

Beşiktaş bir günlük iznin ardından çalışmalarına dün sabah yaptığı tek idmanla başladı. 
Siyah-Beyazlılar, kondisyon ve pas çalışmasının ardından 4 grup halinde 15'er dakikalık maçlarla aralarında turnuva yaptılar. Sergen'in kaptanlığını yaptığı Ahmed Hassan, Koray, Mehmet Sedef, Ali Güneş, Youla ve kaleci antrenörü Cengiz'den oluşan takım finalde Kaptan Tayfur, Murat, İbrahim Toraman, Çağdaş, İbrahim Üzülmez, Veysel ve Pancu'nun takımını 8-4 yenerek, ortaya koyulan kupayı kazandı. 
Teknik Direktör Rıza Çalımbay'ın perşembe günü Vaduz 1-0 ile oynanacak UEFA Kupası ön eleme maçında Kleberson'un yerine Pancu'yu oynatacağı bildirildi. Bu arada Vaduz maçının biletlerinin 20 ile 200 YTL arasında satışa çıkacağı açıklandı. 

İbrahim dönüyor 

Siyah-Beyazlı ekibin genç oyuncusu, önümüzdeki haftadan itibaren takımla birlikte çalışmalara başlayacak. Orta kulak iltihabı olan ve Pendik maçı sonrası ağrıları artan İbrahim Akın, kullandığı ilaçların dopingli madde içermesi nedeniyle federasyondan alınan izinle tedavisini sürdürmüştü. Akın'ın iyileştiği bildirildi. 


</TEXT>
</DOC>
