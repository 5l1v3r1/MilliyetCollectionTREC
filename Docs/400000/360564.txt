<DOC>
<DOCNO> 360564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko08.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, Türkiye'nin ilk organik sütünü piyasaya sundu 
</HEADLINE>
<TEXT>


EKONOMİ SERVİSİ 

Pınar, Tarım Bakanlığı'nca belirlenen tüm organik koşulları yerine getirerek organik sütü piyasaya sundu. Yaşar Holding Yönetim Kurulu Başkan Vekili İdil Yiğitbaşı organik ürün tüketmeye önem veren tüketiciler için Pınar organik sütü piyasaya sunduklarını belirtti. Yiğitbaşı, organik sütün Doğan Organik Ürünler ile Pınar Süt arasında yapılan işbirliği sonucu ortaya çıktığını ifade etti. 

4.5 milyon euro yatırım 
Doğan Organik'in Gümüşhane'nin Kelkit ilçesindeki organik süt ve besi işletmesinden temin edilen ve özel olarak sertifikalandırılmış, Pınar Süt fabrikalarında işlenen organik sütün, başlangıçta büyük marketlerde, A tipi şarküteriler ile organik ürünler satan marketlerde satılacağını kaydeden Yiğitbaşı, "Satış hedefi günde 7.5 - 10 ton, ayda 300 ton. Uzun vadede ihracat da olabilir" dedi. 
Pınar Süt Genel Müdürü Ergun Akyol, organik sütün 500 ml için raf fiyatının 1.30 YTL olacağını bildirdi. Doğan Holding'in şu anda Kelkit'te ürettiği sütün tamamını kendilerinin aldığını kaydetti. 


</TEXT>
</DOC>
