<DOC>
<DOCNO> 398772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur43.html </URL>
<DATE> 2005/11/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Bayramlarda "mağazalar açık olsun" teklifi... 
</HEADLINE>
<TEXT>

     Bayramlarda mağaza ve dükkanların açık olması ile dedektörlerin satışına denetim getirilmesini öngören kanun teklifleri TBMM Başkanlığı’na sunuldu. 
     CHP Ardahan Milletvekili Ensar Öğüt tarafından hazırlanan, "Ulusal Bayram ve Genel Tatiller Kanunu"nda değişiklik yapılmasına ilişkin kanun teklifinin gerekçesinde, resmi ve dini bayramlarda yemek, içmek, giyinmek gibi zorunlu ihtiyaçların giderilmesi için alışveriş yapılan yerlerin kapalı olmasının, esnafa büyük zarar verdiği belirtildi. 
     Alışveriş merkezlerinin bayram günlerinde açık olmasına rağmen cadde ve sokaklarda bulunan bağımsız mağazaların kapalı olmasının haksız rekabete yol açtığı belirtilen gerekçede, "bayram tatillerini yaşadıkları şehirlerin dışında geçiren vatandaşlarımızın, gittikleri illerde kapalı mağazalarla karşı karşıya kalmaları, bayramla bağdaşmayacak bir burukluğa sebebiyet vermektedir" denildi. 
     Öte yandan, AK Parti Adana Milletvekili Atilla Başoğlu tarafından TBMM Başkanlığı’na sunulan "Kültür ve Tabiat Varlıklarının Korunması Kanunu’nda değişiklik yapılması hakkındaki kanun teklifi ise define amaçlı satılan dedektör ve benzeri cihazların kayıt altına alınmasını öngörüyor. 
     Buna göre, define arama amaçlı tüm teçhizat, Kültür ve Turizm Bakanlığı tarafından kayıt altına alınacak. Bu ve benzeri teçhizatın bulundurulması, kullanılması ve ithalatı, bakanlık tarafından verilecek ruhsatname ve izinlere bağlı olacak. 
     Türkiye’de dedektör satışının her geçen gün arttığı ve bu aletin kullanım alanının sınırlı olduğu belirtilen gerekçede şunlar kaydedildi 
     "Tarafımıza emanet edilmiş insanlık miraslarının etkin korunmasında engelleyici tedbirler alınması maksadıyla, dedektörlerin ve benzeri teçhizatın denetim altına alınması, cep telefonları yahut ateşli silahlarda olduğu gibi, beklenilen bir takım ölçütlerin karşılanması sonrasında müsaade edilmesi gerekli görülmektedir." 
     
</TEXT>
</DOC>
