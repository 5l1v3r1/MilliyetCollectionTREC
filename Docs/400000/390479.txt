<DOC>
<DOCNO> 390479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy33.html </URL>
<DATE> 2005/10/28/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Genel Kurul'da "AKP-CHP pazarlık yaptı" tartışması 
</HEADLINE>
<TEXT>

     TBMM Genel Kurulu, Danışma Kurulu’nun önerisi doğrultusunda bu akşamki gündem ve çalışma süresini yeniden belirledi. 
     TBMM Başkanvekili Nevzat Pakdil, verilen aradan sonra birleşimi yeniden açtı. Danışma Kurulu’nun bir önerisi olduğunu bildiren Pakdil, Anayasa değişikliği teklifinin gündemin 30. sırasına alınmasına ve Genel Kurul’un, 31. sıraya kadar olan kanun tasarısı ve tekliflerinin bitimine kadar bugünkü çalışmaların sürdürülmesini içeren öneriyi okuttu. 
     Öneri aleyhinde söz alan DYP Denizli Milletvekili Ümmet Kandoğan, Genel Kurul gündeminin sık sık değiştirilmesini eleştirdi. Bazı kamu alacaklarının tahsili ve terkinine ilişkin kanun tasarısının görüşülmesinin ertelenmesine tepki gösteren Kandoğan, milletvekillerinin 2 günlük emeklerinin boşa gittiğini söyledi. 
     Anavatan Partisi Grup Başkanvekili Süleyman Sarıbaş, Danışma Kurulu önerisinin lehinde yaptığı konuşmada, AK Parti ile CHP’nin yaptıkları anlaşma nedeniyle mazlum ve mağdur vatandaşlarının haklarını içeren tasarının masada bırakıldığını öne sürdü. "Bir başkasının hakkı üzerinden yapılan pazarlıklar çirkindir. Adeta kul hakkı yenmiştir" diyen Sarıbaş, CHP ile AK Parti’nin "iktidar" oyunu oynadıklarını iddia etti. 
     
     CHP’NİN YAKLAŞIMI 
     Mevlana’nın, "Kurdun kuzuyu yemesine şaşmamak lazım. Ancak kuzu, kurda niye aşık " diye sorduğunu anlatan Sarıbaş, iktidar partisinin, CHP ile "işbirliği yapmasını" anlayabildiğini, ancak CHP’nin yaklaşımını anlamakta zorlandığını söyledi. 
     İktidarın, "28 Şubat süreci sonrası mağdur olanlar için hiçbir düzenleme yapamadığını" öne süren Sarıbaş, bunun nedeninin, "CHP ile yapılan ortaklık olduğunu" iddia etti. 
     Yapıcı muhalefet örneği sergilediklerini belirten ve "İsteseydim tıkardım meclisi" diyen Sarıbaş’a, AK Parti ve CHP’li milletvekilleri tepki gösterdi. 
     
     KOÇ’A, AK PARTİ SIRALARINDAN ALKIŞ 
     Danışma Kurulu önerisi lehine söz alan CHP Grup Başkanvekili Haluk Koç, kürsüye gelirken, AK Parti sıralarındaki bazı milletvekilleri alkışladı. 
     Koç, muhalefet yapılırken kurumsal kimliklerin aşındırılmaması gerektiğini söyledi. Siyaseti, belli bir düşünce etrafında dik durma, gündeme gelen konularda asgari mutabakat sağlama ve gerçekleri çarpıtmama sanatı olarak niteleyen Koç, Sarıbaş’ın, CHP ve AK Parti’nin "koalisyon, çirkin pazarlık" yaptığını söylediğini, bunun ise çok büyük haksızlık olduğunu kaydetti. 
     Muhalefet yapılırken söylenen sözlere dikkat edilmesi gerektiğini belirten Koç, CHP’nin kurumsal kimliği olduğunu ve başka partilerle karıştırılmaması gerektiğini vurguladı. Bütçeyle ilgili teknik düzenlemeleri içeren Anayasa değişikliğine destek verdiklerini, buna karşın, bazı kamu alacaklarının tahsili ve terkinine ilişkin kanun tasarısında kendilerini rahatsız eden maddelerin geri çekildiğini anlatan Koç, "Ortada pazarlık yok. Gelinen nokta olumlu bir noktadır" dedi. 
     
     "NİYE ÇİFTE STANDART " 
     28 Şubat sürecindeki mağduriyetlerin sürekli gündeme getirilmesini 
     eleştiren Koç, "Niye 12 Eylül’ü unutuyorsunuz 12 Eylül’de binlerce ocak söndü, binlerce insan işinden oldu. Onlarca genç darağacına gönderildi. Niye bu çifte standart " diye sordu. Görüşmelerden sonra Danışma Kurulu önerisi oylanarak kabul edildi. Başkanvekili Pakdil, saat 21.00’de toplanmak üzere birleşimi kapattı. 
     
</TEXT>
</DOC>
