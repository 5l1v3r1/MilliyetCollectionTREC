<DOC>
<DOCNO> 382027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur28.html </URL>
<DATE> 2005/09/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Haluk Kırcı, cezaevine bilgisayar istedi 
</HEADLINE>
<TEXT>

     Ankara’nın Bahçelievler semtinde 7 TİP’li gencin öldürülmesi davası kapsamında müebbet hapis cezasına hüküm giydiği için Ukrayna’da yakalandıktan sonra Türkiye’ye getirilerek Kartal H Tipi Cezaevi’ne konulan Haluk Kırcı, cezaevi yönetiminden bilgisayar istedi. 
     AA muhabirinin aldığı bilgiye göre, Kartal H Tipi Cezaevi’nde Sol A-2 Koğuşu’nda kalan Kırcı, geçtiğimiz günlerde cezaevi yönetimine dilekçeyle başvurarak bilgisayar talebinde bulundu. 
     Haluk Kırcı’nın isteği, Kartal Cumhuriyet Başsavcılığı tarafından Adalet Bakanlığı’na iletildi. İsteği inceleyen Adalet Bakanlığı, Kartal Cumhuriyet Başsavcılığı’na bir yazı göndererek, bilgisayar isteğinin olumlu karşılandığını, ancak bilgisayarın kurulması için hükümlünün kullanabileceği uygun bir yer olup olmadığının bildirilmesini istedi. 
     Bunun üzerine cezaevi yönetimi, hükümlünün kullanabilmesi için bilgisayarın konulacağı uygun yer bulunmadığını Kartal Cumhuriyet Başsavcılığı’na bildirdi. 
     
</TEXT>
</DOC>
