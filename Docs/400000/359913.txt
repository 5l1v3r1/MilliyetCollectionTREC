<DOC>
<DOCNO> 359913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/dunya/adun.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD ve İngiltere Irak'tan çekilecek' 
</HEADLINE>
<TEXT>


İngiltere Savunma Bakanlığı, Irak'taki askerlerin yıl sonuna kadar çekilmesini öngören bir plan hazırlarken, ABD de bu ülkedeki 135 bin askerini 66 bine indirmenin hesaplarını yapıyor 

Nevsal Elevli - Londra 


ABD ve İngiltere'nin Irak'tan çıkış stratejileri üzerinde çalıştığı ve bu çerçevede 9 ay içinde askerlerini Irak'tan çekme planları yaptığı bildirildi. 
Londra'da perşembe günü düzenlenen terör saldırılarından sonra El Kaide'ye bağlı bir örgütün Roma'ya saldırma tehdidinde bulunmasının ardından, İtalya da, eylül ayından itibaren Irak'taki askerlerini çekmeye başlayacağını açıklamıştı. 

Aşama aşama... 
İngiliz The Independent ve Mail on Sunday gazetelerinin haberlerinde, İngiltere Savunma Bakanı John Reid'in, Başbakan Tony Blair'e iletilmek üzere kaleme aldığı gizli bir belgede, Irak'ta görev yapan 8 bin 500 İngiliz askerinin çoğunun 3 ay içinde, geri kalanının büyük kısmının yıl sonuna kadar Irak'tan çekilmesini, Nisan 2006'ya kadar da ülkede yalnızca 3 bin İngiliz askeri kalmasını öngören bir plan hazırladığı belirtildi. 
Belgede ayrıca, ABD'nin şu an Irak'ta bulunan 135 bin askerini yıl sonuna kadar 66 bine indirmeyi planladığı kaydedildi. 
Gazetenin bazı bölümlerini yayımladığı belgede, İngiliz askerlerinin ülkeden çekilmesinin, ABD önderliğindeki koalisyonun diğer ülkelerini güvenlik endişesine düşüreceği ve onların da Irak'tan ayrılabileceği belirtildi. Reid belgede, "El Mutanna ve Maysan bölgelerinde Irak'ın güneyinde İngiliz kontrolü altındaki dört bölgeden ikisi Ekim 2005'te, diğer 2 bölge, Dikar ve Basra'da da Nisan 2006'da kontrolü Iraklılara devretmeye kararlıyız. Böylelikle Irak'taki İngiliz askeri sayısı 2006'nın ortasına kadar 3 bin civarına indirilmeli" ifadesini kullandı. Reid, bu geri çekilme planının, İngiltere'ye Irak'taki varlığının maliyetini yılda 1 milyar sterlin kadar azaltacağını belirtti. 
Gazete, Reid'in, ABD ordusunda Irak'taki ABD askerlerinin sayısının azaltılması ve Irak'ın 18 eyaletinden 14'ünde güvenlik görevlerinin bu yılın sonunda Irak güçlerine devredilmesi konularında büyük bir istek olduğunu da Blair'e ilettiğini yazdı. 

Olası senaryolardan biri 
Uluslararası ajansların dünyaya duyurduğu haber üzerine bir açıklama yapan İngiltere Savunma Bakanlığı, belgenin, Irak savaşı konusunda periyodik olarak güncellenen olası senaryolardan biri olduğu belirtildi. 
Londra'daki saldırıların ardından tehdit alan İtalya'dan yapılan açıklamada da, eylül ayında Irak'taki askerlerin bir bölümünü çekmeyi düşündükleri belirtilmişti. 
İtalya Başbakanı Silvio Berlusconi, geçen cuma günü yaptığı açıklamada, "Eylül ayında 300 askeri çekmeye başlayacağız" demişti. 


</TEXT>
</DOC>
