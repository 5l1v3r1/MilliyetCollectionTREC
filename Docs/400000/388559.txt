<DOC>
<DOCNO> 388559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy02.html </URL>
<DATE> 2005/10/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CHP'den AB kitapçığı... 
</HEADLINE>
<TEXT>

     CHP'nin Türkiye'nin AB üyeliği konusundaki görüşlerinin yer aldığı ''Tam Üyeliğe Evet, Özel Statüye Hayır'' başlıklı kitap, bakan, milletvekili ve büyükelçilere gönderildi. 
     CHP Genel Başkanı Deniz Baykal'ın, TBMM Genel Kurulu ve TBMM parti grubunda yaptığı konuşmalar, basına verdiği demeçler ile Genel Başkan Yardımcısı Onur Öymen ve İstanbul Milletvekili Şükrü Elekdağ'ın, AB ile ilgili açıklamalarının yer aldığı kitaptan 5 bin adet bastırıldı. 
     Kitap, bakan, milletvekili, yurt dışındaki Türk büyükelçilikleri ve Türkiye'de bulunan AB üyesi ülkelerin büyükelçileri, CHP'li belediye ve il başkanları, sivil toplum örgütleri ile sendikalara gönderildi. 
     Kitabın önsözünü yazan CHP lideri Baykal, Türkiye'nin AB üyeliğinin, 40 yılı aşkın bir süredir Türk halkının büyük çoğunluğunun paylaştığı ulusal dava haline geldiğini belirtti. 
     Deniz Baykal, iktidarın, ''diğer dış politika konularında olduğu gibi AB konusunda da tutarlı olmayan, güven vermeyen ve ileriyi göremeyen yaklaşımlarının, Türkiye'ye zemin kaybettirdiğini, ülkeyi layık olduğu konumun gerisinde bıraktığını'' savundu. 
     
</TEXT>
</DOC>
