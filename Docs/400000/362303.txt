<DOC>
<DOCNO> 362303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yasam/ayas.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçi Parkı için duyarsızlığa öfke 
</HEADLINE>
<TEXT>


Milliyet'in ısrarla üzerine gittiği Abdi İpekçi Parkı'nın çöplük görüntüsü için, Sibel İpekçi, "İnşallah kasti değildir" dedi 

YILDIZ YAZICIOĞLU Ankara 

Başkentin göbeğindeki basın şehidi Abdi İpekçi'nin adını taşıyan parkın bakımsız manzarasına tepkiler büyüyor. Abdi İpekçi'nin eşi Sibel İpekçi, "Parkın bakımsızlığı çok üzücü. İnşallah kasti değildir" derken, Ankara Büyükşehir Belediye Başkanı Melih Gökçek, ihmali kabul etti. 
Parktaki duyarsızlığa tepkiler şöyle 
Sibel İpekçi Ankara'ya pek gitmediğim için parkın son durumunu görmedim. Bu parkın bakımsızlığı, çok üzücü, çok yazık. Ama ne yazık ki Ankara Büyükşehir Belediyesi ve yetkilileri sorumlu. Benim oturduğum yerde, Şişli Belediyesi'nin yetki alanında bir Abdi İpekçi heykeli bulunuyor ve bakımlı tutuluyor. Ankara Büyükşehir Belediyesi'nin Şişli Belediyesi'ni örnek almasını dilerim. İnşallah bakımsızlığı kasti değildir. 
Metin Çılay Parkın proje yürütücüsü, peyzaj mimarı Bugünkü Büyükşehir Belediyesi Başkanı'nın geçmişten beri iki odağı var. Hitit Kursu Ankara amblemi ve İpekçi Parkı. Bu parkın kentin göbeğinde Abdi İpekçi adıyla durması hoşuna gitmiyor. 
Nazmi Bilgin Türkiye Gazeteciler Federasyonu Başkanı Basın şehidimiz Abdi İpekçi'nin adını taşıyan parkın bu manzarası, sadece belediye için değil toplum için de önemli bir ayıptır. 
Ayşegül Oruçkaptan Peyzaj Mimarları Odası Başkanı Ankara'da Güvenpark, Atatürk Orman Çiftliği gibi Cumhuriyet parklarına saldırı sürüyor. Şimdi de çok önemli bir ismi taşıyan Abdi İpekçi Parkı. U geçişiyle görselliği düşürüldü, karartıldı, mobilyaları kırıldı, göletleri kurutuldu. 

Gökçek İlgileneceğiz 
Parkın pislik içindeki görüntüsüne kendisinin de tepki gösterdiğini ifade eden Büyükşehir Belediye Başkanı Melih Gökçek de, Milliyet'e şu açıklamayı yaptı 
"Gerekli incelemeyi yaptırdım. Parkın görevlilerinin ihmali söz konusu. Abdi İpekçi Parkı için gereken ilgi ve alakayı en kısa sürede göstereceğiz. Parkın bu hale gelmesine neden olan görevlilere ikaz yapılmıştır." 


</TEXT>
</DOC>
