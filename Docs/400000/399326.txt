<DOC>
<DOCNO> 399326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy16.html </URL>
<DATE> 2005/11/30/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
YÖK, üniversite kurulması öngörülen 15 ilden 4'üne vize verdi 
</HEADLINE>
<TEXT>

     YÖK, üniversite kurulması öngörülen 15 ilden, kurulca belirlenen kriterlerden biri olan asgari 7 kadrolu profesörü bulundurma şartını sağlayan sadece Tekirdağ, Düzce, Uşak ve Ordu’da üniversite kurulabileceğini bildirdi. 
     YÖK Basın ve Halkla İlişkiler Müşavirliği’nden yapılan yazılı açıklamada, şunlar kaydedildi 
     "Milli Eğitim Bakanlığı tarafından YÖK’e gönderilen 15 ilde yeni üniversite kurulması hakkındaki teklif, kurulumuz başkanlığınca incelenerek 16 Eylül 2005 tarihli genel kurul toplantısında karara bağlanmıştır. 
     Bu çerçevede, üniversite kurulması öngörülen illerden, kurulumuzca belirlenen kriterlerden biri olan asgari 7 kadrolu profesörü bulundurma şartını sağlayan sadece dört ilde Tekirdağ, Düzce, Uşak ve Ordu üniversite kurulabileceğine karar verilmiştir. 
     Her ne kadar, 1992 yılında kurulan 22 yeni üniversite rektörünün geçici madde ile istisnai bir yol izlenerek, Milli Eğitim Bakanı ve Başbakan’ın önerdiği üç isim arasından Cumhurbaşkanınca atanması öngörülmüşse de kurulacak üniversitelerde rektör seçimleri ve atamalarının bu kez mevcut mevzuata uygun yapılması, geçmişte yaşanan ve bunların yol açtığı siyasi endişelerden uzak kalabilmenin gelecekteki teminatı olacaktır." TBMM Milli Eğitim Komisyonu, 15 ilde üniversite kurulmasını öngören kanun tasarısını, 1 Aralık Perşembe günü görüşecek. 
     Yükseköğretim Kurumları Teşkilatı Kanunu ile 78 ve 190 Sayılı Kanun Hükmünde Kararnamelerde Değişiklik Yapılması Hakkındaki Kanun Tasarısı’nda, Kırşehir, Kastamonu, Düzce, Burdur, Uşak, Rize, Tekirdağ, Erzincan, Aksaray, Giresun, Çorum, Yozgat, Adıyaman, Ordu ve Amasya’da üniversite kurulması öngörülüyor. 
     
</TEXT>
</DOC>
