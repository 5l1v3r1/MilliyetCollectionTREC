<DOC>
<DOCNO> 362625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo05.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak pankartları kadınlar sokuyor 
</HEADLINE>
<TEXT>


Emniyet Genel Müdürlüğü'nün hazırlattığı raporda şiddet olayları ile ilgili konuşan Ali Sami Yen Stadı'nın Müdürü Hamit Kaşeli ile Şükrü Saracoğlu Stadı'nın Müdürü Mürşit Tarhan maçlardaki güvenliğin yetersizliğine dikkat çektiler 

FUTBOL MAFYAYA TESLİM - 2 

TOLGA ŞARDAN 


Emniyet Genel Müdürlüğü'nde görevli üç polis başmüfettişinin hazırladığı "Spor Müsabakalarında Şiddet Hareketi" konusundaki araştırma raporunda Fenerbahçe Şükrü Saracoğlu Stadı'nın müdürü Mürşit Tarhan ile Galatasaray Ali Sami Yen Stadı'nın müdürü Hamit Kaşeli'nin de şiddet olaylarıyla ilgili görüşlerine yer verildi. Müfettişlerle görüşen her iki müdür de özellikle stat içindeki güvenlik önlemlerinin yetersiz kaldığını belirtti. 
Stat müdürlerinin görüşleri özetle şöyle 

MÜRŞİT TARHAN 
Şükrü Saracoğlu Stat Müdürü 
Maçta görevli güvenlik amirleri ve yardımcıları ile tribünde görevli diğer amirler maç seyretmek amacıyla görev yerini terk ettikleri ve başka yerlerde maç izledikleri için sorumlu oldukları personeli kontrol etmekten uzak kalıyorlar. Böylece doğan yönetim zaafiyeti sonucunda anında yapılması gereken müdahalelerde amirinden emir alamayan görevliler, farklı tepkiler göstererek olayların büyümesine neden oluyor.Kadın seyircilerin istenmeyen pankartları vücutlarına sararak statlara soktukları konusunda duyumlar geliyor.Maçta görev alan polisler, maç başlamadan saatler önce statta görev alıyorlar maç sırasında yorgun ve bezgin oluyorlar görevlerinde yeteri kadar titiz davranmıyorlar. Seyirciler arasında çeteleşme olayı mevcuttur. Bu gruplar karaborsa bilet satışını yönettikleri gibi, istedikleri şahsın lehinde veya aleyhinde tribünleri tezahürat yapmaya yönlendiriyorlar. Bunlar maç seyretmekten çok seyirciyi yönlendirmeye ve istedikleri tezahüratı yaptırmaya çalışıyor. Bu gruplar stada girişlerde alınan tedbirleri zorlayarak çoğu kere biletsiz maça giriyor. Tribünlerde görevli polisler, sıra başlarında oturuyorlar ve yanlarındaki diğer koltuğa miğferlerini ve diğer teçhizatlarını koyuyorlar. Miğferlerini koydukları yerin biletli sahibi gelince de teçhizatlarını kaldırmıyorlar. borsa biletler, Fenerbahçe ve Galatasaray statlarında aynı kişiler tarafından satılmaktadır. Karaborsa bilet satan kişilerle de polis mücadele etmiyor. Saha içerisinde alınan tedbirlerde polis, seyircileri engelleyecek şekilde konuşlanıyor. Seyiri engellediği konusundaki itirazlara da aldırış etmiyorlar. UEFA kriterlerine göre saha içerisinde bulunması gereken kimseler dışında birçok kişi geziniyor. Biletix'in kulübelerinde bilet satanlar, gürültü yapılarak ve kulübeler dışarıdan yumruklanarak ve başka cisimlerle vurulmak suretiyle yıldırılıyorlar. Biletler bazı şahıslar tarafından zorla alındıktan sonra karaborsada satılıyor, bilet almak isteyen seyircilere de biletlerin tükendiği söyleniyor. Yasaklı kişilerin stada yeniden girmelerini engelleyecek bir düzenleme bulunmuyor. Aramalar yetersiz yapılıyor, şapka ve çift paça gibi yerlerde sahaya fırlatmaya müsait malzemeler içeri sokulabiliyor.Simit ve su ihalesini alan şirketler, çuvalları, aratmadan iplerle dışarıdan içeri çekiyorlar. Alınan tedbirler tam uygulanmıyor. Turnike girişlerinde ve çıkışlarda kalabalık oluşturarak yan kesicilik suçu işleniyor. 

HAMİT KAŞELİ 
Ali Sami Yen Stat Müdürü 
Girişlerde arama yapılmasına rağmen sahaya atmaya ve fırlatmaya elverişli malzemeler içeriye girebiliyor. Bu malzemeler daha çok dışarıda satış yapan seyyar satıcılar tarafından içeriye sokuluyor veya saklanıyor. Malzemeler, torbalara doldurularak stadın içerisine giren aşırı fanatik taraftarlarca içeriye iple çekiliyor. Polis, bu tür malzeme sokulmasını kendi işi kabul etmeyerek müdahale etmiyor.Karaborsa bilet satışından yakalananlar hakkında Şişli Cumhuriyet Başsavcılığı takipsizlik kararı veriyor, Kadıköy Cumhuriyet Başsavcılığı ise dava açıyor.Stat görevlileri görevli oldukları kapılardan, sporcular kafile giriş kapılarından yakınlarını biletsiz olarak içeri alıyor.Turnikelerde görevli veya maçta görev almış herhangi bir polis görevlisi, yakınlarını veya istedikleri kişileri biletsiz olarak görevini kötüye kullanarak stada alıyor.Protokol tribününe gelen önemli kişilerin şoför ve koruma görevlileri silahla içeri girmek yasak olduğu halde silahlarını stadyum girişlerinde teslim etmiyorlar. 

YARIN 
TFF'ye eleştiri, kahvelerden toplanan özel güvenlikçiler 


</TEXT>
</DOC>
