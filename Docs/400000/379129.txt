<DOC>
<DOCNO> 379129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/magazin/axmag01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pekcan Koşar'ı kaybettik 
</HEADLINE>
<TEXT>


Tiyatronun usta isimlerinden Pekcan Koşar hayata veda etti. Koşar'ın cansız bedenini, eşi Selma Arıkan, yazlıklarında buldu... 

KÜLTÜR SANAT 

Kalp rahatsızlığı bulunan Türk tiyatro ve sinemasının en usta sanatçılarından Pekcan Koşar 70 , yaşamını yitirdi. 
Yalova'nın Çınarcık ilçesindeki yazlığında tiyatrocu eşi Selma Arıkan tarafından ölü bulunan Koşar'ın cenazesi, kesin ölüm nedeninin belirlenmesi için Bursa Adli Tıp Kurumu morguna gönderildi. 
Ortaokulu Şişli Terakki Lisesi'nde bitirdikten sonra Güzel Sanatlar Akademisi'nde iç mimarlık eğitimi alan Pekcan Koşar, öğrencilik yıllarında Vedat Demircioğlu'nun kurduğu Akademi Tiyatrosu'nda 'Antigone' isimli oyunda rol alarak tiyatro sahnelerine ilk adımı attı. 

Muhsin Ertuğrul'un öğrencisi 
Pekcan Koşar, buradan aldığı cesaretle Muhsin Ertuğrul'un yanına giderek, Türk tiyatrosunun önemli okullarından Küçük Sahne'de, 1955'te Ertuğrul'un sahnelediği 'Çayhane'de rol aldı. 
Ardından 'Ahududu' isimli oyunda rol alan Koşar, 1959'da Mücap Ofluoğlu'nun kurduğu Oda Tiyatrosu'na geçti. Askerliğinin ardından bir süre Lale Oraloğlu Tiyatrosu'nda, ardından da Arena'da çalışan Koşar, 1962'de Gong Tiyatrosu'nu kurdu. Yaklaşık 1 yıl tiyatro yaptığı Fitaş sinemasının bulunduğu binanın yıkılmasıyla sahnesiz kalan Koşar, yine 1 yıl süreyle Gülriz Sururi - Engin Cezzar Topluluğu ile çalıştı. 

Kenterler'le 7 yıl çalıştı 
Aynı yıllarda Pekcan Koşar Tiyatrosu ismiyle kış turnelerine çıkan Koşar'ın sanat yaşamı 1965'te Kent Oyuncuları'nda devam etti. 
'Ver Elini Dünya' isimli oyunundaki rolüyle İlhan İskender Ödülü'nü kazanan Koşar, yaklaşık 7 yıl boyunca Kenterler ile tiyatro yaptı. 1973 - 74 sezonunda yine kendi tiyatrosunu kuran Koşar, 1978 - 79 yıllarında tiyatroya ara verdi. 
Koşar, 1990'lı yıllardan itibaren oyuncu ve yönetmen olarak Bakırköy Belediye Tiyatroları'nda sahnelenen pek çok oyunda da görev aldı. 
Aynı zamanda seslendirmeler de yapan Pekcan Koşar, Yeşilçam yapımı "Şeytan Diyor ki", "Hammal", "Sevgili Halam", "Kuvvet Macunu", "Tamam Mı Devam Mı ", "Ah Nerede Vah Nerede", "Gelinin Ödü Patladı", "Hüdaverdi", "Ölüm Tarlası", "Kocamın Nişanlısı" adlı filmlerde de rol aldı. Koşar ayrıca, "Rumuz Goncagül", "Çıplak Vatandaş" ve "Özgürlüğün Bedeli" adlı televizyon dizilerinde de oynamıştı. 



</TEXT>
</DOC>
