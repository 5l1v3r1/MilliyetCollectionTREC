<DOC>
<DOCNO> 385877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur23.html </URL>
<DATE> 2005/10/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AKP'li Çömez Karantina tedbirleri artırılmalı 
</HEADLINE>
<TEXT>

     AK Parti Balıkesir Milletvekili Turhan Çömez, Manyas İlçesi’ne bağlı Kızıksa Beldesi’nde kuş gribi hastalığına rastlanmasının ardından uygulanan karantina tedbirlerinin artırılması gerektiğini söyledi. 
     Manyas Kuş Cenneti Milli Parkı kıyısındaki köylerde incelemelerde bulunan Çömez, yaptığı açıklamada, dünyanın birçok bölgesinin kuş gribi tehdidi altında olduğunu, hem Asya hem de Avrupa’dan göç eden kuşların uğrak merkezi olan bölgenin de bu hastalıkla karşı karşıya kaldığını bildirdi. 
     Hastalığın ortaya çıktığı yerde gerekli önlemlerin alındığını, ancak tehdidin henüz geçmediğini vurgulayan Çömez, "Kuş gribinin bıldırcın sürüleri ile geldiği tahmin ediliyor. Köylüler, ölen hindilerle bıldırcınların bir arada olduğunu ifade ettiler. Ancak, kuşların göçlerine devam etmesi ve dünyanın birçok bölgesinde bu hastalığın halen aktif olması nedeniyle bölgeyi yeni risklerin beklediği de çok açık" dedi Karantina çalışmalarını yakından incelediğini ifade eden Çömez, şunları kaydetti 
     "Gölün etrafında 18 köy var. Bunlardan sadece Kızılköy’de önlem alınmış. Oysa diğer köylerde de aynı risk var. Gölün etrafındaki köylerde yaptığım incelemede çok sayıda yabani kuş türünün evcil kanatlılarla bir arada olduğuna tanık oldum. Bu oldukça riskli bir durum. Göl etrafındaki bazı köylerde hala göçmen kuşlarla evcil kanatlılar bir arada yaşıyor. Buna karantina denemez. Karantina tedbirleri artırılmalı. Dünya bu sorunla mücadele etmek için çok ciddi önlemler aldı." Karantina uygulamasının sadece Manyas Gölü kıyısında yapılmasının yeterli olmayacağını belirten Çömez, "Bu uygulama, İzmir Kuş Cenneti ve Bursa Uluabat Gölü gibi tüm göç yollarında ve sulak alanlarda yapılmalıdır" diye konuştu. 
     Çömez, Maliye Bakanlığı’nın kuş gribi ile mücadele çalışmalarında kullanılmak üzere 500 bin YTL ödenek tahsis ettiğini sözlerine ekledi. 
     
</TEXT>
</DOC>
