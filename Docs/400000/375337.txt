<DOC>
<DOCNO> 375337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun28.html </URL>
<DATE> 2005/09/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Türkiye hem AB'ye girmek isteyip, hem de Kıbrıs'ı tanımıyorum diyemez" 
</HEADLINE>
<TEXT>

     Alman Hıristiyan Birlik Partisi CSU Genel Başkanı Edmund Stoiber, Türkiye'nin bir yandan AB'ye girmek isteyip, diğer yandan Kıbrıs Rum kesimini tanımamasının kabul edilemeyeceğini söyledi. 
     Stoiber, Nürnberg kentindeki CSU Parti Kurultayı'nda yaptığı konuşmada, Türkiye'nin AB üyeliğinin sadece siyasi açıdan değil kültürel açıdan da birliği zorlayacağını öne sürdü. Stoiber, ''Türkiye'nin farklı kültürel kökleri ve gelişimleri var. Bu nedenle biz imtiyazlı ortaklığa 'evet', tam üyeliğe 'hayır' diyoruz'' diye konuştu. 
     Almanya'da çok kültürlü bir toplum talep eden Yeşiller Partisi'ni de sert dille eleştiren Stoiber, ''Yeşiller 'doğru olmadığını düşünsek bile yabancıların davranışlarına hoşgörü göstermemiz gerekir' diyor. Müslüman kızlar burada okul gezilerine katılmıyor. Zorla evlendiriliyor. Yeşiller bu söylediklerini ailelerinden kaçarak, kadın yurtlarına yerleşen kızlara söylesinler. Almanya'da anayasa geçerlidir, şeriat değil'' dedi. 
     Almanya'da yaşamak istemeyen yabancıların ülkelerinde kalmaları gerektiğini ifade eden Stoiber, ''Okullarımızda haçlar içerde, türbanlı öğretmenler dışarıda kalacak'' dedi. 
     Yeşiller'in Müslümanlar için resmi tatil günü ilan edilmesi önerilerini de reddeden Stoiber, İslamiyet'e saygı duyduğunu, ancak hiçbir zaman Hazreti Muhammed'in doğum gününün resmi tatil olarak kutlanmasını istemeyeceğini belirterek, ''Çünkü bu kendi kültürel kimliğini inkar etmek anlamına gelir'' dedi. 
     
</TEXT>
</DOC>
