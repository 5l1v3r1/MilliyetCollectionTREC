<DOC>
<DOCNO> 356439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/ekonomi/eko04.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BP ile TPAO Karadeniz için karşı karşıya 
</HEADLINE>
<TEXT>


GÜLÇİN ÜSTÜN Ankara 

Türkiye Petrolleri Anonim Ortaklığı TPAO ile İngiliz Petrol Şirketi British Petrolium BP Doğu Karadeniz'de ilk derin deniz sondaj kuyusunu Artvin Hopa'da 1 Temmuz'da açacak. TPAO yetkilileri sahadaki petrol rezervinin en az 800 milyon ton olacağını tahmin ederken bir yetkili BP ile yapılan anlaşmanın Türkiye için k rlı olmadığını ve BP'nin sözleşmede vaadettiği tarihte kuyuları açamadığını savundu. 
15 yıldır sürdürülen çalışmalar sonucunda Doğu Karadeniz'de ekonomik değeri yüksek gaz ve petrol rezervi olduğuna ilişkin veriler elde eden TPAO, sondaj çalışmaları için düğmeye bastı. BP'nin bulunacak gaz ya da petrolün yüzde 49'unu alacağını dile getiren bir TPAO yetkilisi, "Dünyanın hiçbir yerinde arama yapan şirkete bu kadar yüksek pay verilmiyor. TPAO sondaj kuyularının açılmasında yaşanan gecikmeyi öne sürerek sözleşmeyi yenileyebilir. Bölgede potansiyel olmasa BP gibi bir şirket ortaklık kurmaz. Yeni sözleşmeyle BP'nin payı düşürülmeli" diye konuştu. Yetkili, BP'nin ilk sondaj kuyusunu Aralık 2004'te açması gerektiğini ifade etti. 

5 bin metreye inilecek 
Proje kapsamında bin 600 metre su derinliğinde, yaklaşık 4 bin 500 - 5 bin metre derinliğe inilecek. Anlaşmaya göre, sondaj kuyusu masraflarını BP karşılayacak, petrol bulunması halinde sondaj masrafı paylaşılacak. Üretim gelirinin yüzde 49'unu BP, yüzde 51'ini TPAO alacak. 




</TEXT>
</DOC>
