<DOC>
<DOCNO> 398711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo14.html </URL>
<DATE> 2005/11/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Trabzonspor'da Fenerbahçe maçı hazırlıkları başladı 
</HEADLINE>
<TEXT>

     Trabzonspor, 2 Aralık Cuma günü deplasmanda Fenerbahçe ile yapacağı maçın hazırlıklarına bir günlük iznin ardından başladı. 
     Teknik direktör Vahid Halilhodziç yönetiminde Mehmet Ali Yılmaz Tesisleri'nde yapılan ve yaklaşık 2 saat süren antrenmana, gribal enfeksiyon geçiren Mehmet Yılmaz, bağırsak enfeksiyonu geçiren Celaleddin ile midesinden rahatsızlığı bulunan Fabiano Eller katılmazken, sakatlığı süren Volkan takımdan ayrı olarak bir süre koşu yaptı. 
     Bordo-mavililer, kondisyona yönelik bir antrenman gerçekleştirirken, sıcak hava nedeniyle zorlanan futbolcular su içerek serinlemeyle çalıştılar. 
     
     AKTUĞ SOHBET ETTİ 

     Antrenmanı izleyen kulüp başkanı Atay Aktuğ, idmanın ardından gazetecilerle kısa bir süre sohbet etti. 
     Teknik direktör Vahid Halilhodziç'in iyi bir profesyonel olduğunu ifade eden Aktuğ, ''Şu ana kadar profesyonelliğin gereğini yapmıştır. Hangi yönetim gelirse gelsin onunla göreve devam etmelidir'' dedi. 
     Aktuğ, Aralık ayında yapılacak genel kurulun iptal edilip edilmeyeceği yönündeki bir soruyu, ''Herşey tüzükte açıktır. Bizim de şu anda öyle bir düşüncemiz yok. Önümüzde Fenerbahçe maçı var. Bu maç öncesi böyle şeyler gündeme getirilmemelidir. Trabzonspor'un şu an tek sorunu saha sonuçlarıdır'' diye yanıtladı. 
     Profesyonel Futbol Disiplin Kurulu tarafından 10 ay ceza alan ve Tahkim Kurulu'nun yapacağı duruşma ve toplantıya katılacak olan Gökdeniz'in yarın İstanbul'a gideceği bildirildi. 
     
</TEXT>
</DOC>
