<DOC>
<DOCNO> 366338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun15.html </URL>
<DATE> 2005/08/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Saddam Hüseyin'e mahkemede saldırı... 
</HEADLINE>
<TEXT>

     Irak'ın devrik lideri Saddam Hüseyin'in avukatları, müvekkillerine mahkemede saldırıldığı gerekçesiyle duruşmaları boykot edeceklerini açıkladı. 
     Avukat grubunun başında bulunan Halil Duleymi, Reuters ajansına yaptığı açıklamada, ''Saddam Hüseyin'in avukatı olarak, tüm savunma ekibi adına, olay saldırı için resmen özür dilenmedikçe ve bu kişi adalet önüne çıkarılmadıkça, Irak Özel Mahkemesi'ni boykot ettiğimizi bildiriyoruz'' dedi. 
     Saddam Hüseyin'in ifadesinin alındığı geçen perşembe günkü oturumda, kimliği bilinmeyen bir kişinin, ifade verdikten sonra mahkeme salonunu terk etmekte olan Saddam Hüseyin'e vurmaya çalıştığı, ''ikilinin yumruklaştığı'' ileri sürülmüştü. 
     Mahkeme Başkanı yargıç Raid Cuhi, böyle bir saldırı girişimi olmadığını savunarak, ''duruşmanın sakin bir ortamda geçtiğini'' söylemişti. 
     
</TEXT>
</DOC>
