<DOC>
<DOCNO> 374594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/siy01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den karşı deklarasyon 
</HEADLINE>
<TEXT>


AB, Türkiye'nin Kıbrıs deklarasyonuna, bir "karşı deklarasyon"la cevap verme kararı aldı. Türkiye'nin Rumları tanıması istenmedi ancak, Rum bandıralı gemilere limanlarını açması talebiyle karşılaşması durumu ortaya çıktı 

GÜVEN ÖZALP Brüksel 


Türkiye'nin Gümrük Birliği'ni tüm AB üyelerine genişleten Ek Protokol'ü imzalarken yayımladığı Kıbrıs deklarasyonuna AB "karşı deklarasyon"la cevap verme kararı aldı. AB Daimi Temsilciler Komitesi'nde COREPER yapılan tartışmalar sonucunda varılan uzlaşı gereği, deklarasyonda Kıbrıs'ın tanınması konusuna vurgu yapılmayacak. 
Dün toplanan COREPER'de Fransa ve Avusturya'nın ısrarlı tutumları ve savundukları, "Bir üyeyi tanımayan bir adayın müzakerelere başlamasını düşünmek zor" tezine karşın, AB'nin yayımlayacağı deklarasyonda "tanıma" konusuna atıf yapılmaması kararlaştırıldı. Bu tutumun belirlenmesinde AB Dönem Başkanlığı'nı yürüten İngiltere'nin tutumu etkili oldu. Komisyon'dan gelen, "Türkiye'nin müzakerelere başlayabilmesi için Kıbrıs'ı tanıması gibi yasal bir yükümlülüğü yok" görüşü de "tanıma konusunun" düşmesini sağladı. 
Ancak dünkü toplantıda, "Türkiye tarafından yapılan deklarasyonun Ek Protokol'ün tam olarak uygulanmasını kesinlikle etkilememesi gereğinin" altı kalın bir şekilde çizildi. Bu yaklaşım müzakere sürecinde Türkiye'nin limanlarını ve hava limanlarını Kıbrıs Rum bandıralı gemilere açma talebiyle karşılaşacağının "kesin" olduğu anlamını taşıyor. Şu ana kadar Kıbrıs konusunda Türkiye'ye tam destek veren Komisyon da dün protokolün tam uygulanmasının önemine vurgu yaptı. 
İngiltere'nin Türkiye'nin Ek Protokol'ü imzalaması sonrasında yaptığı açıklamayı baz alarak hazırlanacak olan karşı deklarasyonda vurgu yapılacak bir başka unsur ise, Türkiye'nin açıklamasının tek taraflı ve "AB'yi bağlamayan" niteliğe sahip olduğu... 
Deklarasyonda AB'nin 25 üyeden oluştuğu ve Kıbrıs Rum Yönetimi'nin adanın meşru temsilcisi olduğunun vurgulanması bekleniyor. COREPER'de hiçbir ülkenin müzakerelerin ertelenmesi yönünde görüş bildirmemesi, Ankara açısından rahatlatıcı bir unsur olarak yorumlanıyor. 

Rumlardan 3 Ekim'i engelleme tehdidi 

DIŞ HABERLER SERVİSİ 

Kıbrıs Rum Yönetimi, 3 Ekim müzakerelerini bloke etme tehdidinde bulundu. İngiliz 
Reuters ajansının haberine göre, Rum Yönetimi Sözcüsü Kipros Hrisostomides, Türkiye'nin Rum Kesimi'ni tanımamasına Avrupa Birliği'nin vereceği cevabın beklentilerini karşılamaması halinde, üyelik müzakerelerinin başlamasını engelleyeceklerini söyledi. 


</TEXT>
</DOC>
