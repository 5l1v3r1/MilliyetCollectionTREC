<DOC>
<DOCNO> 379438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy11.html </URL>
<DATE> 2005/09/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Türkiye ve Yunanistan anlaştı Müzakereler başlayacak 
</HEADLINE>
<TEXT>

     Yunanistan Dışişleri Bakanı Petros Molivyatis, 3 Ekim'de müzakerelerin başlatılması kararının uygulanması konusunda Yunanistan'ın tutumunun iyi bilindiğini ve bunun değişmeden kalacağını söyledi. 
     Dışişleri Bakanı ve Başbakan Yardımcısı Abdullah Gül ile Yunanistan Dışişleri Bakanı Molivyatis, New York'taki Türkevi'nde yaptıkları ikili görüşme sonrasında, birlikte basın mensuplarına bilgi verdi. 
     Görüşmenin çok faydalı geçtiğini söyleyen Gül, "Sayın bakanla bu görüşme her yıl geleneksel hale geldi. Geçen sene ben Yunanistan'ın BM Daimi Temsilciliği'ni ziyaret etmiştim. Bugün de Sayın bakan bizi ziyaret etti" dedi. Gül, şöyle devam etti 
     "Çok faydalı bir görüşme oldu. Şüphesiz ki ikili ilişkilerimizi gözden geçirdik. Ayrıca Avrupa Birliği AB konularını ele aldık. Bildiğiniz gibi 3 Ekim'de Türkiye'nin müzakerelere başlaması söz konusu, bu dönemi değerlendirdik. Bu konuda Yunanistan'ın Türkiye'ye verdiği destekten dolayı bir kez daha teşekkür ettim. 
     Ayrıca Kıbrıs probleminin çözümü ile ilgili BM Genel Sekreteri'nin çalışmalarına verdiğimiz desteği ifade ettik ve bu desteğin Türkiye tarafından da, Yunanistan tarafından da devam edeceğini konuştuk. İyi bir buluşma oldu. Gelecek sene bu zamanlarda inşallah tekrar Yunanistan temsilciliğinde buluşacağız." Sözlerine "BM Genel Kurulu çalışmaları kapsamında Türk meslektaşımla bir araya gelmekten mutluyum" diyerek başlayan Molivyatis ise şöyle konuştu 
     "Geçen yıl benzer bir toplantıyı Yunanistan temsilciliğinde yapmıştık. Bu iyi bir geleneğin başlangıcı gibi gözüküyor. Bugünkü görüşmemiz dostça ve olumlu bir atmosferde geçti. İkili ilişkilerimizi görüştük ve ilişkilerimizi geliştirmek için kararlığımızı yeniden teyit ettik. Toplantıda Yunanistan Başbakanı Kostas Karamanlis'in Türkiye'ye yapacağı ziyaretin muhtemel tarihi üzerinde de görüştük." Görüşmede Türkiye'nin AB ile olan ilişkilerini de ele aldıklarını belirten Molivyatis, "Özellikle geçen yıl aralık ayında alınan 3 Ekim'de müzakerelerin başlatılması kararının uygulanması konusunu görüştük. Bu konuda bizim tutumumuz iyi biliniyor ve değişmeden kalacak. Ayrıca Kıbrıs meselesinin BM Genel Sekreteri'nin himayelerinde bir çözüme kavuşturulmasına dair sürecin yeniden harekete geçirilmesine dair muhtemel perspektifleri ele aldık" dedi. 
     
</TEXT>
</DOC>
