<DOC>
<DOCNO> 390760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/ekonomi/eko02.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun mesai ücretine 5 kuruşluk zam geliyor 
</HEADLINE>
<TEXT>


Bu yıl saat başına 75 kuruş fazla mesai ücreti alan memurlar, gelecek yıl 80 kuruş alacak. Fazla mesai sınırı ve ücreti kuruma göre farklı olabilecek 

EKONOMİ SERVİSİ 

Devlet memurlarının fazla mesai ücreti, yeni yılda 5 Yeni Kuruş YKr zamlanacak. TBMM'de bulunan 2006 Yılı Merkezi Yönetim Bütçe Kanunu Tasarısı'na göre, 75 YKr fazla mesai ücreti alan devlet memurlarına, mesai saatleri dışındaki ek çalışmaları karşılığında yeni yılda 80 YKr ödenecek. 
Makam şoförleri dahil bakanlıkların özel kalem müdürlüğü çalışanları ile kurul başkanı, genel müdür, vali, general ve amiral rütbeli birim yöneticileri, rektör ve il belediye başkanlarının yanında çalışan personele de saat başına 1 YTL fazla mesai ücreti verilecek. 

En fazla 450 saat 
Bu çerçevede, özel kalem müdürlüklerinde görevli olanlara en fazla 90 saat, genel ve özel bütçeli genel müdürlüklerin merkez teşkilatlarındaki şoförlere 60 saat, diğer personele de her bir makam için aylık 450 saati geçmemek üzere fazla mesai ücreti ödenebilecek. 
Yurtkur ve üniversite yurtları ile Atatürk Orman Çiftliği kadrolarında görev yapan personelden fazla mesaileri karşılığı, izin kullanma imkanı olmayanlara da ayda 90 saati aşmamak üzere saat başı 9 Yeni Kuruş mesai ücreti verilecek. 

Kandilli'ye 110 sınırı 
Diğer kurumlardaki uygulama şöyle olacak 
Mesai ücreti, Tapu ve Kadastro Genel Müdürlüğü ve Devlet Meteoroloji İşleri Genel Müdürlüğü'nün taşra teşkilatı ile hava alanlarında rasat hizmeti yürütenler ve Boğaziçi Üniversitesi Kandilli Rasathanesi-Deprem Araştırma Enstitüsü çalışanları için de 80 YKr olacak. Fazla mesai süresi 60 saati aşamayacak. 
Kandilli'de fazla mesai ücreti ödenecek kişi sayısı 110 ile sınırlı tutulacak. 
Nüfusu 250 bin ve üstü olan belediyelerin vergi, tahsilat, takip, yoklama gibi birimlerinde çalışan personel ise belediye başkanlarınca belirlenecek miktarda fazla mesai ücreti alacak. Ancak bu tutar, 1.95 YTL'yi geçemeyecek. Birimlerde herbir personele yapılacak fazla mesai ödemesi de, 300 saatle sınırlı olacak. 

Eğitim kurumları için fazla mesai sınırı günde 3 saat Milli Eğitim Bakanlığı birimlerinde de öğretim günlerinde günde 3 saati, resmi ve dini bayramlar haricindeki tatilerde de günde 8 saati geçmemek üzere fazla mesai verilecek. Fazla mesai ücreti, saat başına 4 YTL'yi aşmayacak.Döner sermaye işlerinde görevli şoför ile yardımcı hizmetler personeli 90 saate kadar 80 Yeni Kuruş mesai ücreti alacak. Meslek yüksek okulları ve teknik ortaöğretim kurumlarında görev yapan Milli Eğitim Bakanlığı idari personeline ise ayda 100 saatle sınırlı olmak kaydıyla, saat başı 1.6 YTL fazla mesai ödemesinde bulunulacak.Belediyeler ile bunlara bağlı kamu tüzel kişiliğine haiz kuruluşlarda çalışan güvenlik görevlilerine ise, belediye nüfusuna göre ayda 116 YTL ile 315 YTL arasında maktu fazla çalışma ücreti verilecek 


</TEXT>
</DOC>
