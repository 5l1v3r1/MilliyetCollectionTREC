<DOC>
<DOCNO> 359476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas05.html </URL>
<DATE> 2005/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Estetikte devrim yaratan Türk doktor 
</HEADLINE>
<TEXT>

     SALİH ZEKİ Washington DHA 

      ALMANYA’da geliştirdiği yöntemle estetik cerrahide devrim yaratan Dr. Ziya Saylan, Amerikan Kozmetik Cerrahi Derneği’nin Washington’da düzenlediği seminerde yöntemini anlattı. Estetik cerrahiye gerek kalmadan genç kalmanın sırlarını da veren Saylan, sabahları yapılacak yüz masajının önemli olduğunu vurguladı. 
     Yüzde yapılan estetik ameliyatların doğurduğu sıkıntılar nedeniyle yeni bir yöntem arayışına giren Dr. Saylan, 2 yıl önce Almanya’da ’S-lift’ ismini verdiği bir yöntem geliştirdi. Eski yöntemlere göre yüzde daha doğal görünüm sağlayan, doku kaybı ve sinir kesilmesi gibi problemlere de neden olmayan S-lift yöntemi, ameliyat sonrası iyileşme dönemini de 1 aydan 1 haftaya indirdi. Dr. Ziya Saylan tarafından 2 yıldır Almanya’da uygulanan yöntem, estetik cerrahi alanında kısa sürede duyuldu. ABD’deki Kozmetik Cerrahi Merkezi tarafından da uygulanmaya başlanan yöntemin ABD’deki estetik cerrahlara anlatılması için Washington’da bir seminer düzenlendi. 
     
     YENİ YÖNTEMLE YÜZ UZUN ZAMAN ŞİŞ KALMIYOR 
     Yaklaşık 40 doktora, canlı yayınlanan ameliyatlarla S-lift sistemini anlatan Dr. Saylan, "Eski yöntemde sinirler kesiliyor, ağız çarpılıyor, yaralarda iyileşme gecikiyor ve yüz uzun zaman şiş kalıyordu. Bu yöntemle bunlar ortadan kalktı. Hastalarımız en fazla 7 gün içinde sokağa çıkabiliyor, işlerine dönebiliyor. Hızlı iyileşme, kadınların çalıştığı bir toplumda çok önemli. S-lift sisteminde teğel dikişlerle bütün yüz adalesi yukarı çekilip elmacık kemiğine dikiliyor. Eski yöntemde arkaya doğru dikiliyordu. Bütün yüz deforme oluyordu. Ağız büyüyor ve çarpılıyor, rüzgara karşı giden bir insan gibi bütün yüz geri gidiyordu. Bu yöntem daha tabii bir görünüm sağlıyor" dedi. 
     
     ’GÜZELLİK İŞ DÜNYASINDAKİ REKABETİN BİR PARÇASI’ 
     Amerika ve Almanya gibi işsizliğin her geçen gün arttığı ve nüfusun da yaşlandığı toplumlarda genç ve güzel görünmenin önemli hale geldiğini ve birçok insanın bu rekabette daha önde olabilmek amacıyla estetik cerrahiye başvurduğunu belirten Dr. Saylan, genç görünmek için erken yaşta önlemler alınması gerektiğini ifade etti. 
     Her sabah diş fırçalar gibi cilde de bakım yapmak gerektiğini belirten Dr. Saylan, "Beslenme önemli bir faktör. Sebze yiyip, vitaminler düzenli alınmalı. Haftada 150 gramdan fazla kırmızı et yenmemeli. Bağırsakların iyi çalışması için lifli gıdalar tercih edilmeli. Süt, alkol ve sigara gibi zararlı maddelerden uzak durulmalı" şeklinde konuştu. 
     
     ’YÜZDE EN ÖNEMLİ FAKTÖR NEMLİLİK’ 
     Cildin dinç kalması için spor yapmanın da çok önemli olduğunu vurgulayan Dr. Saylan, "Yüzde en önemli faktör nemlilik. Yüz vücudun örtünmeyen bir kısmı. Devamlı rüzgara, güneş ışınlarına ve yağmurlara maruz kalıyor. Bunun için yüze çok iyi bakılması lazım. Ufak iltihapların devamlı iyileştirilmesi, yüz mukavemetini artırmak için devamlı kremler sürülmesi, makyajla yatağa gidilmemesi, sabahları kalkınca bütün yüzün tekrar temizlenmesi ve cildin solunumunu sağlayan deliklerin açık olması lazım. Bunlar yapılmazsa cilt kalınlaşıyor. Rengi değişiyor" dedi. 
     Yüz felci hastalarına uygulanan boyun ve gırtlak egzersizlerinin yüzün genç ve diri kalmasını sağladığını ifade eden Dr. Saylan, "Masaj olarak yüzde en mühim olan, lenf suyunun yani doku suyunun uzaklaştırılması. Sabah kalkınca gözlerin altında şişlikler oluşabilir. Gözaltında bastırarak suyu kulaklara doğru itmek gerekiyor" şeklinde konuştu. 
     
     ’DOKTORUN AMELİYAT ETTİĞİ HASTALARLA KONUŞUN’ 
     Estetik cerrahiye karar veren hastaların doktora gitmeden önce iyi bir araştırma yapması gerektiğini vurgulayan Dr. Saylan, "Sadece gazetelere, komşulara bakmayın. Falanca artist şu olmuş, falanca insan bu olmuş diye bakmayın, okuyun. Birden fazla doktorla konuşun. Daha da iyisi, Almanların yaptığı gibi doktorun ameliyat ettiği hastalarla konuşun. Benim anlatacaklarımla hastanın anlatacakları farklı şeyler. Bunu en iyi hastalar anlatıyor" dedi. 
     
</TEXT>
</DOC>
