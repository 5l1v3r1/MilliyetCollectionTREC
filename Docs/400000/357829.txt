<DOC>
<DOCNO> 357829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy02.html </URL>
<DATE> 2005/07/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı, 5 Temmuz'da seçilecek... 
</HEADLINE>
<TEXT>

     Anayasa Mahkemesi, yeni başkanını, 5 Temmuz Salı günü yapacağı seçimle belirleyecek. 
     Anayasa Mahkemesi'nin 11 kişiden oluşan heyeti, başkanı seçmek üzere 5 Temmuz'da toplanacak. 
     Yasaya göre, Anayasa Mahkemesi Başkanı, mahkemenin asıl üyeleri arasından seçiliyor. Başkan adaylığı için resmi başvuru yapılmıyor. Asıl üyelerden başkanlığı düşünenler, diğer üyelere şifahen adaylığını bildiriyor. 
     Başkan seçilebilmek için yapılacak gizli oylamada, Anayasa Mahkemesi Heyeti'nin 11 üyeden oluşan salt çoğunluğunun en az 6'sının oyunu almak gerekiyor. Oylama turlarına, Başkan seçilene kadar devam ediliyor. 
     Anayasa Mahkemesi Başkanı 4 yıl için seçiliyor. Ancak, seçilen başkanlar, yaş haddi geldiğinde bu süreyi tamamlamadan emekli oluyor. 
     Seçimde oy kullanacak asıl üyeler şunlar 
     ''Başkanvekili Haşim Kılıç, üyeler Sacit Adalı, Fulya Kantarcıoğlu, Tülay Tuğcu, Ahmet Akyalçın, Mehmet Erten, Abdullah Necmi Özler ve Serdar Özgüldür'' 
     
     3 ASIL ÜYELİK BOŞ 
     Anayasa Mahkemesi'nin halen 3 asıl üyeliği boş bulunuyor. Cumhurbaşkanı Ahmet Necdet Sezer, Danıştay kontenjanından asıl üye ve 26 Haziran'da emekliye ayrılan başkan Mustafa Bumin, yönetici kontenjanından asıl üye Ertuğrul Ersoy ve avukatlar kontenjanından asıl üye Fazıl Sağlam'ın yaş haddinden emekliye ayrılmasıyla boşalan üyelikler için henüz atama yapmadı. 
     Bu nedenle, seçimde, kurulda 3 yedek üye oy kullanacak. Seçimde kıdemleri nedeniyle, yedek üyelerden Mustafa Yıldırım, Cafer Şat ve Ali Güzel'in oy kullanması bekleniyor. 
     
</TEXT>
</DOC>
