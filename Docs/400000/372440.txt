<DOC>
<DOCNO> 372440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun35.html </URL>
<DATE> 2005/08/24/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Sadr'ın Necef dairesine saldırı... 
</HEADLINE>
<TEXT>

     Irak’ta geçen yıl ABD’ye büyük direniş gösteren Şii lider Mukteda Sadr’ın Hazreti Ali’nin türbesinin bulunduğu mukaddes Necef kentindeki makamına saldırıyı kınayan 21 milletvekili ve ulaştırma bakanı parlamento ve hükümetten çekildiklerini bildirdi. 
     Mukteda Sadr’ın yardımcısı Fettah El Şeyh’in açıklamasına göre, Sadr’a destek veren Irak Ulaştırma Bakanı Selam El Maliki ile 21 milletvekili, Sadr’ın Necef’teki yazıhanesinin yakılmasını kınamak için meclis ve hükümetten çekildiklerini açıkladı. 
     Saddam rejimini yıkan ABD desteğindeki yeni Irak meclisinde Sünni Araplar yeni anayasanın şekline karşı çıktıkları sırada, Şiiler arasında bugünkü çatışmaların da anayasa sorununu hepten çıkmaza sokmasından endişe ediliyor. 
     Bu protestonun yapıldığı sırada Sadr yandaşlarının akşam Necef’teki olayların ardından Bağdat’ta rakip Şii gruplarının üç semtteki yazıhanelerine saldırdığı haberi geldi. Polis açıklamasına göre, Şaab semtinde "Mehdi Ordusu", "Bedir Örgütü evlerini bastı." Irak’ın Necef kentinde Şii gruplar arasındaki çatışmalarda 1 kişinin öldüğü, 10 kişinin yaralandığı bildirilmişti. 
     Çatışmanın, Hazreti Ali türbesinin karşısında bulunan Şii lider Mukteda Sadr’ın bürosunun yeniden açılmasına Necef sakinlerinin karşı çıkması üzerine başladığı belirtilmişti. 
     Sadr’ın yandaşları ile halk arasında 3 saat boyunca kalkan görevi gören polisin çekilmesiyle taraflar birbirine girdi. Çatışma sırasında Sadr’ın bürosu da ateşe verildi. 
     Sadr’ın Necef’teki makam binası, Sadr’ın liderliğinde Amerikan askerlerine karşı başlatılan ayaklanmanın ardından geçen yıl ağustos ayında kapatılmıştı. 
     Sadr’ın özcüsü, çatışmadan, hükümetteki en güçlü Şii partisiyle bağlantılı Bedir Tugayları’nı sorumlu tuttu. 
     
</TEXT>
</DOC>
