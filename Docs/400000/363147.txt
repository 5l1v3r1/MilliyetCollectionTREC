<DOC>
<DOCNO> 363147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur10.html </URL>
<DATE> 2005/07/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Aynı gün hem baba, hem dede oldu... 
</HEADLINE>
<TEXT>

     Konya'da 49 yaşında bir kişi aynı hastanede 8 saat arayla dede ve 7. kez baba olmanın mutluluğunu yaşadı. 
     Konya'nın Karapınar İlçesi'nde yaşayan Yalçın ailesi, pek sık karşılaşılmayan iki doğum olayının mutluluğunu birden yaşadı. 
     Hamile olan 48 yaşındaki kayınvalide Nilüfer Yalçın ve gelini 20 yaşındaki Ayşe Yalçın'ın doğum sancıları aynı saatlerde başladı. Sancıların artması üzerine gelin ve kayınvalide, ilçeden, düzenli olarak 9 ay boyunca kontrole gittikleri Konya Belediye Hastanesi'ne aynı araçla getirildi. 
     Gelin ve kayınvalidenin doğumunun yaklaştığı anlaşılınca her ikisi de ameliyathaneye alındı. İlk olarak kayınvalide Nilüfer Yalçın, 48 yaşında 7. çocuğunu normal doğumla dünyaya getirdi. Normal doğum yapması riskli görülen gelin Ayşe Yalçın ise bebeğini sezaryen ile dünyaya getirdi. 
     Dedesinin adını alan Fatih Nadir bebek 4 kilo 300 gram, kendisinden 8 saat önce doğan amcası Furkan Nadir bebek ise 3.5 kilo olarak doğdu. 
     Baba ve dede olarak doğum mutluluğunu bir arada yaşayan 30 yıllık inşaat-dekorasyon ustası Fatih Nadir Yalçın, ''Bu güzel tesadüf bizi çok sevindirdi. Ailece çok mutluyuz, bu durum bizim için büyük bir sürpriz oldu. 49 yaşında aynı gün hem oğul, hem torun sahibi olmak herkese nasip olan bir şey değil. Sahip olduğumuz deneyimle bu çocuğumuzu daha iyi yetiştireceğimize inanıyorum'' dedi. 
     Kendisiyle birlikte aynı gün çocuk sahibi olan 24 yaşındaki oğlu Serkan Nadir Yalçın'ın, daha önce, eşlerinin yakın tarihlerde doğum yapacak olması nedeniyle espri yaptığını anımsatan Yalçın, ''Oğlum bana, Benim oğlum senin oğlundan önce doğacak, hatta amcasını pataklayacak diyordu. Bu ilginç doğum zamanlaması hastane görevlilerini de şaşırttı'' diye konuştu. 
     Bir yıl önce evlenen ve ilk çocuğunu kucağına almanın mutluluğunu yaşayan Serkan Nadir Yalçın 24 ise babasıyla aynı gün çocuk sahibi olmasının ilginç olduğu kadar tarif edilmesi zor bir mutluluk olduğunu söyledi. 

     
</TEXT>
</DOC>
