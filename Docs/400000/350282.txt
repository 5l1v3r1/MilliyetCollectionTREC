<DOC>
<DOCNO> 350282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun32.html </URL>
<DATE> 2005/06/09/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Talat, hediye BMW'yi kabul etmedi 
</HEADLINE>
<TEXT>

     KKTC Cumhurbaşkanı Mehmet Ali Talat, Cumhurbaşkanlığı'na hediye edilmesi gündemde olan son model BMW 760 Limuzin marka aracı kabul etmeyeceğini açıkladı. 
     KKTC Cumhurbaşkanlığı Basın Bürosu'ndan yapılan açıklamada, ''yapılan değerlendirmede, söz konusu hediyenin kabulüyle ilgili bir yasal mevzuatın bulunmadığının saptandığı'' belirtildi. 
     Açıklamada, şöyle denildi 
     ''7 Haziran 2005 tarihinde, BMW'nin Distribütörü ve Genel Müdürü'nün Cumhurbaşkanımıza yapmış olduğu nezaket ziyaretinde, Cumhurbaşkanlığı'na bir makam aracı hediye edilmesi niyeti belirtilmiştir. 
     Yapılan değerlendirmede, söz konusu hediyenin kabulüyle ilgili bir yasal mevzuatın bulunmadığı saptanmıştır. 
     Bu bağlamda, Cumhurbaşkanı Mehmet Ali Talat, kendi değerlendirmesi çerçevesinde, aracın kabulünün mümkün olamayacağına karar vermiş ve ilgili firmaya olumsuz yanıt ve teşekkürlerini ileten bir mektup göndermiştir.'' Söz konusu aracın, Rum yönetimi lideri Tasos Papadopulos'un kullandığı aracın yeni modeli olduğu ve çağdaş teknolojik sistemlerle donatıldığı belirtildi. 
     
</TEXT>
</DOC>
