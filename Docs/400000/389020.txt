<DOC>
<DOCNO> 389020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko14.html </URL>
<DATE> 2005/10/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
FİSKOBİRLİK 46 bin 500 ton alım yaptı 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK , 2005 ürünü alım kampanyasında bugüne kadar 46 bin 500 ton ürün alımı gerçekleştirdi. 
     FİSKOBİRLİK Genel Müdürlüğü yetkilileri, AA muhabirine yaptıkları açıklamada, 2005 ürün kampanyasını 22 Ağustos'ta açan birliğin, bugüne kadar ortağı üreticiden 5 bin 700 tonu emanet olmak üzere 46 bin 500 ton ürün alımı yaptığını belirttiler. 
     Birliğin, alımlar karşılığında üreticiye 325 milyon YTL dolayında olan ürün bedelini ödemeye devam ettiğini ifade eden yetkililer, alımların 50 kooperatif bölgesinde mesai gün ve saati içinde sürdürüldüğünü kaydettiler. 
     FİSKOBİRLİK, 15 Ağustos'ta 2005 yılı ürünü 50 randımanlı Giresun kalite tombul kabuklu fındığın alım avans fiyatını brüt 7.45 YTL, levant kalite tombul kabuklu fındığın alım avans fiyatını brüt 7.05 YTL, tüm bölgelerde sivri ve kara kabuklu fındığın alım fiyatını ise brüt 6.90 YTL olarak açıklamıştı. 
     
</TEXT>
</DOC>
