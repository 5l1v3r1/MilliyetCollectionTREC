<DOC>
<DOCNO> 373777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko14.html </URL>
<DATE> 2005/08/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Zorlu Petrogas, Amity Oil'i alıyor... 
</HEADLINE>
<TEXT>

     Zorlu Petrogas, Avustralya borsasında işlem gören Antares Energy Limited'in yüzde 100 sahip olduğu Amity Oil International Pty Limited'in tüm hisselerini satın alacak. 
     Zorlu Enerji Elektrik Üretim A.Ş.'den Borsa'ya gönderilen açıklamada, Zorlu Petrogas Petrol, Gaz ve Petrokimya Ürünleri Sanayi ve Ticaret A.Ş. Zorlu Petrogas ile Avustralya borsasında işlem gören Antares Energy Limited şirketinin yüzde 100 sahip olduğu Amity Oil International Pty Limited Amity şirketinin tüm hisselerinin satın alınması konusunda 27 Ağustos 2005 tarihinde hisse alım anlaşması imzalandığı bildirildi. 
     Açıklamada, Amity Oil International Pty Limited'in Türkiye Petrolleri Anonim Ortaklığı TPAO ile ortak olarak gerçekleştirilen Trakya bölgesinde doğalgaz ve petrol arama çalışmalarının devam ettiği belirtilerek, 2002 yılından beri doğalgaz üretimi ve satışının gerçekleştirildiği kaydedildi. 
     İlgili hisse alım anlaşmasının tamamlanma süresi olarak 9 Eylül 2005 tarihinin hedeflendiği ifade edilen açıklamada, ''Gerekli onayların alınmasından sonra Amity Oil, Zorlu Petrogas tarafından 40 milyon 427 bin 641 dolar karşılığında peşin olarak satın alınacaktır. Ayrıca, şirketin Zorlu Petrogas tarafından satın alınmasından sonra 24 ay içinde Antares firması ile birlikte belirlenen 8 adet doğalgaz kuyusu, Zorlu Petrogas tarafından kazılacak olup, eğer kuyuların tümünden ticari olarak doğal gaz bulunması halinde ilave olarak 4 milyon 440 bin dolar Antares'e 2 yıl içinde ödenecektir'' denildi. 
     Açıklamaya göre, Amity Oil 2005'in ilk dört ayında 6 milyon dolar satış geliri, yaklaşık 2 milyon dolar ise net kar elde etti. 
     Şirketin ilk 4 aylık gaz üretimi ve satışı yaklaşık 60 milyon metreküp oldu. 
     Açıklamaya göre, ilgili alımın 30 milyon doları HSBC Bank tarafından temin edilecek 5 yıl vadeli kredi ile karşılanacak. 
     Geriye kalan 10 milyon 427 bin 641 doların ise Zorlu Petrogas'ın hissedarlarından temin edilmesi hedefleniyor. 
     
</TEXT>
</DOC>
