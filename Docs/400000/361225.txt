<DOC>
<DOCNO> 361225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/axsiy01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fransa Günü'ne katılım azdı 
</HEADLINE>
<TEXT>


İçişleri Bakanı Sarkozy'nin Türkiye karşıtı açıklamaları, Fransa'nın Milli Günü'nün kutlandığı resepsiyonda soğuk rüzg rlar estirdi 

ANKARA Milliyet 


Fransa' nın Milli Günü, Ankara Büyükelçiliği' nde düzenlenen bir resepsiyonla kutlandı. AB'nin genişlemesine karşı çıkarak "Türkiye'nin yeri AB değil" diyen Fransa İçişleri Bakanı Nicolas Sarkozy'nin estirdiği soğuk havanın yansıdığı resepsiyona, hükümetten ve askerlerden çok az katılım oldu. Resepsiyon, Türkiye ve Fransa'nın milli marşlarının opera sanatçısı Hakan Aysev tarafından seslendirilmesiyle başladı. Böylece, İstiklal Marşı yabancı misyon resepsiyonunda ilk kez bir tenor tarafından okunmuş oldu. Resepsiyonun ev sahipliğini yapan Fransa'nın Ankara Büyükelçisi Paul Poudade, yaptığı konuşmada, Türkiye'de yaşamaktan ve çalışmaktan iftihar ettiklerini söyleyerek, "Türkiye'yi çok seviyoruz ve onun AB yolundaki ilerleyişini, bu hedefin büyüklüğünün bilincinde olarak kuvvetli bir şekilde destekliyoruz. Biz, AB Konseyi'nin 17 Aralık'ta çizdiği rotayı takip ediyoruz" dedi. 
Resepsiyona katılan Dışişleri Bakanı Abdullah Gül de, iki ülke arasındaki ilişkilerin tarihi temellere dayandığını ifade ederken, ilişkilerin geçmişte olduğu gibi bugün de güçlü olduğunu ve gelecekte de güçlü kalacağını söyledi. Gül ve Devlet Bakanı Nimet Çubukçu dışında hiçbir bakanın gelmediği resepsiyona, az sayıda AKP ve CHP milletvekili katıldı. Resepsiyonda askerler ise sadece korgeneral düzeyinde temsil edildi. 


</TEXT>
</DOC>
