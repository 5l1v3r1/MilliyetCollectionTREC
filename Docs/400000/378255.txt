<DOC>
<DOCNO> 378255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo04.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan ihbar 
</HEADLINE>
<TEXT>


İbrahim Şahin, Beşiktaş Yönetimi'nin yaptığı açıklamanın suç unsuru taşıdığını iddia etti, "Olaylar adeta dans ettiriliyor. Kurullara hakaret ediliyor. Ama kimseden çıt çıkmıyor" dedi 


Trabzonspor Basın Sözcüsü İbrahim Şahin, Futbol Federasyonu'nun, Beşiktaş Yönetimi'nin açıklamalarına sessiz kalmasını eleştirdi. 
Bir senaryonun sahneye konduğunu savunan Şahin, "Bir kulübe ceza veriliyor, ortalık yangın yerine döndürülüyor. Kurul üyeleri istifa ediyor. Olaylar adeta dans ettiriliyor. Kurullara hakaret ediliyor. Ama kimseden çıt çıkmıyor" dedi. 
Konuşmaların içeriğinin hepsinin suç olduğunu ileri süren Bordo - Mavili yönetici şöyle konuştu 
"Bu yapılanlar önümüzdeki haftalara yatırım gibi gözüküyor. Federasyon, tüm bunlara tavır koysun. Bir an önce bunları söyleyenlere cezai müeyyide uygulansın." 

Forvette değişim 

Sivasspor ile İstanbul'da karşılaşacak olan Trabzonspor, bu maçın hazırlıklarını sürdürürken, Teknik Direktör Şenol Güneş de takım içinde değişikliğe gidecek. Gökdeniz ve Szymkowiak'ın yokluğunun yanında Jun'dan da beklediği verimi alamayan tecrübeli çalıştırıcı, Mehmet Yılmaz ile Adem Koçak'ı Sivasspor maçına hazırlıyor. İki oyuncusuna da ilk 11'de forma vermeyi hesaplayan Şenol hoca, Galatasaray karşısında izlediği rakibinin zaaflarını da oyuncularına aktarıyor. 


</TEXT>
</DOC>
