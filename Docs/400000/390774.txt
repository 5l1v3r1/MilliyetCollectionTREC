<DOC>
<DOCNO> 390774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun05.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarallar'ın ölüm listesi 
</HEADLINE>
<TEXT>


MOBESE kamerasınca tespit edilerek yakalanan Ümit Saral ve adamlarının üzerinde ele geçen CD'deki ölüm listesinde 6 değil, 9 kişinin olduğu belirtildi 

MUSA KESLER İstanbul 

Saral grubuna yönelik geçen ay yapılan operasyonlarda ele geçirilen CD'deki ölüm listesinde 6 değil, 9 kişinin olduğu ortaya çıktı. 
Hüseyin Saral'ın İtalya'da öldürülmesinden sorumlu tuttukları Sedat Şahin'in adamlarına, geçen ay sahte plakalı otomobille saldırı düzenlemeye giderken MOBESE kamerasınca tespit edilerek yakalanan Ümit Saral ve adamlarında bir CD elde geçirilmişti. CD'de, Nihat Şahin, Dursun Ali Kılıç, Selahattin Yılmaz, Zekeriya Kocaman, Halis Kocaman, Kadri Hınç, Oktay Öztürk, Talat Yavuz ve Cüneyt Koçak'ın fotoğraflarının bulunduğu öne sürüldü. Yavuz silahlı saldırıdan yaralı kurtulurken, Koçak ise öldü. Listedeki diğer 7 kişinin iddianame ve fezlekeye göre, Şahin grubu içindeki konumları şöyle 

Grupta kim, hangi konumda 
Nihat Şahin Sedat Şahin'in kardeşi. Şahin'le birlikte "Lale operasyonu" kapsamında tutuklandı. Sedat ve Vedat Şahin'den sonra örgütün en etkili ismi. Daha önce Bafra'da uğradığı silahlı saldırıda ağır yaralandı. 
Dursun Ali Kılıç Şahin'in "Özel Kalemi" pozisyonunda. Şahin gibi Bafralı. Grup içindeki anlaşmazlıkların çözümünden, cezaevlerindeki adamlara para dağıtımına kadar birçok konuda yetkili. "Lale operasyonu" kapsamında tutuklandı. 
Selahattin Yılmaz Şahin grubuna bağlı olarak Ankara'da faaliyet gösteriyor. Hakkında, polis fezlekesinde "Silahlı eylem yapma ve yaptırma gücü var" ifadesi yer alıyor. Lale operasyonu kapsamında tutuklandı. 
Zekeriya Kocaman Şahin'in halasının oğlu. Geçen yıl Kadıköy'de Hüseyin Saral'ın adamlarıyla girdiği çatışmada yaralandı ve felç oldu. Örgütün silahlı kanat sorumlusu. 
Halis Kocaman Zekeriya Kocaman'ın kardeşi, Şahin'in yakın adamı, daha önce de birlikte yargılandı. 
Kadri Hınç Şahin'in koruması. Hüseyin Saral'ın öldürülmesinde tetikçilik yaptığı iddia edilen Gökhan Hınç'ın ağabeyi. Lale operasyonunda yakalanıp tutuklandı. 
Oktay Öztürk Hüseyin Saral'ın öldürülmesinde tetikçilik yaptığı iddia ediliyor. Lale operasyonu kapsamında tutuklandı. 



</TEXT>
</DOC>
