<DOC>
<DOCNO> 369356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur27.html </URL>
<DATE> 2005/08/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hastaya farklı gruptan kan verildiği iddiasına soruşturma... 
</HEADLINE>
<TEXT>

     Kocaeli'nin Kandıra İlçesi'nde geçirdiği trafik kazasında ağır yaralanan ve tedavi gördüğü Kocaeli Devlet Hastanesi'nde ameliyat edildiği sırada farklı gruptan kan verildiği ileri sürülen genç kızın ölümü üzerine, olayla ilgili soruşturma başlatıldı. 
     Elif Sevimli 15 , 7 Ağustos Pazar günü, Kocaeli'nin Kandıra İlçesi'nde meydana gelen, 1 kişinin öldüğü 7 kişinin yaralandığı trafik kazasında ağır yaralandı. 
     Genç kız, aynı gün kendisiyle birlikte aynı yaşta ve durumu ağır olan başka bir hastayla birlikte ameliyata alındı. İki hasta için de acil kana ihtiyaç duyulduğu sırada kan grubu B RH Pozitif olan Elif Sevimli'ye farklı gruptan kan verildiği iddia edildi. 
     Genç kızın Kocaeli Devlet Hastanesi'nde tedavi gördüğü Yoğun Bakım Rehabilitasyon Ünitesi'nde dün gece hayatını kaybetmesi üzerine Kocaeli Cumhuriyet Savcılığı, olayla ilgili soruşturma başlattı. 
     Kocaeli Cumhuriyet Savcısı İlyas Kuvel, otopsi yapılan genç kızın cesedinden alınan kan örneğini İstanbul Adli Tıp Kurumu'na gönderdi, hasta dosyalarına da el konuldu. Savcı, genç kızın babası Ekrem Sevimli ile yakınlarının ifadelerine başvurdu. 
     Ekrem Sevimli'nin, ameliyat sırasında yapılmış bir hata varsa sorumluların bulunmasını istediği öğrenildi. 
     
     'ÖLÜM NEDENİ BEYİN TRAVMASI OLARAK GÖRÜLÜYOR' 
     Kocaeli Devlet Hastanesi Başhekimi Şefik Postalcıoğlu, aynı yaşlarda isimsiz olarak gelen ve durumu ağır olan iki hastanın ameliyata alındığı sırada Elif Sevimli'ye yanlış kan verildiğinin ortaya çıktığını söyledi. 
     Olayla ilgili iç soruşturma başlatıldığını ifade eden Postalcıoğlu, şunları kaydetti 
     ''Hastanın ölüm sebebi beyin travması olarak görülüyor, ancak hastanın ölüm nedeninin kesin olarak belirlenmesi için savcılığın ve bizim başlattığımız soruşturmanın tamamlanması lazım. Şu anda ölüm sebebi hakkında kesin konuşmamız doğru değil. 
     Bunda kişi veya kişilerin kusuru varsa ve sonucunda da ölüm varsa, hizmet kusuru dışında onun ana sebebini bulup ona yönelmek durumundayız.'' Hastanın kendilerine koma halinde geldiğini, bütün tespit ve tomografi bulgularının bu yönde olduğunu bildiren Postalcıoğlu, yanlış kan nakilleri söz konusu olduğunda en önemli ölüm nedeninin böbrek yetmezliği olduğunu belirterek, ''Hastada bu durumun gelişmiş olmaması bizim için o saatte koruyucu bir unsurdur'' diye konuştu. 
     Başhekim Postalcıoğlu, genç kızın beyninde anormal derecede ödem olduğunu ve makine yardımıyla yaşayabilen bir konumda bulunduğunu ifade ederek, şunları söyledi 
     ''Talihsizlik o anda iki hastanın ameliyata girmiş olmasıdır. Eğer bir sorumsuzluk varsa olaya neden olanlar hakkında gereken yapılacaktır. '' Elif Sevimli'ye farklı gruptan kan verildiği bir yakını tarafından dün Kocaeli Devlet Hastanesi'nde incelemelerde bulunan Sağlık Bakanı Recep Akdağ'a iletilmiş, olayla ilgili Kocaeli Devlet Hastanesi Başhekimi Şefik Postalcıoğlu'ndan bilgi alan Bakan Akdağ, Tedavi Hizmetleri Genel Müdürü İsmail Demirtaş'a talimat vererek, inceleme başlatılmasını istemişti. 
     
</TEXT>
</DOC>
