<DOC>
<DOCNO> 357279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun16.html </URL>
<DATE> 2005/07/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Talat Maraş'ı önerdik, tanıklar var 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıslı Türklerin izolasyonunu ortadan kaldıracak adımların bütün ülkeler tarafından atılmasını istediklerini söyledi. 
     Cumhurbaşkanı Talat, bir kabulü sırasında, gazetecilerin sorusu üzerine, İslam Konferansı Örgütü'nün İKÖ KKTC'ye verdiği desteği ve Azerbaycan Cumhurbaşkanı İlham Aliyev'in ''KKTC'ye doğrudan uçuşlar başlatılacağı'' yönündeki açıklamasını, ''çok iyi'' bulduğunu belirterek, şunları kaydetti 
     ''Önemli kararlar, öneli adımlar. Kıbrıslı Türklerin izolasyonunu ortadan kaldıracak bu türden adımların bütün ülkeler tarafından atılmasını elbette ki istiyoruz. Tabi uygulamayı da görmemiz gerekiyor. Uygulama çünkü, sonuçta oldukça önemli. Ama bu niyeti bile ortaya koymak önemli bir değere sahip. Hem İslam Konferansı'nın kararlarını, geçmişe göre bir ilerleme içerdiği için memnuniyetle karşılıyoruz. Hem de tabii ki Azerbaycan'ın doğrudan uçuşlara izin vermesi oldukça önemli diye düşünüyorum.'' 
     
     YAKOVU'YA YANIT 
     Cumhurbaşkanı Talat, Rum yönetimi Dışişleri Bakanı Yorgo Yakovu'nun, Brüksel'de Kıbrıslı Türk ve Rum heyetleri arasında tüzüklerle ilgili görüşmelerde, Kıbrıslı Türklere uygulanan ambargolarının kaldırılması karşılığında Maraş'ın kendilerine önerilmediği iddiasının anımsatılması üzerine, şöyle konuştu 
     ''Ne diyebilirim ki. Önerdik diyoruz, tanıklar var, herkesin önünde oldu. AB Dönem Başkanı Lüksemburg'un Avrupa Delege Bakanı'nın başkanlık yaptığı toplantıda oldu. Buna rağmen bunun olmadığını söylüyorsa çok cesur demek ki. Doğru söylememekte de büyük cesaret sahibi.'' ''Maraş önerisinden Türkiye'nin haberi olmadığına dair basında haberler çıktığının'' anımsatılması üzerineyse Talat, ''Doğru değil. Haberi olmaması söz konusu değil, gizli değildi çünkü'' karşılığını verdi. 
     
     'RUM MECLİSİNİN KARARI BİZİ BAĞLAMAZ' 
     Rum meclisinin dün AB Anayasası'nı onaylamasıyla ilgili bir soru üzerine Talat, bu konuda AB ülkelerine ve BM Genel Sekreteri Kofi Annan'a birer mektup gönderdiğini anımsatarak, şunları söyledi 
     ''Kıbrıs Rum meclisinin bütün Kıbrıs adına karar alma yetkisi yok. Sadece bugünkü durumdan dolayı değil, Kıbrıs Cumhuriyeti'ni kuran anlaşmalardan, Garanti ve İttifak anlaşmasından ve Kıbrıs Cumhuriyeti anayasasından dolayı da, bütün Kıbrıs adına bir anayasa oylamasını, hele Rum meclisinin yapması hiç hoş değil. Hem Genel Sekreter, hem AB üyesi ülkelere, bunun bizi bağlamadığını duyurduk.'' Talat, ''Kıbrıs Türk halkı olarak gerektiği zaman, kendi usullerine göre ayrı oylama yaparak AB Anayasası'nı kabul edip etmemeye karar vereceklerini, Rum meclisinin kararının hiçbir şekilde kendilerini bağlamadığını'' vurguladı. 
     
     İNGİLTERE'NİN AB DÖNEM BAŞKANLIĞI 
     KKTC Cumhurbaşkanı Mehmet Ali Talat, ''İngiltere'nin AB dönem başkanlığında, Kıbrıs sorununun çözümü konusunda İngiltere'den beklentisinin ne olduğu'' sorusuna karşılık, ''henüz İngiltere'den bir beklentisinin olmadığını'' belirterek, şunları söyledi 
     ''Çünkü İngiltere dönem başkanı olduğu zaman, tarafsız olmak durumunda olacağını ifade ediyor. Böylece şimdiden, yapabileceklerinin şimdiden kısıtlandığını bize bildiriyor, uyarıda bulunuyor.'' Türkiye dışında kendilerini en iyi anlayan ülkelerin başta ABD ve İngiltere olduğunu kaydeden Talat, ''Dolayısıyla onların yardımlarını tabii ki istiyoruz'' dedi. 
     
</TEXT>
</DOC>
