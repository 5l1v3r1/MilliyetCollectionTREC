<DOC>
<DOCNO> 380387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas10.html </URL>
<DATE> 2005/09/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sağlıklı yaşam için Ceviz 
</HEADLINE>
<TEXT>

     Türkiye’nin hemen her bölgesinde yetişebilen, magnezyum, potasyum, fosfor ve demir gibi mineraller bakımından oldukça zengin olan cevizin, kalp damar hastalıklarına karşı koruyucu etkisinin olduğu bildirildi. 
     Uludağ Üniversitesi Ziraat Fakültesi Gıda Mühendisliği Bölümü öğretim üyesi Prof. Dr. İsmet Şahin, AA muhabirine yaptığı açıklamada, uzun ömürlü bir bitki olan cevizin Türkiye’nin her bölgesinde rahatlıkla yetişebildiğini ve Anadolu insanının beslenmesinde önemli yere sahip olduğunu söyledi. 
     Cevizin özellikle kırsal kesimde kış aylarında vazgeçilmez bir besin olduğunu dile getiren Şahin, "Anadolu insanının zeki ve güçlü olmasında" bu alışkanlığın payının büyük olduğunu kaydetti. 
     Şahin, cevizin, insanlara güç kazandırmasının yanı sıra sağlıklı yaşam için vazgeçilmez bir besin olduğunun bilimsel olarak kanıtlandığını ifade ederek, şunları kaydetti 
     "Cevizin bu yöndeki etkisi, bileşiminde bulunan mineral maddeler, vitaminler, antioksidanlar ve doymamış yağ asitlerinden kaynaklanmaktadır. Kalp damar hastalıklarına karşı koruyucu etkisi, cevizin adeta ilaç olarak önerilmesine yol açmıştır. Özellikle kandaki iyi kolesterol olarak adlandırılan HDL’yi yükseltmesi, kötü kolesterol olarak bilinen LDL ve trigliserid düzeyini düşürücü etkisi ile konunun uzmanlarınca her gün mutlaka tüketilmesi önerilen bir besin durumuna gelmiştir. Kısacası ceviz, sağlıklı yaşam için gerekli bir besindir." Prof. Dr. Şahin, cevizin sağlıklı yaşam için asıl öneminin içerdiği organik bileşiklerden kaynaklandığını kaydederek, cevizin bileşimindeki "polifenoller"in oksitlenmeyi önleyici bileşikler olduğunu ve bunların dolaşım sistemini koruyucu etkileri bulunduğunu ifade etti. 
     Bu bileşiklerin damar sertliğinin oluşmasına izin vermediğini anlatan Şahin, şöyle konuştu 
     "Cevizle sağlıklı yaşam üzerine yapılan araştırmalar, cevizin bileşiminde bulunan mineral maddeler, polifenoller, bitkisel steroller ve çoklu doymamış, özellikle omega 3 yağ asitleriyle sağlıklı yaşam için mutlaka düzenli olarak tüketilmesi gereken bir besin maddesi olduğu sonucu bilimsel verileriyle ortaya koymuştur. 
     Bunun için yetişkinlerin günde 40-50 gram yani bir avuç dolusu ceviz tüketmeleri gerekir. Bunun yemek öncesi tüketilmesi, tokluk yaratması ve diğer yiyeceklerin tüketim miktarının azaltması bakımından uygun görülmüştür." 
     
</TEXT>
</DOC>
