<DOC>
<DOCNO> 385967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/spo01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveden 'devam' çıktı 
</HEADLINE>
<TEXT>


Beşiktaş'ta Futbol Şube Sorumlusu Kıvanç Oktay ile Kaptan Tayfur Havutçu, menajerlik konusunda masaya oturdu. Yapılan görüşme sonunda, Tayfur'un sezon sonuna kadar devam etmesine karar verildi 

ÖVÜNÇ ÖZDEM DHA 


Beşiktaş'ta menajerlik konusu, Kıvanç Oktay - Tayfur Havutçu görüşmesiyle sonuçlandı. Samsunspor maçı sonrasında Tayfur'dan futbolu bırakıp, sadece menajer olmasını isteyen yönetim, oyuncusundan cevap beklemişti. Siyah - beyazlılar'ın kaptanı da, yıl sonuna kadar futboldan kazandığı paranın ödenmesi garantisiyle buna olumlu yaklaşmıştı. 
Bir türlü sonuçlanamayan bu konu, nihayet noktalandı. Futbol Şube Sorumlusu Kıvanç Oktay ile dün bir konuşma yapan Tayfur'un, sezon sonuna kadar futbola devam etmesine karar verildi. Havutçu'nun sezon sonu jübile yaparak futbolu bırakması da kesinleşti. Tayfur Havutçu'nun, 2006 - 2007 sezonundan itibaren futbol hayatına nasıl bir şekil vereceği de bu sezon sonunda yapacağı jübile sonrası netlik kazanacak. 

Kartal'dan yakın markaj 

Rıza Çalımbay, Kayserispor hazırlıklarında futbolcularına adam markajı çalıştırdı. Rıza hoca, yanlış yapan oyuncularını uyardı 

CENGİZ MALGIR 

Beşiktaş Teknik Direktörü Rıza Çalımbay, Kayserispor karşısında korkulu rüya görmek istemiyor. Ümraniye Nevzat Demir Tesisleri'nde çalışan siyah-beyazlıların dün yaptığı antrenmanında, oyuncularına bire bir ve ikiye iki adam markajı uygulatan Çalımbay, ligin flaş ekibi karşısında puan kaybetmemek için gereken tedbirleri almaya çalışıyor. Futbolcularını sık sık uyaran Beşiktaş'ın teknik patronu, yapılan yanlışlar konusunda da uyarılarda bulunuyor. 
Ülkesinden dönen Kleberson çalışmaya katılırken, takımdan ayrı koşu yapmakla yetindi. Sakatlığı süren Sergen, fizyoterapist eşliğinde çalışırken, üst solunum yolu enfeksiyonuna yakalanan Veysel koşu yaptı. Sakatlığı bulunan Güven ile milli futbolcular ise idmanda yer almadı. 
Kleberson, Veysel ve Güven'in bugünden itibaren takımla birlikte çalışacaklarını söyleyen kulüp doktoru Ayhan Optur, Sergen'i de Bolton maçına yetiştirmeye çalıştıklarını vurguladı. 


</TEXT>
</DOC>
