<DOC>
<DOCNO> 367947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yasam/axyas02.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve kurtuldular 
</HEADLINE>
<TEXT>


Pasifik'te dibe oturan Rus denizaltısı Priz, dün su yüzüne çıkarıldı. 190 metre derinlikte 76 saat mahsur kalan denizaltının komutanı, kapak açılır açılmaz "Bizi kurtaracaklarını biliyorduk" dedi 

Cenk Başlamış 

ABD, İngiltere ile Japonya'nın da teknolojik olanaklarını seferber ettiği son yılların en karmaşık ve en pahalı kurtarma operasyonu dün sabah başarıyla tamamlandı. Denizaltıdaki oksijenin hızla azalması nedeniyle zamana karşı girişilen yarışın finalinde İngiliz robot denizaltı Scorpio, Priz'in hareket etmesini engelleyen metal kabloları kesti. 
Fırtınaya karşın görevini yerine getiren Scorpio, mekanik bir arızanın giderilmesi için operasyonun en kritik anında bir süre su yüzüne çıkmak zorunda kaldı. Mini denizaltıyı perşembe gününden beri 76 saat hareketsiz bırakan kabloların kesilmesiyle Priz su yüzüne çıktı. 

Metal kablolara takıldı 
Denizaltı komutanı Yüzbaşı Vyaçeslav Milaşevski'nin Priz'in kapağını açar açmaz ilk sözü, "Bizi kurtaracaklarını biliyorduk" oldu. Soğuktan etkilenen denizcilerde önemli bir sağlık sorunu bulunmadığı belirtildi. Bir tatbikata katılan Priz, Rusya'nın su altı anten sisteminin parçası olan bir çeşit metal kafese sıkışmış ve kablolarla sarılmıştı. 

'Sırları paylaşmaya hazırdık' 
Rusya'nın Pasifik Donanması Komutanı Amiral Viktor Fedorov, operasyona destek veren 3 ülkeye teşekkür ederken, "Ancak gelişmiş teknolojik olanakları ve üst düzey profesyonellikleri nedeniyle İngiliz kurtarma görevlileri önünde hayranlıkla eğiliyorum" dedi. Kazanın meydana geldiği Kamçatka açıklarında stratejik askeri tesisler bulunması nedeniyle Rusya'nın yabancı güçleri bölgeye sokmak istemediği söyleniyordu. Fedorov ise, "İnsan hayatını kurtarmak için askeri sırlarımızı yabancı meslektaşlarımla paylaşmaya hazırdım, ancak buna gerek olmadı" diye konuştu. 


</TEXT>
</DOC>
