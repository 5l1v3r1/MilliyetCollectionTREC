<DOC>
<DOCNO> 361241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Real'in de gözdesi 
</HEADLINE>
<TEXT>


Brezilya basını, Fenerbahçe'nin listesinde bulunan Şilili yıldız Maldonado'yu Real Madrid Teknik Direktörü Lüxemburgo'nun da çok istediğini ancak yabancı kontenjanı nedeniyle transferin gerçekleşmediğini yazdı 

YUSUF KOBAL 


Fenerbahçe'nin kadrosuna katmayı planladığı Cruzeirolu Maldonado'nun bonservis ücretinin 1.3 milyon Euro olduğu belirtildi. 
Brezilya basını, Şilili oyuncu için Real Madrid Teknik Direktörü Lüxemburgo'nun da devreye girdiğini ancak bu oyuncunun Avrupa vatandaşı olmaması nedeniyle transferin gerçekleşemediğini yazdı. 
Fenerbahçe ile prensipte üç yıllık anlaşma sağlayan Maldonado'nun yıllık 1 milyon Euro ücret alacağı, ancak yönetimin maliyeti düşürmeye çalıştığı ileri sürüldü. 
Bu arada Cruziero Kulübü Sportif Direktörü Eduardu Maluf, Fenerbahçe ile henüz resmi olarak görüşmediklerini açıkladı. Maldonado ile yıl sonuna kadar sözleşmeleri olduklarını hatırlatan Maluf, "Eğer oyuncumuzu istiyorlarsa 1.3 milyon Euro'yu ödemek zorundalar" ifadesini kullandı. 
Maldonado'nun menajeri Hugo Rubio ise futbolcusunun Avrupa'da bir kulübe satışı için görüşmelere başladıklarını söyledi. 

Forvetlere rakip çıktı 

Defansın tecrübeli isimlerinden Deniz Barış, "Bu sezon arkalardan sıyrılıp gol atmak istiyorum" dedi 


Fenerbahçeli Deniz Barış, takıma transfer yapılmasa da bu sezon da şampiyonluk ipini göğüsleyecek güce sahip olduklarını söyledi. 
Sarı - Lacivertli takımın tecrübeli savunma oyuncusu, "Beklentiler çok büyük. Daha fazla çalışmamız gerektiğinin farkındayız. Ama hiç bir oyuncu çalışmaların yoğunluğundan şikayetçi değil" diye konuştu. 
Deniz, "Bu takımda en az 20 kaliteli oyuncu var. Birbirimizi artık daha iyi tanıyoruz ve arkadaşlık üst seviyede. Durum böyle olunca da başarı kaçınılmaz olacak. Avrupa'da da üst turlara çıkmamız lazım. Onun için Daum bizi taktik açıdan hazırlıyor. Bu takıma transfer yapılır mı bilemem ama kadromuz çok iyi. Kalecilerimiz de iyi. Rüştü geçen sezon başarılı maçlar oynadı, kritik kurtarışlar yaptı. Şampiyonlukta payı var, gelirse seviniriz" ifadelerini kullandı. "Önümüzdeki sezon arkalardan sıyrılıp gol atmak istiyorum" diyen tecrübeli oyuncu, Fenerbahçe'de defansın her yerinde oynadığını, kendisi için savunmada ya da orta alanda oynamanın fark etmediğini söyledi. 

Antrenörlere seslenecek 

Teknik Direktör Christoph Daum, 18 Temmuz Pazartesi günü Almanya'nın Düsseldorf kentinde dünyanın çeşitli ülkelerinden gelen teknik direktörlere seslenecek. Uluslararası Antrenörler Kongresi'ne konuşmacı olarak çağrılan Alman çalıştırıcı, bu nedenle takımdan bir gün önce ülkesine gidecek. Daum, daha önce de İstanbul'da, Köln Spor Akademisi kanalı ile kendisini ziyaret eden teknik direktörlere kariyeriyle ilgili bilgiler vermişti. 

Gençlere nazar değdi 

Yeni sezon hazırlıklarını Samandıra Tesisleri'nde sürdüren Fenerbahçe'nin dün sabah yaptığı antrenman yoğun bir tempoda geçti. 4'erli gruplar halinde 10 kilometre koşan futbolcular daha sonra tesislerde masaj yaptırdı. Antrenmana Acıbadem Hastanesi'nde MR çektiren genç oyuncular Olcan ile Can katılmadı. İki oyuncunun ağır antrenman temposunu kaldıramadıkları ve bir süre tedavi görecekleri belirtildi. Bu arada kaleciler Volkan, Serdar ve Recep, antrenör Eike Immel kontrolünde üst sahada ayak tenisi oynadılar. 

Servet yine gitti 

Sakatlığı bir türlü düzelmeyen Servet Çetin tedavi amacıyla dün yine Almanya'ya gitti. Tecrübeli oyuncunun, İstanbul'daki tedavisinin ardından, sağlık ekibinin direktifleri doğrultusunda, iğne tedavisi görmek üzere bu ülkeye gönderildiği bildirildi. Servet'in, 18 Temmuz Pazartesi günü Almanya'ya gidecek kafileye Köln'de katılacağı ifade edildi. 

Anelka'ya yasak 

Arka adalesi ile aşil tendonundaki problem nedeniyle takımdan uzak kalan Nicolas Anelka'ya doktorlar ağır idmanları yasakladı. Fransız futbolcunun Almanya kampındaki hazırlık maçlarında oynatmak isteyen Teknik Direktör Daum, Anelka hakkında her gün ayrıntılı bilgi alıyor. Yıldız futbolcunun tam olarak iyileşene kadar hafif tempoda çalışacağı bildirildi. 


</TEXT>
</DOC>
