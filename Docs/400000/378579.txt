<DOC>
<DOCNO> 378579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun04.html </URL>
<DATE> 2005/09/15/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Dünyada en çok dini liderlere inanılıyor 
</HEADLINE>
<TEXT>

     BBC ve Gallup araştırma şirketinin ortaklaşa yaptığı bir çalışmaya göre, dünya halklarının yaklaşık üçte ikisi, halkın iradesiyle yönetilmediğine inanıyor. Araştırmaya göre halklar en çok dini liderlere güveniyor. 
     İngiliz BBC radyosunun, BBC ve merkezi İsviçre'de bulunan Gallup şirketinin yaptığı araştırmaya dayanan haberinde, dünyada yaşayanların yüzde 65'i halkın iradesiyle yönetilmediğine inanıyor. 
     Habere göre bu oran eski Sovyet ülkelerinde yüzde 75'e çıktı. Habere göre Kuzey Amerika'da halkın iradesiyle yönetilmediğine inananların oranı yüzde 60. 
     BBC radyosu, Güney Afrika'da ise halkın yüzde 59'unun halkın iradesiyle yönetildiklerine inandıklarını yazdı. 
     Geçtiğimiz haziran ve temmuz aylarında 68 ülkede 52 bin kişinin katılımıyla yapılan araştırma, tüm dünya halklarının yüzde 48'nin genel seçimlerin özgür ve adil olmadığını düşündüğünü, Batı Afrika, eski Sovyet ülkeleri ve Güney Asya'da halkların yaklaşık dörtte üçünün bu kanıyı taşıdığını gösterdi. 
     Araştırmada, İskandinav ülkeleri halklarının yüzde 82'si, Güney Afrikalıların yüzde 76'sı ve Kuzey Amerikalıların da yüzde 55'inin seçimlerin adil olduğunu düşündüğü ortaya çıktı. 
     
     Dini liderler ön planda 
     Araştırma, dünya halklarının yüzde 33'ünün dini liderlere, yüzde 26'sının asker, polis ve gazetecilere güvendiğini gösterdi. Araştırmaya göre siyasetçilere güven oranı ise yüzde 13'te kaldı. 
     Dünya halklarının yüzde 35'i de aydınlara ülkelerinde daha fazla yetki vermek istiyor. Bu konuda ikinci sırayı yüzde 25 ile dini liderler alıyor. Halkların sadece yüzde 16'sı siyasetçilere daha fazla yetki verilmesini istiyor. 
     Dünya halklarının yüzde 32'sine göre ulusal kimlik en önemli sıradayken, bunu yüzde 21 ile din izliyor. Araştırmaya göre ayrıca dünya halklarının yüzde 61'i, yaşamlarında aldıkları kararlarda en etkili gücün aileleri ya da eşleri olduğunu söylerken, yalnızca yüzde 10'u kararlarında arkadaşlarının etkili olduğunu belirtiyor. 
     
</TEXT>
</DOC>
