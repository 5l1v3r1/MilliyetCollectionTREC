<DOC>
<DOCNO> 352668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur11.html </URL>
<DATE> 2005/06/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kanadalı dalgıç kalp krizi geçirince denizde boğuldu 
</HEADLINE>
<TEXT>

     Yaşar ANTER BODRUM Muğla , DHA 

      BODRUM'a tatile gelen Kanadalı bröveli dalgıç 58 yaşındaki Brian Jeffrey Katz, Bitez Akvaryum Koyu'nda deniz dibi güzelliklerini izlemek üzere tüplü dalış yaptığı sırada, suda kalp krizi geçirmesi sonucu boğularak yaşamını yitirdi. 
     Kanada'nın Toronta kentinden kızı Michelle Katz ve eşi Adrienne Katz ile birlikte bir hafta önce Bodrum'a tatile gelen profesyonel dalgıç Brian Jeffrey Katz Dedeman Otel'e yerleşti. Brian Jeffrey Ketz, pazar ve pazartesi günleri dalış yaptığı Erman Diving Dalış Okulu'na ait Kristal adlı dalış teknesi ile dün saat 16.00 sıralarında yeniden Bitez açıklarındaki Akvaryum Koyu'na gitti. Eşi ve kızı teknede beklerken, takımlarını giyen Katz, derinliği 25-35 metre arası olan bölgede denize indi. Tekneden yaklaşık 60 metre kadar açılan Katz'in, dalıştan yaklaşık 15 dakika sonra su üstüne çıkıp hareketsiz kaldığını gören teknedekiler bağırmaya başladı. Bu sırada koyda bulunan günlük bir tur teknesinin kaptanı Mehmet Demiray, denize atlayıp yüzerek Katz'e ulaştı. Dalış teknesindeki sürat botu ile önce limana ardından ambulans ile Özel Bodrum Hastanesi'ne kaldırılan Brian Jeffrey Katz'in, yaklaşık iki saat süren müdahalede kalbi iki kez çalıştırıldı. Ancak, Kanadalı profesyonel dalgıç kurtarılamadı. Katz'ın cesedi otopsi yapılmak üzere İzmir Adli Tıp Kurumu’na gönderildi. 
     Profesyonel dalgıç Katz'ın şeker hastası olduğu, diyabet tedavisi gördüğü ve ilk bulgularda kalp krizi geçirmesi nedeniyle hareketsiz kaldığı suda boğularak yaşamını yitirdiği belirlendi. Katz'in doktor olan kızı Michelle Katz ve eşi Adrienne Katz'ın eşinin hastalıklarını daha önceden bildiklerini ve şüpheli bir durum olmadığını polise verdiklerini ifadede belirttikleri öğrenildi. 
     
</TEXT>
</DOC>
