<DOC>
<DOCNO> 384673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/axspo03.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saidou gidemez' 
</HEADLINE>
<TEXT>


Galatasaraylı yönetici Fatih Gökşen, Avrupa'dan teklifler alan Kamerunlu futbolcudan memnun olduklarını belirtti, "Kendisiyle 2 1 senelik sözleşmemiz bulunuyor. Bırakmaya niyetimiz yok" dedi 

ERHAN TELLİ 


Cim Bom'da geçen sezon devre arasında Gheorghe Hagi tarafından Malatyaspor'a gönderilen Alioum Saidou değere bindi. Aralarında İngiltere'nin dev ekibi Manchester United ile Fransız takımları Nantes ve PSG'nin bulunduğu ünlü kulüplerin, sezon başında takıma geri dönen Kamerunlu futbolcuya ciddi transfer teklifleri yapması sarı - kırmızılı yönetimi harekete geçirdi. 
Yönetici Fatih Gökşen, geçtiğimiz sezon başında 2 1 yıllık opsiyonlu sözleşme yaptıkları Saidou'nun performansından çok memnun olduklarını belirterek, "Kendisini bırakmaya hiç niyetimiz yok" diye konuştu. 
Sözleşmesindeki opsiyon maddesini kullanarak mevcut mukavele ile Saidou'yu 1 sezon daha takımda tutma hakları bulunduğuna dikkat çeken Fatih Gökşen, "Gelen teklifler bize hem gurur verdi hem de sevindirdi. Ancak biz Saidou'nun takımda kalmasından yanayız. Sezon sonunda Teknik Direktör Eric Gerets'in vereceği rapora göre kendisiyle masaya oturur, anlaşırız. Bu konuda bir endişemiz yok" açıklamasını yaptı. 

Florya hastanesi 

Aslan'da sakatlıkları yüzünden milli takımdan çıkarılan Hasan Şaş ve Ümit Karan'ın yanı sıra Sabri, Hasan Kabze, Cihan ve kaleci Aykut'un tedavilerine devam ediliyor 

Galatasaray'da üst üste yaşanan sakatlıklar Florya Metin Oktay Tesisleri'ni adeta hastaneye çevirdi. Sarı - Kırmızılı takımda tam 7 futbolcu sakatlık problemleri yaşarken, bu durum, milli maçlar yüzünden lige verilen arayı en iyi şekilde değerlendirmek isteyen teknik heyetin planlarını bozdu. 
Kulüp doktorları, sakatlıkları yüzünden A Milli Takım'dan çıkarılan Hasan Şaş ve Ümit Karan'ın yanı sıra Sabri, Hasan Kabze, Cihan ve Altan'ın tedavilerine devam ediyor. Üç haftadır dizindeki sakatlık yüzünden takımdan ayrı olan genç kaleci Aykut'un tedavisi ise Almanya'da sürüyor. 
Kulüp doktoru Murat Çevik Cihan, Hasan Kabze ve Altan'ın önümüzdeki haftadan itibaren takımla çalışmalara başlayabileceğini açıkladı. Doktor Çevik, Ümit Karan'ın ise Kayseri Erciyes maçında oynama ihtimali bulunduğunu belirterek, tedavisinin sürdüğünü vurguladı. 

8 kişilik çalışma 

Galatasaray, Kayseri Erciyes ile gelecek hafta oynayacağı maçın hazırlıklarını çift antrenmanla sürdürdü. Teknik Direktör Gerets yönetiminde yapılan ve A takımdan sadece 8 futbolcunun katıldığı sabah idmanında, sarı - kırmızılılar ayak tenisi oynadı. Tendonunda ağrısı olan Hakan Şükür dinlendirildi. Sakatlıkları bulunan Hasan Şaş, Ümit Karan ve Sabri tesislerde tedavi olurken, Altan takımdan ayrı çalıştı. Hasan Kabze ve Cihan'ın ise pazartesi takımla çalışmalara başlayacağı açıklandı. Bu arada Gerets, kendisine hediye edilen sevimli köpeği George ile idmanda keyifli dakikalar geçirdi. Belçikalı hocanın, 10 haftalık köpeği sık sık öpmesi dikkat çekti. 

Emre'den Canaydın'a övgü 

Emre Belözoğlu, eski kulübü Galatasaray'ın Başkanı Özhan Canaydın'a övgü yağdırdı. Newcastle United'da top koşturan başarılı oyuncu, UEFA Kupası'ndaki Tromsö şokunun ardından taraftarların istifaya çağırdığı Canaydın'a gösterilen tepkilere anlam veremediğini söyledi. Emre, "Özhan Canaydın bence, Galatasaray'ın son 4-5 başkanını ele alırsak, en samimi ve en çok Galatasaray'ı düşünen başkandır. Bunu Galatasaray'da oynamış ve onunla çalışmamış birisi olarak söylüyorum. Herkesin Canaydın'a büyük saygı duyması gerekiyor" dedi. 
Aslan'ın önceki yıllarda Türkiye'yi, Avrupa'ya taşıyan tek takım olduğunu da vurgulayan Emre, "Galatasaray yakın zamanda yine Avrupa'da zaferlere imzasını atar" diye konuştu. 


</TEXT>
</DOC>
