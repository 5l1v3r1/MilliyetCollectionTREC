<DOC>
<DOCNO> 359862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko10.html </URL>
<DATE> 2005/07/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tasarruflar ilk yarıda 16 milyar YTL büyüdü... 
</HEADLINE>
<TEXT>

     Türkiye’de yerleşiklerin toplam tasarrufları, yılın ilk yarısında 16 milyar YTL’den fazla büyüyerek 318 milyar YTL’ye ulaştı. YTL mevduatlar 13.5 milyar YTL’yle en fazla artan tasarruf aracı oldu. Yatırım fonları, kamu kağıtları ve ÖFK’lardaki hesaplar da büyürken, döviz mevduatları 4.5 milyar YTL’lik hızlı bir daralma kaydetti. 
     ANKA’nın Merkez Bankası, Bankacılık Düzenleme ve Denetleme Kurumu BDDK , Sermaye Piyasası Kurulu SPK ve Takasbank verilerinden yaptığı belirlemeye göre, Türkiye’deki vatandaşlar, şirketler ve kuruluşların tasarruflarında reel büşüme yaşanıyor. Bankalar dışındaki yurtiçi yerleşiklerin YTL ve döviz mevduatları, tahvil-bono, eurobond, yatırım fonu, repo, hisse senedi, emeklilik yatırım fonu, yatırım ortaklıkları ve ÖFK’lardaki hesaplarından oluşan toplam tasarrufları, ocak-haziran döneminde 16 milyar 147.3 milyon YTL büyüdü. 2004 yılı sonunda Türkiye’de yerleşiklerin 301 milyar 527.2 milyon YTL olan toplam tasarrufları, haziran sonunda 317 milyar 782.5 milyon YTL’ye ulaştı. 
     Tasarruflarda altı aylık dönemde nominal bazda yüzde 5.4’lük artış gözlendi. Devlet İstatistik Enstitüsü’nün DİE aynı dönem için yüzde 2.59 olarak açıkladığı tüketici fiyatları TÜFE artışından arındırıldığında, tasarruflardaki reel büyüme yüzde 2.7 olarak hesaplandı. 
     Tasarruflarda enflasyondan daha yüksek oranda bir artış yaşanmasına rağmen, reel büyümenin GSMH’deki büyüme oranının gerisinde kaldığı dikkat çekiyor. 
     
     EN HIZLI ARTIŞ YTL MEVDUATTA 

     YTL mevduatlar en hızlı büyüyen tasarruf aracı oldu. Türkiye’de yerleşiklerin YTL mevduatları ilk altı ayda 13 milyar 542 milyon YTL artarak 116 milyar 783 milyon YTL’ye ulaştı. Gerçek kişilerin YTL mevduatları 9 milyar 82 milyon YTL artarak 70 milyar 544.8 milyon YTL, tüzel kişilerin mevduatları 4 milyar 461 milyon YTL artarak 46 milyar 237.7 milyon YTL oldu. 
     
     YATIRIM FONLARINDA HIZLI BÜYÜME 

     Türkiye’de yerleşiklerin yatırım fonlarında tuttukları tasarruflar, ilk yarıda 3 milyar 544.8 milyon YTL arttı. Yatırım fonlarının tutarı bu artışla birlikte 28 milyar 117.8 milyon YTL’ye ulaştı. 
     Emeklilik yatırım fonları 350 milyon YTL artarak 630 milyon YTL’ye, yatırım ortaklıklarındaki hesapların tutarı 564.2 milyon YTL artarak 877.4 milyon YTL’ye çıktı. 
     
     KAMU KAĞITLARINDAKİ ARTIŞ HIZ KESTİ 

     Kamu kağıtlarındaki artış ise hız kesti. İlk altı ayda 1 milyar 494 milyon YTL artan Türkiye’deki yerleşiklerin kamu kağıtları portföyü, 68 milyar 569.3 milyon YTL’ye yükseldi. 
     Portföyün 35 milyar 185 milyon YTL’si gerçek, 33 milyar 385 milyon YTL’si ise tüzel kişilere ait bulunuyor. Gerçek kişilerin kamu kağıtları portföyü 354 milyon YTL, tüzel kişilerin portföyü 1 milyar 140 milyon YTL büyüdü. 
     ÖFK’lardaki hesaplar 1 milyar 119.7 milyon YTL artarak 6 milyar 975.1 milyon YTL’ye, eurobondlar 336.7 milyon YTL artarak 5 milyar 840 milyon YTL’ye ulaştı. 
     
     DÖVİZ MEVDUATLARINDA HIZLI DÜŞÜŞ 

     Döviz mevduatlarında ise hızlı bir daralma gözlendi. 
     Türkiye’deki yerleşiklerin yabancı para mevduatları, ocak- haziran döneminde 4 milyar 475 milyon YTL azalarak 71 milyar 599.1 milyon YTL’ye indi. 
     Gerçek kişilerin döviz hesapları 2 milyar 724 milyon YTL’lik düşüşle 54 milyar 592.2 milyon YTL, tüzel kişilerin hesapları 1 milyar 751 milyon YTL’lik düşüşle 17 milyar 7 milyon YTL oldu. 
     
     HİSSE SENETLERİ VE REPODA DA GERİLEME 

     Hisse senetleri ve repoda da gerileme yaşandı. 
     Türkiye’deki yerleşiklerin hisse senetlerinde tuttukları tasarruflar altı ayda 127 milyon YTL azalarak 16 milyar 835 milyon YTL, repo hesapları 203 milyon YTL azalarak 1 milyar 448.1 milyon YTL düzeyinde oluştu. 
     
</TEXT>
</DOC>
