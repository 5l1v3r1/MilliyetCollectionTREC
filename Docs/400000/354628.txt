<DOC>
<DOCNO> 354628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo08.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılıksız aşk 
</HEADLINE>
<TEXT>


Dünya rekortmeni Elvan Abeylegesse, kendisine 'aşkım' diyen Atletizm Federasyonu eski Başkanı Mehmet Yurdadön'ün bu sözlerinden hoşlanmadığını belirterek, "Bundan çok rahatsız oluyorum" diye konuştu 

PELİN BERKÜR 


Sakatlığından dolayı İspanya'daki Akdeniz Oyunları'na gidemeyen Elvan Abeylegesse, şimdi de Atletizm Federasyon eski Başkanı Mehmet Yurdadön'ün kendisi için sarfettiği sözlerle gündeme geldi. 
Milli atlete hitaben 'aşkım ve sevgilim" sözleriyle bir gazeteye konu olan Yurdadön'ün, gazeteye 7 bin 500 YTL'lik tazminat davası açmasının ardından, tanık olarak hakim karşısına çıkan Abeylegesse, haberi doğrularken, eski başkanını yalanladı. 

3 soru, 3 cevap 
İstanbul 7. Asliye Hukuk Mahkemesi'ne dün gelen 23 yaşındaki sporcu, verdiği ifadede, Mehmet Yurdadön'ün kendisine "Aşkım, sevgilim" dediğini belirterek, "Bundan çok rahatsız oluyorum" ifadesini kullandı. Duruşmada hakimin "Bu sözleri başka bayanlara da söylüyor mu, erkek arkadaşınız mı, sık sık görüşüyor musunuz " sorularını yanıtlayan Abeylegesse şunları söyledi "Hayır, başka bayanlara söylemiyor. Sadece bana aşkım, sevgilim diyor. Ben bundan çok rahatsızım. Kesinlikle erkek arkadaşım değildir. Sık sık da görüşmüyoruz." 
Öte yandan Abeylegesse'nin, hiçbir gazeteye bunları söylemediğini de kaydederek, "Yalnızca yakın arkadaşlarım bu konuyu biliyordu" açıklamasını yaptı. 

Şahin iddialı 

M.Ali Şahin, İspanya'ya giden kafileden "En az 70 madalya bekliyorum" dedi 

İspanya'nın Almeria kentinde yapılacak Akdeniz Oyunları'na katılacak milli takımlarımız dün bu ülkeye gitti. 303 sporcunun yer aldığı Ay - Yıldızlı ekibimizle birlikte bir basın toplantısı düzenleyen Devlet Bakanı Mehmet Ali Şahin, oyunlardan en az 70 madalya beklediğini söyledi. "Genel klasmanda ilk 3'te yer alarak Türkiye'ye dönmek istiyoruz" diyen Şahin, "İnanıyorum ki, sporcularımız bu başarıyı gösterecekler" dedi. Herhangi bir başarısız sonuçta federasyon başkanlarının sorumlu olacağını kaydeden Bakan Şahin, "Biz kendilerini kadro belirleme konusunda özgür bıraktık. En kaliteli, en başarılı sporcularla katılınması talimatını verdik. Kendilerinin bu doğrultuda hazırlıklar yaptığına inanıyoruz. Sonucu gördükten sonra değerlendirmeyi ayrıca yaparız" açıklamasını yaptı. 

Rakip değişti 

Lübnan'ın oyunlardan çekilmesiyle birlikte Olimpik Milli Takımı'nın ilk rakibi İspanya oldu 

15. Akdeniz Oyunları'nda ilk sınavını futbolda vermeyi bekleyen Türkiye'nin, Bosna Hersek ve Lübnan'ın organizasyondan çekilmesiyle maç programı değişikliğe uğradı. B Grubu'nda iki takımın yerine Malta gelirken, Ay - Yıldızlı ekibimizin ilk karşılaşmasını da cumartesi günü saat TSİ 23.00'te İspanya ile oynayacağı açıklandı. 
Kafilede yer alan A Milli Takım Menajeri Can Çobanoğlu, her zaman kürsüyü hedeflediklerini belirterek, "Genç, yetenekli ve başarıya aç bir takımımız var. Oyunların Gençler Dünya Şampiyonası'yla çakışması bizim için handikap. En az 5 futbolcu bu turnuvaya gitti" dedi. Antrenör Mesut Bakkal ise, oyuncularına 1993'te Fatih Terim antrenörlüğünde şampiyon olan milli takımı hatırlatarak, "O kadrodan çıkan isimler A Milli Takımı ve Galatasaray'ı uzun yıllar sırtladı. Buradan da yeni yıldızlar çıkacak" diye konuştu. 

Demir bombaladı 

Güreş Federasyonu Başkanı Recai Ustaoğlu'na seçimlerde rakip olan Mahmut Demir, yönetimi topa tuttu, kendi sporcularına haksızlık yapıldığını söyledi 

HAMİT TURHAN 

Güreş Federasyonu seçimlerini Recai Ustaoğlu'na karşı kaybeden Mahmut Demir, şu anda görev yapan yönetime sert eleştirilerde bulundu. 
Federasyonun seçildiği günden bu yana fiyasko işlere imza attığını belirten Demir, "Benim kulübüm Şekerspor'un güreşçisi diye Orhan Binboğa'yı Akdeniz Oyunları kadrosundan bir gün önce çıkardılar. Orhan'ı üniversite okumamasına rağmen Universiade seçmelerine çağırdılar. Daha sonra da 'sen madem üniversitede okumuyorsun. Ne işin var' diyerek ceza kuruluna verdiler. Şimdi de bu gerekçeyle sporcumu Akdeniz Oyunları kadrosundan çıkardılar. Tek suçu Mahmut Demir'in öğrencisi olması" dedi. 
Muhalif olmasından dolayı federasyonun, kulübüne cephe aldığını savunan Demir, "Ne kadar iş bilmez, beceriksiz varsa, şu anda yönetimde. 6 ay içinde skandallardan başka hiçbir numaraları olmadı. Böyle bir yönetimle Türk güreşi eski günleri bile mumla arar" diye konuştu. 

En iyi baba belli oluyor 

Swissotel Babalar Günü Çiftler Tenis Turnuvası'nda şampi- yonlar bugün yapılacak final karşılaşmasıyla belli olacak. 150 çiftin katıldığı ve 13 Haziran'da başlayan organizasyonun final müsabakalarında karşı karşıya gelecek olan baba ve çocukları şöyle Erkeklerde Mahmut Selçuk Hatipoğlu - Derya Başar Banama. Bayanlarda Gülberk Nurbay Gültekin - Sedat Ceylan Engin. Öte yandan, organizasyon sonunda Swissotel'de 19.00'da düzenlenecek törenle, birinciler kupalarını alacak. 

TENİS 

Kortta hüsran 
Aldo Perahya anısına düzenlenen Powerade Uluslararası Erkekler Future Tenis Turnuvası'nda 3 sporcumuz elendi. TED'de yapılan organizasyonun 2. gününde korta çıkan Türk sporcular Haluk Akkoyun, Ergün Zorlu ve Bora Gerçeker, rakiplerine yenilerek havlu attı. Akkoyun, Rus Kudryavtsev'e, Zorlu, Makedon Rusevski'ye ve Gerçeker de Fransız Scaccianoce'ye 2-0 mağlup oldular. 

ATLETİZM 

Seyfi Alanya vefat etti 
Mersinli eski futbolcu ve milli atlet Seyfi Alanya, hayatını kaybetti. Türkiye Milli Olimpiyat Komitesi TMOK Fair Play Konseyi'nin 2003 yılı "Türkiye Toplumsal ve Sportif Fair-Play Ödülü" sahibi olan Alanya'nın cenazesi bugün Tevfik Sırrı Stadyumu'nda düzenlenecek törenden sonra Şehir Mezarlığı'nda toprağa verilecek. 



</TEXT>
</DOC>
