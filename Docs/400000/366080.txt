<DOC>
<DOCNO> 366080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko32.html </URL>
<DATE> 2005/08/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Temmuz'da en çok borsa kazandırdı... 
</HEADLINE>
<TEXT>

     Borsa, Temmuz ayını ortalama yüzde 9.86 oranında artışla kapadı. 
     Altın ve döviz değer yitirirken, yatırım fonları ile sabit getirili enstrümanlar Temmuz ayını artışla tamamladı. 
     Tahvil-bono faizlerinin ortalamalarında yarım puanın altında kalan iniş çıkışlar gerçekleşti. Banka faizlerinin ortalamaları ile repoda önemli bir değişim kaydedilmedi. 
     Temmuz ayı İMKB için tam bir rekorlar ve yükseliş ayı oldu. 28,000 puan üstünde tutunma çabalarının ardından tarihi rekor seviyelerini zorlayan endeks 14 Temmuz Perşembe günü 28,500.87 puanlık kapanışla Şubat ayı sonlarından itibaren kırılamayan tarihi rekoru yeniledi. 
     Temmuz ayının diğer günlerinde de yükselişini sürdüren Bileşik Endeks, 29,000 puanın üstündeki ilk kapanışını, 29,188.09 puanla 22 Temmuz Cuma günü yaptı ve 30,000 puan hedefine doğru hareketini devam ettirdi. 
     Temmuz ayında piyasalarda ağırlıklı olarak ABD verileri, özelleştirme çalışmaları ve Londra'da meydana gelen patlamalara ilişkin gelişmeler etkili oldu. 
     
     BORSA 
     İMKB Ulusal-100 Endeksi, Temmuz ayında 2,657.97 puan artarak 26,957.32 puandan 29,615.29 puana yükseldi. İMKB'de işlem gören hisse senetlerinin aylık ortalama değer artışı yüzde 9.86 oldu. 
     Temmuz ayında, İMKB Ulusal Mali Endeks 4,926.79 puanlık artışla 44,960.75 puana, İMKB Ulusal Sanayi Endeksi 1,583.61 puanlık artışla 23,471.66 puana ve İMKB Ulusal Hizmetler Endeksi 1,047.14 puanlık artışla 14,836.49 puana yükseldi. 
     Mali grup hisselerin aylık ortalama değer artışı yüzde 12.31, sanayi grubundaki hisselerin aylık ortalama değer artışı yüzde 7.24 ve hizmetler grubundaki hisselerin aylık ortalama artışı da yüzde 7.59 oldu. 
     
     KAZANANLAR VE KAYBEDENLER 
     Haziran sonunda fiyatı 46.25 YTL olan ve Temmuz ayında yüzde 1,737.81 oranında bedelsiz sermaye artırımına giderek bölündükten sonra 13.10 YTL'den Temmuz ayını kapatan Beşiktaş Futbol Yatırımları A.Ş. hisseleri, yüzde 420.55'lik artışla geçen ayın en çok değer kazanan hisse senedi oldu. 
     Altınyunus Çeşme hisseleri yüzde 89.39'luk artışla ikinci ve Tek-Art Turizm hisseleri de yüzde 71.27'lük artışla üçüncü oldu. 
     Info Trend Yatırım Ortaklığı hisseleri Temmuz ayında yüzde 18.64 oranında gerileyerek en çok değer yitiren hisse senedi oldu. Ceylan Giyim hisseleri yüzde 13.38'lik düşüşle ikinci, İpek Matbaacılık hisseleri de yüzde 11.21'lik düşüşle üçüncü sırada yer aldı. 
     Temmuz ayında İMKB'deki değişik pazarlarda işlem gören toplam 308 hisse senedinden 270'i değer kazanırken, 34 hisse senedi değer yitirdi, 4 hissenin fiyatı da aynı kaldı. 
     
     DÖVİZ 
     Temmuz ayında tüm döviz türleri YTL karşısında değer yitirdi. İstanbul Serbest piyasada alınıp satılan dövizlerden ABD Doları Temmuz ayında Türk Lirası karşısında yüzde 0.90 düşüş göstererek 1.3280 YTL'ye, avro yüzde 0.49 düşüş göstererek 1.6100 YTL'ye, İngiliz Sterlini yüzde 3.11 düşüş göstererek 2.3350 YTL'ye ve İsviçre Frangı yüzde 0.29 düşüş göstererek 1.0380 YTL'ye geriledi. 
     
     ALTIN 
     Temmuz ayında 24 ayar külçe altının gram satış fiyatı yüzde 2.39, Cumhuriyet altının satış fiyatı da yüzde 2.75 oranında düştü. 
     Cumhuriyet altınının satış fiyatı ay boyunca 3.5 YTL gerileyerek 127.5 YTL'den, 24 ayar külçe altının gram satış fiyatı da 0.45 YTL gerileyerek 18.40 YTL'ye indi. 
     İstanbul Altın Borsası'nda İAB işlem gören külçe altının gram fiyatı da Temmuz ayı boyunca yüzde 4.55'lik düşüşle 18.07 YTL oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Temmuz ayındaki ortalama değer artışı yüzde 1.70 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 12.55 ile BankEuropa Bank A Tipi Değişken Fon, yüzde 11.70 ile Strateji A Tipi Değişken Fon ve yüzde 10.77 ile İş Bankası A Tipi İştirak Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 1.96'lık düşüşle Ata B Tipi Yabancı Menkul Kıymet Yatırım Fonu, yüzde 1.14'lük düşüşle Eczacıbaşı Menkul Değerler B Tipi Tahvil Bono EURO Fonu ve yüzde 1.13'lük düşüşle de Garanti A Tipi Yabancı Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Temmuz ayında 10,033 puan artarak 600,055 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Temmuz ayında vadelerine göre kazançları yüzde 1.12 ile yüzde 1.39 arasında oldu. 
     Banka faizlerinin ortalamalarında ay içinde önemli bir değişiklik olmadı. Önde gelen ve değerlendirmeye alınan 10 kamu ve özel bankanın Haziran 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.10 olarak gerçekleşti. 
     Haziran sonunda ortalama yüzde 14.6 dolayındaki oranlardan parasını repoda değerlendiren yatırımcılar Temmuz ayında yüzde 0.92 dolayında kazanç elde ettiler. 
     
</TEXT>
</DOC>
