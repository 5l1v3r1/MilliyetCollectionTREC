<DOC>
<DOCNO> 368851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yazar/altan.html </URL>
<DATE> 2005/08/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hem kahveden "caf "ye, hem fraktan tabancalı düğüne... 
</HEADLINE>
<TEXT>


Edirne'de Meriç Nehri yükseliyor Meriç Nehri yatağının yeterince bakıma alınıp temizlenmiş olmamasından ötürü, eski Osmanlı başkentinin yine sular seller altında kalma olasılığı büyük... 
Her şiddetli yağmurda ve dere, ırmak taşkınlarında evlerini, dükk nlarını suların bastığı "sade vatandaş"ların sergiledikleri manzaralar malum pantolon paçalarını diz kapaklarına kadar sıvamış, sular içinde çıplak ayaklarıyla eşyalarını kurtarmaya çalışan erkeklerle ellerinde kovalarla süpürgeler, suları temizlemeye uğraşan, etekleri sıvanmış, başörtülü kadınlar... 
Sular seller de, nedense genellikle hep onların evleriyle dükk nlarını basar yani sıradan vatandaşların... 

1930'lu yıllarda babam Edirne vilayetinde, "Umur-u Hukukiye Müdürü"ydü, yani vilayetin hukuk danışmanıydı. Cumhuriyet Bayramı törenlerine frağıyla silindir şapkasını giyerek katılırdı... 
Yemekler, kapı önlerinde hindi kanadıyla yelpazelenerek tutuşturulan, sonra da mutfağa taşınan mangallarda bazen de, renkli ispirto konduktan sonra pompalanarak yakılan kaminetolarda pişirilirdi. 

Bendenizin o tarihlerde, ne Dersim'deki Şeyh Sait ayaklanmasından ve kimlerin asıldığından haberim vardı ne insanların nasıl para kazandığından ne de yılda adam başına düşen ulusal gelirin kaç dolar olduğundan... 
Küçük dedikodular arasında en hızlı yayılanı, mahalle kızlarından birinin, genç bir zabitle konuşmakta olmasıydı. 
Kapı komşumuz Mürşide ile seksek oynamaya kalktığımızda, ben pek beceremez, Mürşide de bana sık sık küserdi. 

Henüz daha ne elektriğin ne olduğunu biliyorduk, ne radyonun, ne buzdolabının... 
Babaannem bana kızdığında 
- Koca kafasına köpek işeyesi, diye bağırırdı. 
Ve aklımın kafama sığmadığından söz ederdi babama... 

Discovery, 14 gün içinde dünya çevresinde 219 kez döndükten ve 9 milyon 330 bin kilometrelik bir yolu tamamladıktan sonra, kazasız belasız dünyaya döndüğü sırada, Edirne'de yine su baskını tehlikesi... 
Gerçi artık sıradan vatandaşların da tüpgazlı ocakları, TV'leri, buzdolapları, elektrikli süpürgeleri, hatta bulaşık ve çamaşır makineleri ve hatta arabaları da var ama... 
Kentlerin, kasabaların, köylerin, derelerin, ırmakların, koyların, göllerin, köprülerin, yolların, okulların, hastanelerin bakım ve donanımı çok gerilerde... 

Neden acaba çok gerilerde 
Bunun yanıtını verme özeninde, ne emekli bir militere, ne emekli bir diplomata, ne de bir parti liderine rastlıyoruz... 
Yalnız yıllık faizi, bütçenin yüzde 36'sını buharlaştırıveren, onca alınmış ve alınmakta olan milyarlarca dolarlık borç nerelere akıtıldı ve akıtılıyor acaba 

Anlaşılıyor ki, kimsenin pek niyeti yok bu tür soruların yanıtını açık seçik vermeye... 
Meriç Nehri taşacaksa taşadursun biz, elbirliği yapmalıyız teröre karşı arkadaşlar... 

Çubuklu'da Hidiv Abbas Hilmi Paşa Kasrı ne güzel... 
Mısır Valisi Kavalalı Mehmet Ali Paşa, II. Mahmut'un "Asakir-i Mansure-i Muhammediye"sini bozguna uğratıp da, Mısır kendine özgü bir otonomiye kavuştuktan sonra Mısır Hidivleri de doğrusu pek saltanatlı yaşamışlar İstanbul'da... 

Hidiv Kasrı artık halka açık ve servis de birinci sınıf yalnız işte bir light bira bile yok... 
Fransız İhtilali'nden sonra ortaya çıkan sınıfsal "burjuvazi ve proletarya" ayrımı Tanzimat'la birlikte İstanbul'a "alafranga - alaturka" ayrımı olarak yansımıştı... 
Ve nihayet "alaturka"nın siyasal iktidarı ele geçirmesi kendi etkinliği altındaki lokantalarda, içki servislerinin kaldırılması biçiminde serpilip boy gösterdi... 

Nişantaşı'nın "caf "leri ise, "alafranga"nın bayrağını dalgalandırmakta... 
Bir yanda taşra düğünlerinde, kırmızı plakalı araba pencerelerinden yukarı doğru sıkılan resmi tabancalar bir yanda Kopenhag kriterleri... 
Bir yanda içdonu, bir yanda bikini... 
Bir yanda teröre elbirliğiyle karşı çıkma, bir yanda muhalefetin Adıyaman'daki il kongresinde sille tokat birbirine girme... 
Ve bir yanda "cami" parfümlü siyasetten yana olanlar, bir yanda "kışla" parfümlü siyasetten yana olanlar... 

2 yıl sonraki Cumhurbaşkanlığı seçimleri için de, şimdiden başlayan sinsi bilek güreşleri... 
Bu arada okullarda okutulması uygun görülen 100 temel eser arasından çıkartılan Saint - Exupery'nin o canım "Küçük Prens"i... 
Bir de bunlara, zaten yüksek olan ithalata, artan petrol fiyatları yüzünden, eklenecek 6 milyar doları aşkın bir zorlanmayı katın... 

Sonra da hepsine boşverin bunların şayet tuttuğunuz takımın durumu parlaksa ve kız arkadaşınızla, yahut erkek arkadaşınızla aranızda bir sorun yoksa... 
Nasıl olsa gerekli mangırı bulursunuz bir yerden... 

Eğlenceli yer şu Türkiye bir de sık sık sular sellerle boğuşmak zorunda kalmasa şu sade vatandaşlar ve yoksulluk sınırında yaşayanlarla, beklenmedik ölümlerin oranı bu kadar büyük olmasa... 

1930'lu yıllarda Edirne'deki Cumhuriyet bayramlarına babam, frağı ve silindir şapkasıyla katılırdı ama, evde öğle ve akşam yemeklerini yer sofrasında yerdik "alafranga"yla "alaturka"nın sentezi bu kadar olabilmişti vaktiyle bizim evde... 
Şimdiyse Türkiye'de Tanzimat uzantısında ortaya çıkan her iki kesim toplum boyutunda yeni bir sentez yaratabilecek mi, yoksa tatsız çalkantılara mı neden olacak, kestirmek kolay değil... 
Enseyi karartmayın nasıl olsa Discovery, kazasız belasız indi yeryüzüne... 



</TEXT>
</DOC>
