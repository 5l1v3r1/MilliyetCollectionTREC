<DOC>
<DOCNO> 352796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo03.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi uyarmıştı ama... 
</HEADLINE>
<TEXT>


HALİL ÖZER 


Galatasaray yönetimi ne kadar haklı olduğunu söylerse söylesin, insanların kafasındaki soru işaretlerini asla yok edemiyor. Çünkü yönetimin bugüne kadar yaptığı hiçbir icraatın elle tutulur yanı olmadığı için "Mutlaka bir yerde hata yapmışlardır" düşüncesi eksik olmuyor. İşte işin en kötü yanı da bu. Ortada güven yok. 
Peki Galatasaray nasıl olur da, Ribery'i tutamaz. Başkan Özhan Canaydın'ın arkadaşı Haim Fresco dün oldukça ilginç bir tespitte bulundu "Bu iş komplo". Doğru ama, bu komplo Ribery İstanbul'a geldikten kısa süre sonra başladı ve sadece Hagi şüphelendi. MİLLİYET TAKTİK'te yer alan haberimizde Rumen hocanın dostlarına söylediği şu sözler yer almıştı "Bu çocuğa bir şeyler oldu. Milli takıma gitti, geldi, değişti. Galiba birileri aklını çeldi. Sezon sonu gitmesi için baskı yapıyor olabilirler". Ama yönetim bunu ciddiye almadı. Apar topar Hagi'ye açıklama yaptırıp, yalanlattılar. Ancak çark işlemeye başlamıştı. Eşinin de Marsilyalı olduğunu ve İstanbul'da kalmak istemediğini düşünürseniz, araştırma yapmaya fazla gerek kalmadığını anlarsınız. 
Yönetim ne yapabilirdi Eşini hoş tutabilir, sezon biter bitmez ailece onları tatile götürebilirdi. Paraları ödenir, hatta cebine ekstra ücret bile konabilirdi. Yönetici sahip çıkabilirdi. Ribery'nin gururu okşanabilirdi. Ama hiçbir şey yapmadılar. Oluruna bıraktılar. Yöneticiliğin asıl kurallarını unutup, tehlikeyi göz ardı ettiler. 

Sorular 
Şimdiki en önemli soru "Marsilya bu kadar aptal olabilir mi ". Yönetim "Biz paraları ödedik" diyor, ama bu konuda tarihleri belirtilen hiçbir belgeyi göstermiyor. 90 günlük süre geçti mi, geçmedi mi Haziranda ödenen para acaba Menajer Şükrü Kaya'nın, Kayseri'de yaptığı açıklamanın hemen ardından mı verildi Ödenen o paralar prim mi yoksa bu oyuncunun alacağı mıdır Bu da açık değil. Takımdaki bazı lisanslar Futbol A.Ş'den, bazıları ise kulüpten çıkmış durumda. Ribery'nin durumu nedir Futbol A.Ş sorun olabilir mi Ribery yaptığı açıklamada neden "Futbol dışı birçok sorun vardı " diyor. Mutsuzluğun kaynağı nedir 
Bu soruların tümünün aydınlanması gerekiyor. Taraftar Figo'yu, Ze Roberto'yu beklerken elindekinden de oldu. Hep sessiz kaldılar. Hep beklediler. Ancak bu darbe onlara fazla geldi. Marsilya 10 milyon Euro ödese de kimsenin umurunda değil. Ve tabii en önemlisi bir sezonda üç takım değiştiren Ribery'nin kişilik yapısının bu kadar bozuk olma gerçeği. Bu da insanları çok üzdü. 



</TEXT>
</DOC>
