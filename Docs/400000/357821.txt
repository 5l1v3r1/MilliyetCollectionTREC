<DOC>
<DOCNO> 357821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko09.html </URL>
<DATE> 2005/07/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ERDEMİR'de ön yeterlilik başvurusu uzatıldı... 
</HEADLINE>
<TEXT>

     Özelleştirme İdaresi Başkanlığı ÖİB , 8 Temmuz Cuma günü sona erecek olan, ERDEMİR’in yüzde 46.12 oranındaki hissesinin satış ihalesine katılacaklar için önyeterlilik başvuru süresini 14 Temmuz Perşembe gününe kadar uzattı. 
     Resmi Gazete’de yayımlanan ÖİB’nin ihale ilanıyla, ERDEMİR’in daha önce ilan edilen ihale sürecinde değişiklik yapıldı. Yapılan değişiklikle, ön yeterlilik için 8 Temmuz Cuma günü olan son başvuru süresi 14 Temmuz Perşembe günü saat 16.00’ya kadar uzatıldı. 
     İhale ilanında ön yeterlilik kriterlerinde de değişikliğe gidildi. Yapılan değişiklikle, ön yeterlilik başvurusunda bulunan tüzel kişinin ya da ortak girişim grubunun lider şirketinin Türkiye Odalar ve Borsalar Yasası’na göre sanayi tanımına uygun en az 2 yıl aktif faaliyette bulunma koşulu, başvuracak şirketler lehine genişletildi. Bu genişletmeyle, başvuracak tüzel kişinin ya da ortak girişim grubu lider şirketinin doğrudan kontrol ettiği ve yüzde 50’den fazla hissesine sahip olduğu şirketin, bu koşulu yerine getirmesi de yeterli sayılacak. 

ANKA 
     
</TEXT>
</DOC>
