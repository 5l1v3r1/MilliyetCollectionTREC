<DOC>
<DOCNO> 366956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun17.html </URL>
<DATE> 2005/08/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sudan iç savaşa gidiyor 130 ölü, 350 yaralı 
</HEADLINE>
<TEXT>

     Sudan'da Devlet Başkanı Birinci Yardımcısı ve Halk Kurtuluş Hareketi SPLM örgütü lideri John Garang'ın ölümü sonrasında başlayan çatışmalarda, 3 günde toplam 130 kişinin öldüğü, yaklaşık 350 kişinin yaralandığı açıklandı. 
     Sudan Kızılayı'ndan Hadi Ali El Ubeyid, Reuters ajansına verdiği demeçte, başkent Hartum'da dün akşam itibariyle can kaybı sayısının 111'e yükseldiğini söyledi. El Ubeyid, ayrıca Malakal'da 6, Garang'ın cumartesi günü toprağa verileceği Cuba'da 13 kişinin öldüğünü açıkladı. 
     Hadi Ali El Ubeyid, dün gecenin, önceki son iki geceye kıyasla sakin geçtiğini de kaydetti. 
     Garang'ı taşıyan helikopter, pazar gecesi, kötü hava koşulları yüzünden Uganda-Sudan sınırı yakınında güney Sudan dağlarında düşmüştü. Kazada, Garang ve beraberindeki 6 kişi ile 7 kişilik mürettebat hayatını kaybetmişti. 
     Güneydeki ayaklanmaya 20 yıl liderlik ettikten sonra kuzey hükümetiyle barış anlaşması imzalayan Garang'ın ölümünün ardından çatışmalar çıkmıştı. 
     
</TEXT>
</DOC>
