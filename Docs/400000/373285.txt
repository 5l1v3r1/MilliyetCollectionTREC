<DOC>
<DOCNO> 373285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/axspo02.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den son ataklar 
</HEADLINE>
<TEXT>


Yönetimin, Zafer Biryol'un transferinden sonra Nihat Kahveci veya Tolga Seyhan'ı almak için yoğun uğraş verdiği öğrenildi 

YUSUF DURSUN 


Şampiyonlar Ligi'nde başarılı olmak için kadrosunu daha da güçlendirmek isteyen Fenerbahçe, Zafer Biryol'un transferinden sonra rotayı Nihat Kahveci ile Tolga Seyhan'a çevirdi. 
Sezon başında Trabzonspor'dan Ukrayna'nın Shakhtar Donetsk takımına transfer olan ancak Teknik Direktör Lucescu tarafından Şampiyonlar Ligi ön eleme maçlarında oynatılmayan Tolga Seyhan ile temasa geçen yönetimin olumlu yanıt aldığı, görüşmelerin sürdüğü öğrenildi. Tecrübeli futbolcuyu Avrupa kupalarında kullanabilecek olan Teknik Direktör Daum'un bu transferi ısrarla istediği bildirildi. 
Nihat Kahveci defterini de henüz kapatmayan Sarı - Lacivertli yöneticiler, sakatlığı hızla düzelen milli oyuncunun kulübü Real Sociedad ile pazarlıkları hızlandırdı. Sezon sonunda serbest kalacak olan Nihat'ı kiralamaya çalışan Fenerbahçe, en geç pazartesi gününe kadar transferi netleştirecek. 

Hasret bitiyor 

Sarı - Lacivertli ekibin taraftar özlemi bugün sona eriyor. Fenerbahçe 96 gün sonra Şükrü Saracoğlu Stadı'nda seyircisinin önüne çıkacak. Son olarak geçen sezonun 33. haftasında Galatasaray ile karşılaşan Sarı - Lacivertliler, bu yıl kendi sahalarında Diyarbakırspor ile yaptıkları ilk maçı, Futbol Federasyonu Profesyonel Futbol Disiplin Kurulu'nun PFDK verdiği ceza nedeniyle seyircisiz oynamıştı. Yeni yapılan Fenerium tribününün tamamlanan bölümlerine de seyirci alınacak maçta, stadın tamamıyla dolması bekleniyor. 

Selçuk sakatlandı 

Fenerbahçe, bugün oynayacağı Samsunspor maçının hazırlıklarını, dün yaptığı tek antrenmanla tamamlayarak kampa girdi. Rüştü,Tuncay ve Gürhan takımdan ayrı düz koşu yaparken, Almanya'da tedavi gören Servet çalışmaya katılmadı. Selçuk ise antrenmanda sakatlandı. Tedavisine hemen başlanan genç futbolcunun durumunun maç saati belli olacağı belirtildi. 


</TEXT>
</DOC>
