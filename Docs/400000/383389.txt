<DOC>
<DOCNO> 383389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur08.html </URL>
<DATE> 2005/10/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Genç kadının esrarengiz ölümü 
</HEADLINE>
<TEXT>

     DHA 

      İZMİR'in Buca İlçesi'ndeki bir birahanede çalışan 22 yaşındaki Selver Yazar, göğsünden tabancayla vurularak öldürülmüş halde bulundu. Polis, olayın ardından Yazar'ın imam nikahıyla yaşadığı 25 yaşındaki S.N.'yi gözaltına aldı. 
     Olay, bugün saat 07.00 sıralarında Şirinyer semti 316 Sokak 22 numarada meydana geldi. 6136 Sayılı kanuna muhalefet, adam yaralama’ gibi çeşitli suçlardan sabıkalı S.N., iddiaya göre, birlikte yaşadığı birahanede çalışan Selver Yazar'ın evine gitti. Kapının açılmaması üzerine kırıp içeri giren S.N., Yazar'ı, oturma odasında göğsünden tabancayla vurulmuş olarak buldu. S.N.'nin ihbarı üzerine olay yerine gelen polis, genç kadının olay yerinde öldüğünü belirlerken, yaptığı aramada, bir adet 7.65 milimetre çapında ruhsatsız tabanca ele geçirdi. Olayın ardından soruşturma başlatan polis, tabancanın sahibi olduğu belirlenen S.N.'yi cinayet şüphesiyle gözaltına aldı. Karakola götürülen S.N., suçlamaları kabul etmezken, adliyeye sevkedileceği belirtildi. Nöbetçi savcı, kesin ölüm nedeninin belirlenmesi için genç kadına otopsi yapılmasına karar verdi. 
     
     GECE ANNESİ KARAKOLA HABER VERDİ 
     Bu arada, ölen Selver Yazar'ın gece saat 03.00 sıralarında annesine telefon açıp Beni öldürecekler. Hakkını helal et'' dediği ortaya çıktı. Durumdan şüphelenen Yazar'ın annesinin Şirinyer Karakolu'na gidip polise haber verdiği, yeni Türk Ceza Kanunu'na göre nöbetçi savcıyla kurulan irtibat sonrası sabah saatlerinde eve arama kararı alınarak girilmesine karar verildiği ortaya çıktı. 
     
</TEXT>
</DOC>
