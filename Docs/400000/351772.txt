<DOC>
<DOCNO> 351772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun34.html </URL>
<DATE> 2005/06/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
3129 yıl hapis yatacak ETA üyesi Ağustos'ta serbest... 
</HEADLINE>
<TEXT>

     İspanya'da terör örgütü ETA'ya karşı yürütülen mücadelede 3129 yıl ile en fazla hapis cezası alan ve 18 yıldır cezaevinde olan Ignacio de Juana Chaos'nun ağustos ayında serbest bırakılması kararı tartışma yarattı. 
     İspanya'nın kuzeyindeki Bask Bölgesi'nin bağımsızlığı için mücadele eden terör örgütü ETA'nın en kanlı eylemlerine katılan, 11 terör saldırısında toplam 25 kişinin ölümünden sorumlu tutulan Chaos'un, 18 yıl hapis cezası yattıktan sonra ağustos ayı başlarında serbest bırakılmasına karar verildi. 
     1978 yılında demokrasiye geçen İspanya'nın sivil infaz yasasına göre, en fazla hüküm 29 yılla sınırlanırken, hakimlerin verdikleri 2000-3000 yıllık cezalar sadece sembolik anlam taşıyor. 
     Cezaevinde bulunduğu sürede hafifletici sebeplerden de yararlanan Chaos, 25 kişinin ölümünden sorumlu tutulsa da cezasının 18 yılını yattıktan sonra serbest kalacak. 
     Ulusal Mahkeme Hakimi Santiago Pedraz, Chaos'un tekrar yargılanmasını gerektiren herhangi bir unsur bulunmadığını açıkladı. 
     Hakim Pedraz, Bask Bölgesi'nin gazetelerinden Gara'da makaleler yazan Chaos'un yazılarında hiçbir terör tehdidinde bulunmadığını kaydetti. 
     ETA'nın tarihindeki en büyük eylemlerden olan, 14 Temmuz 1986 tarihinde Madrid'deki Dominik Cumhuriyeti Meydanı'nda yapılan ve 12 jandarmanın ölümüyle sonuçlanan eyleme katılan Chaso'nun serbest kalacak olması, gerek siyasi gerekse sivil toplum örgütleri çevrelerinden tepki aldı. 
     Sosyalist hükümet yetkililerinin konuyla ilgili bir açıklama yapmamasını eleştiren anamuhalefetteki Halk Partisi'nin Genel Sekreteri Angel Acebes, ''Her zaman teröristler gerçek cezalarını tam doldurmadan çıkıyor. Bu iyi bir haber değil'' dedi. 
     Savcılar derneği başkanı Jose Manuel Suarez, ''Şaşırtıcı ve çok ciddi bir karar. De Juana Chaos birçok vatandaşın ölümünden sorumlu tutulan birisi'' derken, İspanyol Polisi Konfederasyonu Genel Sekreteri Ignacio Lopez Garcia ise ''Chaos'un bir gazete yazarı değil, katil sayılmasını'' istedi. 
     Ulusal Mahkeme Hakimi'nin verdiği karara savcılığın itiraz edeceği ama değişiklik olmasının beklenmediği ifade ediliyor. 
     
</TEXT>
</DOC>
