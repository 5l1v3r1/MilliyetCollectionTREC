<DOC>
<DOCNO> 357001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko30.html </URL>
<DATE> 2005/06/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Akbank'a 1 milyar dolarlık dış kaynak... 
</HEADLINE>
<TEXT>

     Akbank, 1 milyar dolar tutarında dış finansman sağladı. 
     Akbank'tan Borsa'ya gönderilen açıklamada, bankanın ihracat alacakları, çek alacakları, işçi havaleleri ve diğer dövizli havalelere dayalı seküritizasyon programı çerçevesinde toplam 1 milyar dolar tutarında dış finansman sağladığı belirtildi. 
     Açıklamada, işlemin, uluslararası finansal sigorta şirketleri MBIA, AMBAC, XLCA, CIFG Europe ve Assured Guaranty tarafından sigortalandığı bildirildi. 
     İşlemin vadesinin 450 milyon dolar tutarındaki kısım için 8 yıl, kalan 550 milyon dolar tutarındaki kısım için 7 yıl olduğu belirtilen açıklamada, gelecekteki nakit akımlarına dayalı söz konusu seküritizasyon programı kapsamında yurtdışında kurulu özel amaçlı şirket SPC Special Purpose Company tarafından menkul kıymet ihracının yapıldığı kaydedildi. 
     
     GENEL MÜDÜR KURTUL BU, GÜCÜN TEYİDİ 

     Akbank Genel Müdürü Zafer Kurtul, sigorta şirketleri ve önde gelen uluslararası yatırımcıların 1 milyar dolarlık dış kaynak işlemine gösterdiği ilginin, Akbank'ın ekonomi ve finansal sektördeki gücünün yurt dışı piyasalarca teyit edilmesi anlamına geldiğini belirtti. 
     Kurtul, yaptığı açıklamada, işlemin 700 milyon dolarlık kısmının uluslararası piyasalarda önde gelen kurumsal yatırımcılara değişken faizli not olarak satıldığını, piyasaya 24-27 baz puan aralığında 600 milyon dolar için çıkıldığını, ancak toplanan 950 milyon dolara yakın talep sonucu ihraç tutarının 25 baz puanla 700 milyon dolara yükseltildiğini bildirdi. 
     Kurtul, yüzde 40'ı ABD ve yüzde 60'ı Avrupa'nın önde gelen yatırımcılarına gerçekleştirilen satışa, ilk kez bir Türk bankasının seküritizasyon ihracına yatırım yapan kuruluşların da dahil olduğu 25 uluslararası prestijli kurumsal yatırımcının katıldığını kaydetti. 
     Kredinin 300 milyon tutarlık kısmının West LB tarafından sermaye piyasalarında senet çıkarılarak bilahare satılmak üzere direkt fonlandığını belirten Kurtul, şöyle dedi 
     ''İşlem bu özellikleriyle Akbank'ın liderliğini vurgulayarak gerek Türkiye gerekse gelişen piyasalarda yeni bir referans oluşturmuştur. Akbank olarak geçen yıl sağladığımız 3.5 milyar dolar tutarındaki dış kaynağı, sendikasyon ve sermaye piyasalarından alacağımız yeni kredilerle yıl sonuna kadar artırmayı hedefliyoruz. Akbank yurtdışından aldığı bu kredilerle ülkenin kalkınmasında önemli rol oynayan reel sektöre verdiği desteği artırarak sürdürecektir.'' Kurtul, sigorta şirketlerinin ve önde gelen uluslararası yatırımcıların işleme gösterdiği ilginin, Akbank'ın ekonomide ve finansal sektördeki gücünün yurtdışı piyasalarca teyit edilmesi anlamına geldiğini belirtti. 
     Verilen bilgiye göre, söz konusu kredi, ülke ekonomisinin büyümesine katkı sağlayacak reel sektör yatırımları ve projelerin finansmanında kullandırılacak. 
     
</TEXT>
</DOC>
