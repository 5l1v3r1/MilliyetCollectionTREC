<DOC>
<DOCNO> 377563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo24.html </URL>
<DATE> 2005/09/11/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Galatasaray - Sivasspor maçının ardından 
</HEADLINE>
<TEXT>

     Galatasaray, Turkcell Süper Ligi'nin 5. haftasında yapılan Sivasspor maçını, oyuna sonradan giren Ümit Karan'ın attığı golle 2-0 kazanırken, sarı-kırmızılı futbolcu 7. golüne ulaştı. 
     Son 3 maçta 5 gol kaydetmesine karşın teknik direktör Eric Gerets tarafından Sivasspor maçı öncesinde yedek bırakılan Ümit, 63. dakikada oyuna girerken, 15 dakika sonra da mükemmel bir vuruşla meşin yuvarlağı ağlara göndererek takımını öne geçirdi. Golcü futbolcu, daha sonra 84. dakikadaki penaltı atışıyla farkı artırdı. 
     Karşılaşmada fazla etkili olamayan Hasan Şaş da Ümit Karan'ın attığı ilk golün ortasını yaparken, asist sayısını da 6'ya çıkardı. 
     Galatasaray'da golcü futbolcu Hakan Şükür, 7 maçlık gol orucunu Sivasspor maçında da sürdürerek, gol atamadığı karşılaşma sayısını 8'e çıkardı. 
     
     SİVASSPOR, İLK YENİLGİSİNİ ALDI 
     Ligde Galatasaray maçına dek yenilgisi bulunmayan Sivasspor, yenilgiyle tanıştı. 
     Liderle yaptığı maçta 78. dakikaya dek özellikle savunmasındaki Kalla'nın iyi oyunuyla dayanan Sivasspor, üstüste gelen gollere engel olamayınca, yenilmezlik unvanını yitirdi. 
     
     NOTLAR 
     Maçın 26. dakikasında hakem Mustafa Çulcu, kararlarına tepki gösteren Sivasspor Teknik Direktörü Werner Lorant'ın yanına dek giderek Alman teknik adamdan sakin olmasını istedi. 
     Bu arada Lorant'ın maç sırasında elinde sürekli olarak tespih taşıması dikkati çekti. 
     Karşılaşmanın devre arasında kulüp ikinci başkanı Ergun Gürsoy, UNIVERSIAD'da 3. olan Sutopu Milli Takımı'nın Galatasaraylı 6 oyuncusuna plaket verdi. 
     Galatasaraylı taraftarlar, bir faul pozisyonunda Tomas'a sarı kart gösteren hakem Çulcu'ya yönelik küfürlü tezahüratlarda bulundular. 
     Galatasaray'ın gelecek hafta UEFA Kupası'nda deplasmanda karşı karşıya geleceği Norveç'in Tromso ekibi, Norveç Ligi'nde yaptığı karşılaşmada deplasmanda Bodo Glimt'e 2-0 yenilmekten kurtulamadı. 
     Sarı-kırmızılı ekibin yeni transferi Marek Heinz, zaman zaman yaptığı şık hareketlerle dikkati çekerken, Çek futbolcu oyunun genelinde tutuk gözüktü. 
     
</TEXT>
</DOC>
