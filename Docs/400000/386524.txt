<DOC>
<DOCNO> 386524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/axgun02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıksa'da ölümcül tür şoku 
</HEADLINE>
<TEXT>


Kızıksa beldesinde ortaya çıkan kuş gribinin, en ölümcül türü olan H5N1 virüsünden kaynaklandığının belirlenmesi, bölge halkını şoke etti. Yaklaşık 2 bin kişinin yaşadığı Kızıksa'nın mahalleleri önceki gece dezenfekte edildi 


Manyas'ın Kızıksa beldesinde ortaya çıkan kuş gribinin, en ölümcül türü olan H5N1 virüsünden kaynaklandığının tespit edilmesi, bölgede yaşayan vatandaşları şoke etti. Gelişmeleri televizyonlardan izleyen vatandaşlar, "Şimdi biz ne yapacağız " dediler. 
Sağlık Bakanlığı'nın Ankara'dan gönderdiği görevliler dün kadınlarla toplantı düzenledi. Virüs hakkında bilgi veren, alınması gereken tedbirleri anlatan görevliler, soruları da yanıtladı. Vatandaşların kendilerinden ilaç ve aşı istediğini belirten Dr. Ramazan Uzun, "Talepleri bakanlığa ilettim" dedi. 

İtlaf ekipleri geri geldi 
Beldede H5N1 şoku yaşanırken, yeniden Manyas'tan Kızıksa'ya gelen itlaf ekipleri bu kez başıboş dolaşan kanatlılarla ilgili çalışmalara başladı. 16 kişilik ekibe, ölü bulunan kanatlı hayvanlarla ilgili ihbarlar da geliyor. Bu hayvanlar incelenmek üzere İzmir Veteriner Araştırma Enstitüsü'ne gönderiliyor. 

Kızıksa dezenfekte edildi 
Yaklaşık 2 bin kişinin yaşadığı Kızıksa'nın mahalleleri önceki gece traktör arkasına konulan ilaçlama makinesiyle dezenfekte edildi. Ancak ekipler evlerde herhangi bir çalışma yapmadı. Tarım ve Köyişleri Bakanlığı'nın böylece "kırmızı bölge" ilan edilen karantinadaki 3 kilometrelik bölgeyi tamamen ilaçladığı belirtildi. 

Tedavi dozu artırıldı 
Kuş gribi nedeniyle telef olan bin 800 hindinin sahibi Mehmet Eksen'e uygulanan koruyucu tedavi de sürüyor. Eksen'e günde bir kez verilen Tamiflu tablet sayısı 2'ye çıkarıldı. 
Yetkililer, Roche'un gönderdiği 5 bin kutu Tamiflu'nun ise ve Kızıksa ve Manyas'ta vatandaşlara dağıtılacağını bildirdi. 

8583 kanatlı itlaf edildi 

Balıkesir Valiliği, Kızıksa'da karantinanın devam ettiğini belirtti. Valilik açıklamasında, "Kanatlıları itlaf edilen kişiler adına, hayvan bedelleri banka hesaplarına geçirilmiştir. Hak sahiplerine toplam 94 bin 224 YTL ödeme yapılmıştır. Karantina bölgesinde 12 Ekim'de 733 tavuk, 196 ördek, 3 kaz, 9 güvercin ve 3 hindi olmak üzere 944 kanatlı itlaf edildi. Hastalığın görüldüğü günden bu yana ise 8 bin 583 kanatlı itlaf edildi" denildi. 

Hindi için 30 YTL 

Tarım ve Köyişleri Bakanlığı, itlaf edilen her bir hindi palazı için 22.50, anaç hindi için 30, tavuk, ördek ve güvercin için 5'er, kazlar için 20 YTL tazminat ödeneceğini bildirdi. Hayvanlarını itlaf ettirmemekte direnen vatandaşlar olduğuna işaret edilen açıklamada, görevlilere teslim etmeyenler hakkında Hayvan Sağlığı ve Zabıtası Kanunu'nun 18 ve 19. maddelerine göre suç duyurusunda bulunulacağı uyarısı yapıldı. 

Doğal taşıyıcısı yeşil başlı ördek 

TUNCAY DAĞLI Adana DHA 
Adana'da kuş gribi hakkında düzenlenen toplantıya katılan Çukurova Üniversitesi Tıp Fakültesi öğretim Üyesi Prof. Dr. Neşe Saltoğlu, "1961'de Güney Afrika'da balıkçılarda görülen kuş gribi virüsünün doğal taşıyıcısı yeşil başlı ördeklerdir. Virüs bunlarda az bir etki yapsa da burun salgısı ve dışkılarla diğer göçmen kuşlar ve kümes hayvanlarına yayabiliyor ve ölümcül bir salgın yaratabiliyor" diye konuştu. 

'Ya bıldırcınlar virüs getiriyorsa' 

ANKARA Milliyet 
Kuşların göç yolu üzerindeki Karadeniz de kuş gribi için riskli bölgelerden biri. Vatandaşların Karadeniz'deki bıldırcın avının katliama dönüştüğünü kaydeden CHP Giresun Milletvekili Mehmet Işık, önlem alınmasını istedi. TBMM Tarım ve Köyişleri Komisyonu'nda Karadeniz'den bugüne kadar yeterli kontrolün yapılıp yapılmadığını soran Işık, "Karadeniz'de de çıktı da bu bilinmiyor mu" dedi. Bıldırcın avına yasak getirilmesi gerektiğini kaydeden Işık, kuş gribi getirmesi halinde bölgenin geniş anlamda risk altında olacağına dikkat çekti. 

Eskiden çöpe giden Tamiflu şimdi gözde 

Kuş gribine karşı en uygun ilaç olan Tamiflu 37.30 YTL'den satılıyor. Depolarda bol miktarda ilaç olduğunu kaydeden eczane sahibi Canip Anlı, "Daha önce ilgi görmüyordu. Son kullanma tarihi dolan ilaç çöpe atılıyordu. Şimdi soranların sayısı arttı" dedi. Roche'tan yapılan açıklamada da, Tamiflu'nun üretiminin artırıldığı, ancak üretim 12 ay sürdüğü için sipariş vermeyen ülkelerin beklemek zorunda olduğu bildirildi. 

Yılda 500 bin kuş geçiş yapıyor Türkiye 3 büyük göç yolu üzerinde 

İZMİR AA 
Türkiye'deki 3 büyük göç yolundan, yılda yaklaşık 500 bin kuş geçiş yapıyor. Ege Üniversitesi Tabiat Tarihi Uygulama ve Araştırma Merkezi verilerine göre, yırtıcı ve süzülen kuş türleri, havaların soğumasıyla birlikte kuzey ülkelerinden güneye göç ediyor. 
Kuşlar, göç yollarından en önemlisinde Orta Avrupa-Balkanlar, İstanbul Boğazı-Anadolu'yu geçerek Doğu Akdeniz'e, oradan da Nil Vadisi'ne ulaşan güzerg hı kullanıyor. 
İkincisinde ise Kafkaslar üzerinden Karadeniz'e, Çoruh Vadisi'ni takip ederek Belen Geçidi Hatay , Suriye ve Mısır üzerinden Orta Afrika'ya uzanan geçiş koridoru yer alıyor. Üçüncüsünün de Ukrayna'da kuluçkaya yatan bıldırcınların Karadeniz'i geçerek Anadolu'yu boydan boya geçip Mısır'a ulaşan güzerg hı olduğu kaydedildi. 



338 bin leylek geçti 
İstanbul Boğazı'ndan geçen yıllarda geçiş yapan kuş türleri ve sayıları şöyle 
Kara leylek 8 bin 318, leylek 338 bin 353, arı şahini 24 bin 571, şahin 32 bin 895, kara çaylak 2 bin 707, küçük orman kartalı 18 bin 898. Süzülen, yelken uçuşu yapan yırtıcı kuş sayısı da 92 bin civarında. 
Belen Geçidi'nden geçen göçmen kuşlar, ak pelikan 6 bin 203, karaleylek 3 bin 303, leylek 82 bin 887, turna 3 bin, arı şahini, yoz atmaca ve küçük orman kartalı olarak 26 bin 756 kuş türü saptandı. 

2 hafta sonraya olağanüstü çağrı 

ANKARA Milliyet 
Çevre Bakanı Osman Pepe, Merkez Av Komisyonu'nu MAK kuş gribi nedeniyle avlanma yasağı getirilmesi konusunu değerlendirmek amacıyla 28 Ekim'de olağanüstü toplantıya çağırdı. Pepe, valiliklere gönderdiği genelgede ise av sahalarında görülebilecek şüpheli ya da toplu yabani hayvan ve kuş ölümleri hakkında bakanlığa süratle bilgi verilmesini istedi. Pepe, MAK'ın, göçmen kuşlar kanalıyla yerli kuşlara kuş gribi virüsü bulaşabileceği ihtimali nedeniyle av yasağı değerlendirmesi yapacağını bildirdi. 
Bakan başkanlığında toplanacak MAK'ta Müsteşar Yardımcısı Bünyamin Karaca, Doğa Koruma ve Milli Parklar Genel Müdürü Kemal Yalınkılıç ve Genel Müdür Yardımcısı Sabri Kiriş yer alıyor. 


</TEXT>
</DOC>
