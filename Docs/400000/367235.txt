<DOC>
<DOCNO> 367235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo05.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig süper olacak 
</HEADLINE>
<TEXT>


Süper Lig'de 2005-2006 sezonu bugün start alıyor. Ankara TSYD Turnuvası'nda hazır bir görüntü çizmeyen Gençlerbirliği'nin şampiyonu durdurması zor. Ama Konyaspor, Galatasaray'a sürpriz yapabilir 


Sezona 2 sezondur takımın başında olan Daum'la iki yıllık daha kontrat yaparak başlayan Fenerbahçe, kadrosunu Juventus'tan Stephen Appiah ve Bursaspor'dan Serdar Külbilge ile güçlendirdi. Ziya Doğan'la yoluna devam eden Gençlerbirliği, takımı neredeyse tamamıyla değiştirdi. El Saka, Ali Tandoğan, Sami Gtari, Youla, Mustafa Özkan ve Ümit Bozkurt gibi as oyuncularıyla yollarını ayıran Kırmızı-Siyahlılar'da yeni sezonda Isaac, Risp, Oliviera ve Jardler gibi yeni yabancılar izleyeceğiz. Son şampiyon, sezona farklı bir başlangıç yapabilir. 

Galatasaray-Konyaspor 
Yeni teknik direktörü Eric Gerets yönetiminde Hakan Ünsal, Hakan Yakın, Conceicao ve Ribery ile yollarını ayıran Galatasaray'ın yeni sezondaki yeni kozları Sırp Sasa Ilic, Altan ve Yalçın El Saka, Erman, Batista, Murat Hacıoğlu ve Ümit Bozkurt'la güçlendirdiği takımı Aykut Kocaman'a emanet eden Konyaspor'sa formda. Ümit milli takım için de adı geçen başarılı teknik adam Kocaman, Galatasaray karşısında en az bir beraberlik alabilir. 

K.Erciyesspor-Beşiktaş 
Rıza ile yoluna devam eden Beşiktaş, John Carew, Ronaldo, Ahmet Yıldırım ve Fatih Sonkaya'nın yerini Goncalves Ailton, Souleymane Youla, Adem Dursun, Kürşat Duymuş, Ali Tandoğan, Güven Kocabal ve Volkan Ünlü ile doldurdu. Özellikle Altay karşısında zihinlerde soru işaretleri bırakan Beşiktaş, sezona henüz hazır gözükmüyor. Kayseri Erciyesspor da transfer sezonunu çok hızlı geçirdi, Devran, Timuçin, Bouazizi ve Cenk gibi Süper Lig tecrübesi yüksek oyuncularla sezona hazırlandı. Güçlü kadroya rağmen Mustafa Uğur'un henüz Süper Lig'e yabancı olması ibreyi Beşiktaş'a çeviriyor. 

Trabzonspor-Kayserispor 
Şampiyonlar Ligi ikinci ön elemesinde şok bir biçimde Avrupa'ya veda eden Trabzonspor'un lige nasıl başlayacağı merak konusu. Tolga, D'Haene ve Petkovic'in ayrılmasıyla takıma katılan Jefferson, Eller ve Jun, henüz adapte olmuş değiller. Kayserispor'sa Ertuğrul Sağlam yönetiminde Galatasaray'dan Sedat ve Ragıp, Fenerbahçe'den Taylan, Sakaryaspor'dan Fatih Ceylan, Ankaraspor'dan Muhammet'i kadrosuna ekledi. Kadrolar arsındaki büyük kalite farkı, sürpriz ihtimalini zayıflatıyor. 

Diyarbakır-Ç.Rizespor 
Diyarbakırspor, milli takım antrenörü olan Oğuz Çetin'in yerini Hüseyin Kalpar'la doldurdu. Kadrosunu Süper Lig tecrübesi yüksek Murat Sözkesen, İlyas Kahraman, Hasan Özer, Atilla Birlik ve Sami Gtari gibi önemli oyuncularla güçlendiren Diyarbakır, evinde kazanmak istiyor. Rizespor'sa Galatasaray antrenörü Metin Yıldız'ı teknik direktörlüğe getirdi. Kürşat, Gürol, Murat, Victoria ve Zafer'in yerlerini Hakan Ünsal, Serhat Akyüz, Ergin Yücetaş ve genç oyuncularla doldurmaya çalışan Rize'nin işi zor. 

Sivas-Malatya 
Teknik direktörlüğe Werner Lorant'ı getiren Sivasspor, transferde beklendiği kadar hareketli değildi. 2 Brezilyalı ve 1 Cezayirli oyuncunun yanı sıra Cem Karaca, Hakan Bayraktar, Musa Kuş ve Michael Petkovic'i kadrosuna katan Sivasspor'un karşısında bir başka kapalı kutu Malatyaspor var. Atatürk Olimpiyat Stadı'nda İstanbul'da yaşayan Sivaslılara güvenen Lorant'ın ekibi 1 puanla yetinebilir. 

Denizli-Ankaraspor 
Ersen ve Timuçin'i satan Denizlispor'un forveti Hüseyin Kartal ve Selim Teber'le güçlendi. Ankaraspor'sa ligin flaş takımı olma yolunda. Ersen Martin, Murat Erdoğan ve Ahmet Yıldırım'la güçlenen başkent temsilcisi Denizli'den puan koparır. 


</TEXT>
</DOC>
