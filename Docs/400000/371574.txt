<DOC>
<DOCNO> 371574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/agun.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'in gece mesaisi 
</HEADLINE>
<TEXT>


F1 pilotları, bugünkü büyük yarışa stattaki provalarla hazırlandı. Ancak pilotlar Türkiye Grand Prix'si öncesi Reina'da düzenlenen partide sadece pistlerde değil, eğlencede de hızlı olduklarını gösterdi 

BORA BAĞCIBAŞI 

İstanbul Park'ta bugün yapılacak Türkiye Grand Prix'si öncesi Reina'da kutlama partisi düzenlendi. Türkiye Otomobil Sporları Federasyonu TOSFED ve Formula Derneği'nin çabalarıyla Türkiye'de düzenlenen yarış nedeniyle verilen kutlama partisinin sponsorluğunu Reina ve Shell üstlenirken, gecenin sunumunu Rana Erkan yaptı. 

1450 kişi katıldı 
TOSFED Başkanı Mümtaz Tahincioğlu'nun açılış konuşmasıyla başlayıp müzik performanslarıyla devam eden geceye aralarında Formula 1'in patronu Bernie Ecclestone, İstanbul Ticaret Odası İTO Başkanı Murat Yalçıntaş, Betina - Cem Hakko, Tuba Ünsal - Cem Cantaş, Çiğdem Kayalı - Tarkan Sualp, Yasemin Aloğlu, Aslı Berker, Derin Mermerci, Heves Ekinci, Begüm - Adnan Şen, Ayşe Çavuşoğlu, Arzu - Ali Dürüst, Buket - Hayrettin Taşdelen ve Hatice - Faruk Süren çiftinin de olduğu toplam 1450 kişi katıldı. BMW Williams Takımı'nın Pilotu Mark Webber'in yanı sıra pek çok F1 pilotu ve görevlisi de gecede hazır bulundu. 
Reina'da bulunan plazma TV'lerde Formula 1 görüntüleri yayımlanırken, dansözlerin kıvrak dansları partiye renk kattı. Güvenlik botları da gece kulübünün etrafında kuş uçurtmadı. 

Mike Tyson, büyük ilgi gördü 

Formula 1 Turkish Grand Prix Kutlama Partisi'nde dünyaca ünlü yıldızlar da vardı. Bir dönem Hollywood'da fırtınalar estiren iki seksi yıldız Bo Derek ve Ursula Andress ile ünlü boksör Mike Tyson da Reina'daki partiye katılanlar arasındaydı. Geçtiğimiz yıllarda ölen Hollywood'un ünlü yönetmen ve yapımcısı John Derek'in eski eşleri Derek ve Andress, partide keyifli anlar yaşadı. Reina'dan ticari taksiyle ayrılan Mike Tyson'a sıkışan Ortaköy trafiğinde hayranları "I love you Tyson" diye tezahürat yaptı. Eski Dünya Ağır Sıklet Boks Şampiyonu, hayranlarına el sallayarak yanıt verdi. 

Sabancı'dan Toyota pilotlarına nazarlık 

SABANCI Holding Yönetim Kurulu Başkanı Güler Sabancı ve Toyotasa'nın ev sahipliğinde, Sakıp Sabancı Müzesi'nde dün Formula 1 Türkiye Grand Prix'si özel gecesi düzenlendi. Gecede Sabancı, yarış öncesi başarı dilediği Toyota Formula 1 Takımı pilotları Ralph Schumacher ve Jarno Trulli'ye birer nazar boncuğu taktı. Sabancı, Toyota Formula 1 Takımı'na da Türkiye Grand Prix'si anısına bastırılan gümüş para hediye etti. 

Notlar... 

Ferrari'de derbi 
Galatasaray İkinci Başkanı Ergun Gürsoy ile Fenerbahçe Asbaşkanı Murat Özaydınlı, dün İstanbulPark pistini gezdi. Ferrari'nin padok alanındaki merkezini ziyaret eden iki yönetici, Ferrari Takım Direktörü Jean Todt ile tanıştı. İtalyan ekibinin yetkilileriyle sohbet eden Özaydınlı ile Gürsoy, Todt ve ekibine başarı diledi. 

'Asfalta patent alın' 
Dünyanın en önemli pistlerinin satıh testlerini yapan Alman Hart laboratuvarı yetkilileri, İstanbulPark pistine hayran kaldı. Pistin asfalt kaplamasının farklı ve çok kaliteli olduğunu vurgulayan yetkililer, "Bu pistin mutlaka patenti alınmalı ve gelecekte yapılacak yeni pistlere örnek gösterilmeli" ifadesini kullandı. 

2006'da da ağustosta 
7 yıl süreyle İstanbulPark Pisti'nde yapılacak Formula 1 Türkiye Grand Prix'si, 2006 takviminde de büyük olasılıkla yine ağustosta gerçekleşecek. TOSFED Başkanı Mümtaz Tahincioğlu, FIA'nın haziran toplantısında tarihlerin tespit edildiğini, ancak yarışların bu tarihlere henüz oturtulmadığını belirterek, "2006'da ağustos içinde iki yarış planlanıyor. Bu tarihler 6 ve 27 Ağustos olarak belirtildi. Yarışımız sanırım yine bu iki tarihten birinde olacak" diye konuştu. 

Bol bol eğlence 
İstanbulPark pistine gelen binlerce F1 meraklısı, çeşitli şirketlerin eğlence merkezlerinde hoşça vakit geçirdi. Coca Cola'nın dansçı kızları yanda ile McLaren Mercedes'in yarış simülasyonu büyük ilgi çekti. Can Artam, Bridgestone standında imza dağıtırken, takımların patentli ürünlerini sattıkları mağazaların önü de dolup taştı. Satılan ürünlerde en büyük ilgiyi Ferrari ve Michael Schumacher ürünleri gördü. 

Jenson Button trafiğe şaşırdı 
BAR-Honda pilotu İngiliz Jenson Button, İstanbul trafiğinden yakındı. Button, "Saatte 320 kilometre hızla Michael Schumacher'e karşı yarışmak sorun değil. Ancak yoğun trafikte Boğaz'ı geçmek mi Kalsın. Burada insanlar çılgın gibi araba kullanıyor" dedi. Button, Türkiye'de hiç otomobil kullanmadığını, şoför tuttuğunu da söyledi. The Independent gazetesindeki haberde de, 'F1'in yeni pistine giderken otobanda bir inek vardı' denildi. 


</TEXT>
</DOC>
