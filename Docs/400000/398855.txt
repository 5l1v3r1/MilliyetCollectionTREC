<DOC>
<DOCNO> 398855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo30.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zaza'nın yetmedi 

NBA'DE Gürcü asıllı Türk vatandaşı Zaza Pachulia'nın takımı Atlanta Hawks, sahasında Portland Trail Blazers'a 77 - 75 mağlup oldu. Sahaya ilk beşte çıkan Zaza, 36 dakikada double - double yaparak 15 sayı, 10 ribaund ve 1 asistle oynadı. Günün diğer iki maçında Los Angeles Clippers, sahasında Indiana Pacers'a 97 - 92 yenilirken, deplasmanda Los Angeles Lakers ile karşılaşan New Jersey Nets, uzatma sonunda 102 - 96 galip gelmeyi başardı. 

Peker'e büyük onur 

BASKETBOLDA NBA'den sonra Dünya'nın en prestijli ikinci ligi olan Euroleague'de B Grubu'nda namağlup lider durumda bulunan Efes Pilsen'in yıldız pivotu Kaya Peker, Kasım ayının MVP'si En Değerli Oyuncu seçildi. Euroleague'de bu sezon dört maçta 16.7 sayı, 7.2 ribaund ortalamalarıyla göz kamaştıran Kaya, Euroleague'in en istikrarlı oyuncuları arasında yer alıyor. 

Solakoğlu ölümsüzleşti 

BASKETBOL Federasyonu, eski başkanlarından Osman Solakoğlu'nun anısını yaşatmak amacıyla hizmet ödülü verecek. Solakoğlu ailesi ve federasyonun ortak katkılarıyla "Osman Solakoğlu Basketbolla Topluma Hizmet Ödülü" verilmesi kararlaştırıldı. Her yıl basketbol vasıtasıyla topluma ve çevrelerine en yararlı hizmeti veren, çocukların ve gençlerin eğitimine, gelişmesine basketbol vasıtasıyla katkıda bulunan bir kişinin 5 bin YTL parasal ödüle hak kazanacağı açıklandı. 

Naumoski ticarete atıldı 

EFES Pilsen ile 90'lı yıllarda efsaneleşen Petar Naumoski ticarete girdi. Bir süre önce Makedonya'da milletvekili seçilen Naumoski, CaliVita firmasının temsilciliğini aldı. Naumoski'nin, daha çok sporcu sağlığı için vitamin ve minerallerden oluşan ürünlere sahip olan firmanın mağazalarının açılışı için İstanbul'a gelmesi bekleniyor. 


</TEXT>
</DOC>
