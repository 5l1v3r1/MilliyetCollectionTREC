<DOC>
<DOCNO> 395335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/spo01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek aranıyor 
</HEADLINE>
<TEXT>


Beşiktaş Yönetimi, Divan'daki konuşmaların basına yansımasından rahatsız oldu. İdareciler, bu konuda sitemlerini belirtirken, Divan Kurulu'nun yönetimi ise, konuşmaları sızdıranı soruşturuyor 

BİLAL MEŞE 


Beşiktaş Divan Kurulu'nun cumartesi günü yaptığı olağanüstü toplantıdaki konuşmaların basına yansıması, siyah - beyazlı yönetimi rahatsız etti. Bu konuda sitemlerini ileten yöneticiler, "Hani basına kapalı olacaktı Tüm konuşmaları gazeteden okuduk" dedi. Divan Kurulu'nun yönetimi ise, bunları sızdıran köstebeği arıyor. 
Toplantının başında, içeride yaşananların medyaya aktarılmaması için karar alan siyah - beyazlılar, ertesi gün tüm gelişmelerin satır satır Milliyet'te yayınlanması karşısında hayrete düştü. 
Beşiktaş kongre üyeleri ise, Divan Kurulu Başkanı Şeref Nasır'ın, "örtülü ödenek" sözüne tepki gösterdi. Bunun, hem yasal, hem de etik açıdan doğru olmadığını ifade eden üyeler, iddia edildiği gibi, yönetim içinde yasadışı bir işleyiş varsa, bunun da gözler önüne serilmesi gerektiğini vurguladı. 
Yönetimden dün gerekli dökümanları alan Divan Kurulu, bir rapor hazırlayarak bunu siyah - beyazlı idarecilere iletecek. 

Karar günü 1 Aralık 

CENGİZ MALGIR 

Beşiktaş Teknik Direktörü Jean Tigana, yönetimle yaptığı görüşmede, gidecek - kalacak futbolcular konusundaki kararını 1 Aralık'ta vereceğini söylediği öğrenildi. Bu süreçte tüm futbolcuların kapasitelerini görme fırsatı bulacağını vurgulayan Fransız çalıştırıcı, ancak bu tarihten sonra karar verebileceğini ifade etti. Siyah - beyazlı ekibin teknik patronu, sezon sonuna kadar basın toplantıları dışında konuşmama kararı aldı. 
Öte yandan, Gaziantepspor maçının hazırlıklarını, dün yaptığı tek antrenmanla sürdüren Beşiktaş'ta Mustafa Doğan sakatlandı. Veysel ile girdiği ikili mücadelede yerde kalan oyuncunun önemli bir durumunun olmadığı açıklandı. 
Genç Milli Takımı'ndan sakat dönen Mehmet Sedef de düz koşu yaptı. 

'Herkes işine baksın' 

Eski öğrencisi Ahmet Dursun'un kendi aleyhine yaptığı açıklamalar Rıza Çalımbay'ı üzdü. Hiçbir teknik adamın bindiği dalı kesmeyeceğini ifade eden Çalımbay, "Futbolcu seçimlerinde her zaman adil oldum. Bu konuda içim rahat. Seçimlerimin doğru olduğunu düşünüyorum. Bu nedenle herkes kendi işine baksın" diye konuştu. 


</TEXT>
</DOC>
