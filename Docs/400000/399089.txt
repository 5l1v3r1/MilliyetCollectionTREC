<DOC>
<DOCNO> 399089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas12.html </URL>
<DATE> 2005/11/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
6 aydır meditasyon yapan gence yaklaşmak yasaklandı... 
</HEADLINE>
<TEXT>

     Nepal'de bir ağacın altında ''lotüs pozisyonunda'' oturan ve 6 aydır yemeden içmeden meditasyon yaptığı söylenen genç binlerce Budistin akınına uğrayınca, ziyaretçilere 60 metre yaklaşma yasağı kondu. 
     Yetkililer, Ram Bahadur Bomjon isimli 15 yaşındaki genci görmek için akın akın gelen meraklı ve sofuları engelleyebilmek için 60 metre genişliğinde bir bariyer oluştururken, Budizmin kurucusu Siddartha Gautama'nın 2500 yıl önce yaptığı gibi gözleri kapalı meditasyon yapan gencin fotoğrafının çekilmesine de izin vermiyor. 
     Bu arada Nepalli yetkililer, meditasyona başladığı 6 aydan bu yana yemediği ve içmediği söylenen gençle ilgili gerçeğin bulunması için araştırma başlatacaklarını belirttiler. 
     Gencin ağacın altında oturduğu Bara bölgesinin yöneticisi Şanta Raj Subedi, ''Birçok kişi bunun inanılmaz olduğunu düşünüyor. Çünkü bu dinle bağlantılı bir şey, ne yapacağımıza karar vermeden önce gerçeği bulmalıyız'' diye konuştu. 
     Nepal'in başkenti Katmandu'nun 150 km güneydoğusundaki Bara bölgesinin yetkilisi, ayrıca İçişleri Bakanlığı ile Kraliyet Bilim ve Teknoloji Akademisi'nin gençle ilgili araştırma yapmasını isteyerek, Budist manastırlarının öğrencileri ''lamaların'' da gelerek durumu incelemelerini istediklerini belirtti. 
     Gerçek ne olursa olsun, bölge genç Buda'yı görmek isteyenlerle dolup taşarken, Nepalli genci görmeyi başaranlar ''kendilerini çok iyi, çok mutlu ve dingin hissettiklerini'' söylüyor. 
     Ziyaretçilerden Padma Kemal, ''Özel güçleri olanlar böyle uzun süre yemeden içmeden meditasyon yapabilir diye duyduk'' diyor. 
     Katmandulu hekimler ise, yemeden içmeden birkaç hafta sonra hayatta kalmanın pek olanaklı olmadığını söyleyerek, normal şartlarda yemeden içmeden ancak bir ay hayatta kalınabileceğine işaret ediyor. 
     
</TEXT>
</DOC>
