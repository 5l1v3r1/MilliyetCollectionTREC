<DOC>
<DOCNO> 388644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur30.html </URL>
<DATE> 2005/10/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
MotoGP için olağanüstü önlemler 
</HEADLINE>
<TEXT>

     İstanbul Park Pisti’nde başlayan MotoGP organizasyonunda emniyet ve asayişi sağlamak için jandarmanın görevlendirdiği 1000 personele ilave olarak trafik timleri, mobil asayiş karakolları ve bomba-narkotik madde arama köpekleri de görev yapıyor. 
     İstanbul Valiliği Basın ve Halkla İlişkiler Müdürlüğü’nden yapılan açıklamada, Tuzla İlçe Jandarma Komutanlığı sorumluluk bölgesinde bulunan İstanbul Park’taki Formula 1 yarışlarında gerçekleştirdiği organizasyon, emniyet ve asayişin sağlanması yönünden gerek Türkiye, gerekse Avrupa medyasının takdirini kazanan jandarmanın, 21-23 Ekim 2005 tarihleri arasındaki MotoGP yarışlarıyla ilgili tedbirleri de en 
     üst düzeyde aldığı belirtildi. 
     Açıklamada, şöyle denildi 
     "MotoGP yarışlarında emniyet ve asayişi sağlamak üzere İstanbul İl Jandarma Komutanlığı’nca görevlendirilen 1000 personele ilave olarak, olay yeri inceleme, bomba arama köpek, narkotik madde arama köpek ve trafik timleri ile mobil asayiş karakolları görev yapmaktadır. 
     İstanbul Park’a gelen yolların araç kapasitesini kaldıramaması, yarış alanına yolcu taşıyan toplu ulaşım araçları ve yayalar için ayrı bir cep yapılmamış olması nedeniyle trafiğe özel önem verilmiş olup, İl Jandarma Komutanlığı’na bağlı 20 trafik ve 4 motosikletli asayiş timi gerekli önlemleri almıştır." 
     
</TEXT>
</DOC>
