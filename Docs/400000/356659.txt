<DOC>
<DOCNO> 356659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy22.html </URL>
<DATE> 2005/06/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şener Meclis'in tatilini ertelemesi değerlendiriliyor 
</HEADLINE>
<TEXT>

     Başbakan Yardımcısı Abdüllatif Şener, Bankacılık ve Sosyal Güvenlik Yasa Tasarılarının TBMM’den çıkarılmasına dönük olarak TBMM İçtüzüğü’nün değiştirilmesi, Meclis’in tatile girmesinin ertelenmesine ilişkin değerlendirmeler yapıldığını söyledi. Şener, niyet mektubunda birinci gözden geçirmenin tamamlanması için bu yasaların çıkarılmasına ilişkin kesin ifadeler olmadığını ileri sürdü. 
     Şener, Devlet Planlama Teşkilatı ile Birleşmiş Milletler’in birlikte hazırladıkları "Türkiye’nin Binyıl Kalkınma Hedefleri Raporu"nun açıklandığı toplantıdan sonra gazetecilerin sorularını yanıtladı. 
     Şener, Bankacılık ve Sosyal Güvenlik Yasa Tasarılarının hala TBMM’den geçirilme olanağı bulunup bulunmadığına ilişkin soru üzerine, "Bankacılık Yasası geçer geçmez sosyal güvenlik ele alınacak. Bugün Bankacılık Yasası’nın tamamlanması için çaba harcıyoruz. Bugün bitebilir" diye konuştu. Şener, TBMM İçtüzük değişikliği ve TBMM’nin tatile girmesinin ertelenmesine ilişkin soru üzerine, tasarıların geçirilmesine yönelik olarak bu konularda değerlendirme yapıldığını söyledi. Şener, sosyal güvenliğin komisyondan çıkarılmasının yeterli olacağı, yasaların yetişmeyeceğine ilişkin değerlendirmelerin anımsatılması üzerine şöyle konuştu 
     "Zamanın az kalmış olması, iki hacimli kanunun gündem maddesinde olması, basının bunlar bu sürede ’biter mi bitmez mi’ diye yorum yapması doğal bir hadise. Ama biz tamamlamaya çalışıyoruz. Sürecin hangi noktada kalacağını birlikte izleyeceğiz." Abdüllatif Şener, iki tasarının IMF’nin ilk gözden geçirmeyi tamamlaması için hala ön koşul olup olmadığına ilişkin soru üzerine, "Niyet mektuplarına bakarsanız bu konularda çok kesin ifadeler yok. Ama biz Meclis tatile girmeden tamamlanmasının faydalı olacağı görüşündeyiz" dedi. 
     
     NİYET MEKTUBUNDAKİ İFADELER 

     Niyet mektubunun 8. sayfasının 15 numaralı maddesinde "Emeklilik reformuna ilişkin kanunun Haziran ayı sonuna kadar TBMM’den geçmesi beklenmektedir. yapısal performans kriteri sosyal güvenlik reformuna ilişkin idari yapılanma kanununun da 2005 yılı Haziran ayı sonuna kadar geçmesi beklenmektedir. yapısal kriter " ifadeleri yer alıyor. Bankacılık Yasası’na ilişkin olarak da niyet mektubunun 26. maddesinde yapısal performans kriteri olduğuna ilişkin şu taahhüt bulunuyor 
     "Aşağıda belirtilen hususları içeren yeni bir Bankacılık Kanunu Tasarası Taslağı TBMM’ye sunulmuş olup ön koşul , taslağın Haziran ayı sonuna kadar TBMM’den geçmesi yapısal performans kriteri beklenmektedir." 
     
     "IMF’YLE GÖRÜŞMÜYORUM" 

     IMF’yle bu yasalara ilişkin olarak tekrar bir görüşme olup olmadığına ilişkin soruya da, Şener, "IMF randevu alıp gelmediği sürece görüşmüyorum zaten" yanıtını verdi. 
     Tasarruf Mevduatı Sigorta Fonu’nun Egebank’la ilişkili şirketlere el koymakta 5 yıl gecikmesinin eleştirildiğinin anımsatılması üzerine de Şener, Kurulun bağımsız otorite olduğunu anımsatarak, yorumda bulunmak istemediğini söyledi. 

ANKA 

     
</TEXT>
</DOC>
