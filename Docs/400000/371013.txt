<DOC>
<DOCNO> 371013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonyas05.html </URL>
<DATE> 2005/08/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kız çocuklarına kızarmış patates uyarısı... 
</HEADLINE>
<TEXT>

     ABD'de yapılan bir araştırmada, çok küçük yaşlarda fazla miktarda kızarmış patates yiyen kız çocuklarının, büyüdüklerinde göğüs kanserine yakalanma riskinin arttığı ileri sürüldü. 
     Harvard Üniversitesi Tıp Fakültesi bünyesinde yapılan araştırmada, 3 ile 5 yaşları arasındaki kız çocuklarının haftada yediği her bir porsiyonluk kızarmış patatesin, gelecekte göğüs kanserine yakalanma riskini yüzde 27 oranında artırdığı savunuldu. 
     Araştırmaya önderlik eden Harvard Tıp Fakültesi'nden Dr. Karin Michels, ''Küçük yaşlarda yenilen yiyeceklerin, kadınların daha ileri yaşlarda geçirdikleri hastalıklar üzerine rol oynayabildiği yönünde giderek daha fazla bulgu elde ediliyor'' dedi. 
     Araştırmacıların, International Journal of Cancer adlı dergide yayımladığı makaleye göre söz konusu araştırma, göğüs kanseri hastası 582 kadın ve bu hastalığa yakalanmayan bin 569 kadın üzerinde yapıldı. Bu kadınların beslenme biçimleri incelendi ve annelerine de küçük yaşlardaki beslenme alışkanlıkları soruldu. 
     Sonuçta, annelerinin ifadesine göre küçüklükte çok patates kızartması yiyen kadınların göğüs kanserine yakalanması riskinin arttığı bulgusu ortaya çıktı. 
     Ancak Dr. Michels, bu araştırmanın sonuçlarının yine de kuşkuya açık olduğunu, çünkü bulguların annelerin çocuklarının beslenme biçimini nasıl hatırladığına bağlı olduğunu ve bunun tam doğruluk derecesinin bilinmediğini belirtti. 
     Michels, araştırmaya göre bazılarınca ''sağlıksız'' olarak kabul edilen sosisli sandviç ve dondurma gibi yiyeceklerle göğüs kanseri arasında ise bir bağlantı görülmediğini söyledi. 
     ABD'de göğüs kanserinden her yıl 40 bin kadının yaşamını yitirdiği kaydediliyor. 
     
</TEXT>
</DOC>
