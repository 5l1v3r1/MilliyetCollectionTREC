<DOC>
<DOCNO> 359173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun06.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilikte 'dini telkin' soruşturması 
</HEADLINE>
<TEXT>


Müftülüğe dilekçeyle sorulan soruya dini yönlendirmelerle yanıt verdiği iddia edilen vali yardımcısı hakkında soruşturma başlatıldı 

ÜMRAN AVCI İstanbul 

Bursa'da camilere "Kim Allah için bir mescit yaparsa, Allah da ona cennette bir ev verir" yazılı afiş asıldı. Avukat Vedat Atabek ve Yener Atabey, Bursa Müftülüğü'ne bir yazı yazıp, "Duyuru doğruysa hemen asgari gıda gereksinimlerimiz dışındaki gelirimizi, tüm malvarlığımızı cami yaptırmaya harcamak istiyoruz" diyerek cami için yer gösterilmesini istediler. 
Avukatlara yanıt, Bursa Valisi Oğuz Kaan Köksal adına Bursa Vali Yardımcısı imzasıyla Ahmet Ertürk'ten geldi. Yanıtta şöyle denildi 
"Bahsedilen Hadis-i Şerif Peygamber'in SAV sahih hadisidir. Peygamber boş söz söylemez, O'nun sözleri vahye dayanır. Dilekçenizde, 'duyuru doğru ise' diye ifade kullanılıyor. Bir Müslümanın ayet ve hadis-i şerifler karşısında tereddüt göstermesi doğru olmaz. Ayeti kerimelerde Allah tarafından 'iman edip iyi davranışlarda bulunanlar için firdevs cennetlerinin hazırlandığı Kehf 7107 iman edip güzel davranışlarda bulunanların, güzel işler yapanların ecirlerinin zayi olmayacağı Kehf 30 - 31 beyan edildiği gibi hadis-i şeriflerle de insanı cennete götürecek davranışlar açıklanmıştır. İmandan sonra salih amel işlemek gelmektedir. Cami yaptırmak salih amellerden bir tanesidir." 

Soruşturma istedi 
Avukat Atabek, bu kez Bursa Valisi Oğuz Kaan Köksal'a bir yazı göndererek, vali yardımcısının dini telkin ve yönlendirmelerde bulunduğunu, böylece Anayasa ve TCK hükümlerini çiğnediğini iddia ederek adli ve idari ceza verilmesi için soruşturma başlatılmasını talep etti. Bursa Valisi Köksal, vali yardımcısı hakkında soruşturma başlatıldığını belirterek şunları söyledi 
"Bütün evrakı vali adına vali yardımcıları imzalar. Savunmasını aldık. Vali yardımcısı, 'Müftülükten mutat evraklar geliyor, biz de imzaladık' diyor. Yani evrakı müftülük yazıyor." 


</TEXT>
</DOC>
