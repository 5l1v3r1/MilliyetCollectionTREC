<DOC>
<DOCNO> 390448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy02.html </URL>
<DATE> 2005/10/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TBMM Genel Kurulu'nda tartışma çıktı 
</HEADLINE>
<TEXT>

     Bazı kamu alacaklarının tahsiline ilişkin yasa tasarısının görüşmelerinde, "3 Kasım öncesindeki gibi alnınıza ak diyebiliyor musunuz " diyen ANAVATAN Grup Başkanvekili Ömer Abuşoğlu ile AK Partili milletvekilleri tartıştı. 
     TBMM Genel Kurulu’nda bazı kamu alacaklarının tahsili ve terkinine ilişkin yasa tasarısının 5. maddesi üzerinde konuşan ANAVATAN Milletvekili Edip Safder Gaydalı, grup kurduktan sonra milletvekili arkadaşlarının "hayırlı olsun" bile demediklerini ifade ederek, "Bu mudur Türk misafirperverliği " diye sordu. 
     AK Partili milletvekillerinin eleştirdiği partisinin büyük bir okul olduğunu ve büyük siyaset adamları yetiştirdiğini ifade eden Gaydalı, kendisinden önce konuşan Adalet Bakanı Cemil Çiçek’in de ANAP ekolünden geldiğini hatırlattı. 
     Gaydalı, AK Partili milletvekillerine, "Partinizden ANAVATAN’lı bakanları çekin ayakta duramazsınız. Alternatifimiz yok diyorsunuz. 
     Bir tek Cenab-ı Allah’ın alternatifi yoktur. Bu parlamentoda 15 yıldır, bazılarınızın yaşının yarısı kadar parlamenterlik yapıyorum. 
     Sizin gidişiniz bizimkinden daha hızlı olacak, bunu bilin. Size bir nasihat Nasreddin Hoca’nın dediği gibi, damdan düşenin halinden damdan düşen anlar " diye seslendi. 
     
     "YAVRU MUHALEFETİ SİZ YARATTINIZ" 
     CHP Mersin Milletvekili Mustafa Özyürek, AK Parti’li konuşmacıların Anavatan Partisi’ni eleştirdiklerini anımsatarak, "Boşuna eleştirmeyin. Kendi evladınız. Yavru muhalefeti siz yarattınız. Genel başkanları sizden. Onlar dün sizin yavrularınızdı" dedi. 
     ANAVATAN Grup Başkanvekili Ömer Abuşoğlu ise 3 Kasım seçimleri öncesinde ak siyaset yapacağını düşünerek AK Parti’ye girip Parlamento’ya geldiklerini belirterek, AK Partililere, "Siz şimdi, 3 Kasım öncesindeki gibi alnınıza ak diyebiliyor musunuz " diye sordu. 
     
     AK PARTİ SIRALARINDAN ABUŞOĞLU’NA TEPKİ 
     AK Partili milletvekilleri, Abuşoğlu’nun bu sözlerine yoğun tepki göstererek, sözünü geri almasını istediler. 
     Grubuna sataşma olduğu gerekçesiyle söz alan AK Parti Grup Başkanvekili Eyüp Fatsa, Abuşoğlu’nun 3 Kasım öncesinde millete verdiği sözü tutamamanın ezikliği içinde bir şeyler söylediğini kaydetti. 
     "Biz 3 Kasım öncesinde nasıl milletimizin önüne ak çıkmışsak, bugün de o şekilde akız" diyen Fatsa, istifa ettikten sonra görüştüğü Abuşoğlu’nun kardeşinin kendisine, "Benim kardeşimin hakkı bakanlıktı, ama yapmadınız" dediğini anlattı. 
     
</TEXT>
</DOC>
