<DOC>
<DOCNO> 350740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy25.html </URL>
<DATE> 2005/06/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tüp bebek, 41 yaşına kadar 3 kez sigortadan karşılanacak 
</HEADLINE>
<TEXT>

     TBMM Sağlık ve Sosyal İşler Alt Komisyonu, kadınların tüp bebek tedavi masraflarının, 41 yaşına kadar 3 kez sağlık sigortası tarafından karşılanmasını benimsedi. 
     Alt Komisyon, "Sosyal Sigortalar ve Genel Sağlık Sigortası Kanunu Tasarısı" üzerindeki çalışmalarını sürdürüyor. Bir yandan sosyal tarafları ve dernek temsilcilerini dinleyen komisyon, diğer yandan tasarının maddelerini görüşüyor. Komisyon, tasarının sağlık ile ilgili hükümlerini görüşmeyi tamamladı. 
     Buna göre, kadınların, 41 yaşına kadar 3 kez tüp bebek tedavi masrafları sağlık sigortası tarafından karşılanacak. 
     Ortez, protez, platin çubuk ve stend gibi iyileştirme araçlarında, hastadan katkı payı alınacak. 
     Riskli bölgelerde koruyucu önlem olarak, belli bir yaşın üstündeki kişilere buzda kaymayan ayakkabı gibi risk azaltıcı araç ve gereç, kıyafet verilebilecek. Kanserin yoğun olduğu bölgelerde bu hüküm doğrultusunda ücretsiz tarama yapılabilecek. 
     İşverenin suç sayılan ya da kasti bir davranışı sebebiyle iş kazalarının meydana gelmesi halinde, tedavi masrafları işveren tarafından karşılanacak. 
     Sağlık harcama bedellerini belirlemeye yetkili olan Sağlık Bakanlığı’nın görüş almak için oluşturacağı komisyona, işçi ve işveren sendikaları ile bazı sivil toplum örgütlerinden de temsilci alınacak. 
     Sağlık Bakanlığı’nda oluşturulacak komisyon, sağlık giderlerinin gerekirse daha azının karşılanmasına da karar verebilecek. 
     
</TEXT>
</DOC>
