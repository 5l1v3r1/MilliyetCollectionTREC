<DOC>
<DOCNO> 397691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo17.html </URL>
<DATE> 2005/11/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tuttosport Milan, Türkiye kabusunu sildi 
</HEADLINE>
<TEXT>

     Avrupa Şampiyonlar Ligi E Grubu'nda AC Milan'ın Fenerbahçe karşısında elde ettiği 4-0'lık deplasman galibiyeti İtalyanlar'ı sevindirdi. 
     İtalyan gazeteleri, geçen yıl İstanbul'daki Avrupa Şampiyonlar Ligi final karşılaşmasında şampiyonluğu kılpayı kaçıran AC Milan'ın, dün gece Fenerbahçe karşısında elde ettiği farklı skorlu galibiyet sayesinde İstanbul'daki kötü anıların üstüne bir sünger çekmiş olduğunu bildirdiler. 
     Tuttosport Gazetesi, bugünkü sayısında, ''Milan, Türkiye kabusunu sildi'' diye manşet atarken, alt başlıkta ise ''Shevchenko zincirden boşandı. İstanbul'da Fenerbahçe'yi adeta darmadağın eden Ukraynalı yıldızdan 4 harika gol'' denildi. 
     İç sayfada ise ''İstanbul'da Sheva kasırgası'' başlığı kullanan Tuttosport, stattaki 42 bin Fenerbahçe taraftarının da sonuç itibarıyla Ukraynalı yıldızı alkışladıklarına işaret etti. 
     La Gazzetta dello Sport da konuya ilişkin haber başlığında, ''Milan'dan Türkiye'de 4-0'lık harika zafer'' dedi. Shevchenko'nun maçta adeta bir kare as işlevi gördüğüne değinilen haberin spot cümlelerinde ise dün geceki maç şu sözlerle özetlendi 
     ''Sheva pokeri ve Milan'ın uçuşu. Ukraynalı yıldız bir kare asla İstanbul kabuslarının üstüne sünger çekti. Ukraynalı forvet 4 golle Fenerbahçe'yi adeta İstanbul'a gömerken, kırmızı-siyahlıların grupta liderliğe yükselmesini sağladı.'' Corriere dello Sport Gazetesi de gollerin kahramanı Shevchenko'yu ön plana çıkararak, ''İstanbul, Sheva'ya boyun eğdi'' başlığını kullandı. 
     Haberin spot cümlelerinde ise şu ifadelere yer verildi 
     ''İstanbul'da tam seyirlik bir maç. Ukraynalı yıldız 4 gol atarken, 3 de gol kaçırdı. Milan iyice çoştu. Bu kez rakip takımla durumu eşitlemek zorunda kalmadı.'' Bir başka haberde ise maç sırasında İtalya Cumhurbaşkanı Carlo Azeglio Ciampi'nin de resmi bir ziyaret için İstanbul'da bulunduğuna işaret edildi. 
     
</TEXT>
</DOC>
