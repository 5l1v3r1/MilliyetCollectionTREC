<DOC>
<DOCNO> 386348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko15.html </URL>
<DATE> 2005/10/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Meclis Lojmanları'nın satışı arapsaçına döndü... 
</HEADLINE>
<TEXT>

     Türkan Al AA 

TBMM Lojmanlarının satışı, proje değişiklikleri ve muvafakat sorunu yüzünden adeta arapsaçına döndü. 
     Alınan bilgiye göre, Türkiye Ticaret Merkezi adı altında mağaza ve ofis olarak 2003 yılının ilk yarısında satışa çıkarılan TBMM Lojmanları, sorun olmaya devam ediyor. 
     Pazarlamasını özel bir emlak şirketinin üstlendiği projede, başlangıçtan bugüne 400 villanın 11'i, çarşıdaki dükkanların da 14'ü alıcı bulabildi. Türkiye Ticaret Merkezi projesinde ofis olarak düzenlenen çok katlı 2 blokta satılan daire sayısı da 15 olarak belirlendi. 
     Bu süreçte lojmanların içinde bulunduğu bölgede kurulacak otelin arsası 4 milyon 150 bin dolara, yine aynı bölgede inşa edilecek ticari merkezin arsası da 2 milyon 820 bin dolara satıldı. 
     İki yıllık sürede satışlardan istenen başarının sağlanamaması üzerine bu defa 177 dairenin yer aldığı çok katlı 2 blokun tekrar konut olarak değerlendirilmesi kararı alındı. Bu karar doğrultusunda çıkılan ihalede en yüksek teklifi 25 milyon 894 bin dolar ile Muzaffer Özumutlu verdi. Söz konusu paranın 3 milyon 852 bin dolarını katma değer vergisi, 642 bin dolarını da harç ve diğer vergilerin oluşturduğu, kalan 21 milyon 400 bin doların ise satış geliri olarak kayıtlara gireceği hesaplandı. 
     
     İŞLER KARIŞTI 

     Maliye Bakanlığı'nın TBMM Lojmanlarının satışıyla görevlendirdiği, Emekli Sandığı Genel Müdürlüğü'nün yan kuruluşlarından olan Emek İnşaat, çok katlı 2 blokun ardından villaların bulunduğu alanın da tekrar konuta dönüştürülmesi için harekete geçti. 
     Maliye Bakanlığı Milli Emlak Genel Müdürlüğü'nün de olumlu görüş verdiği bu plan çerçevesinde, 400 villanın bulunduğu alanda çok katlı konutların inşasına imkan veren proje değişikliği yapılacaktı. Ardından da bu bölge parsellere bölünerek, 6-7 parça halinde ihaleye çıkarılacaktı. 
     Emek İnşaat, bu karar doğrultusunda bölgede daha önce villa, dükkan ve daire almış kişi ve kuruluşlardan muvafakat alma işlemine başladı. Hak sahiplerini bir kısmı plan değişikliğine muvafakat verirken, bir bölümü ise muvafakat için çeşitli şartlar öne sürdü. 
     Villa sahasında 100 bin dolara dükkan alan bir vatandaş, muvafakat için devletten 395 bin dolar hava parası talebinde bulundu. Aynı şekilde çok katlı bloklarda yer alan dairelerden alanlar da, ''Çok katlı 2 blokun, Muzaffer Özumutlu'ya satışı onaylanırsa, muvafakat veririz'' diyerek, Maliyecilerin karşısına bir ön şartla çıktı. 
     
     ÇOK KATLI BLOKLARIN SATIŞI DA KALIYOR 

     Bu gelişme üzerine Maliye Bakanlığı ve Emek İnşaat, muvafakat alma işlemini durdururken, onay işlemi henüz gerçekleştirilmeyen çok katlı 2 blokun 25.9 milyon dolara Muzaffer Özumutlu'ya satılması işlemini de durdurma kararı aldı. 
     Yetkililer, bu satıştan vazgeçilebileceğini belirtirken, çok katlı villaların mevcut durumlarıyla işyeri ve konut olarak satılmasının gündemde olduğunu bildirdi. 
     Öte yandan yetkililer, lojmanların bu haliyle devlete sürekli masraf çıkardığına dikkat çekiyor. Yetkililer, lojmanların güvenliğinin sağlanmasının, bahçedeki çimlerin sürekli sulanmasının ve diğer işlerin kamuya ciddi bir maliyet çıkardığını vurguluyor. 
     
</TEXT>
</DOC>
