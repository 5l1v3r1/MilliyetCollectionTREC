<DOC>
<DOCNO> 363334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun16.html </URL>
<DATE> 2005/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NYT ABD askerleri güneyle meşgul, K.Irak'a odaklanamıyor 
</HEADLINE>
<TEXT>

     New York Times gazetesi, Amerikan askerlerinin Irak’ın kuzeyindeki Kürtlere odaklanamadığını ifade etti. 
     Türkiye’de son dönemde artan PKK saldırılarına dikkat çeken New York Times, Türkiye’nin Washington’dan Amerika’da terör örgütü olarak kabul edilen PKK’nın bitirilmesi için destek talep ettiğini yazdı. 
     Haberde ayrıca "Ancak Güney’deki isyancılarla çok fazla meşgul olan Amerikan askerleri, Kuzey’deki Kürtler’e yeterince odaklanamıyor" ifadeleri yer aldı. 
     PKK’nın Türkiye’nin Güneydoğu sınır bölgesinde askerlere yönelik sık gerilla saldırıları düzenlediği ifade edilen haberde, "Örgüt ayrıca Ege’deki iki turistik bölgeye yönelik bombalı saldırılardan da sorumlu tutuluyor. 
     Saldırılarda biri İngiliz, biri İrlandalı toplam 5 kişi hayatını kaybetmişti" deniyor. 
     Son dönemde Türkiye ile Amerika arasındaki ilişkilerin sınır ötesi operasyon söylemleri nedeniyle gerildiği belirtilen haberde, Amerika’nın bu operasyonlara karşı çıktığı ifade ediliyor. 
     New York Times’a göre, Türkiye’nin son dönemde daha agresif bir tutum sergilemesi, PKK’nın askerlere yönelik gerilla taktikli saldırıları bırakıp turistlere yönelik saldırılar yapmaya başlamasından kaynaklanıyor. 
     Emekli Hava Kuvvetleri Generali Seyfettin Seymen’in görüşlerine de yer veren gazete, "Seymen’e göre turistlere yönelik saldırılar, Amerika’nın Türkiye’nin isteklerine daha kararlı bir karşılık vermesini sağlayabilir, çünkü bu saldırılarda sadece Türkler değil diğer Avrupalılar da öldü" ifadeleri yer aldı. 
     Haberde PKK, terörist örgüt yerine "ayrılıkçı örgüt" olarak nitelendirildi. 
     
</TEXT>
</DOC>
