<DOC>
<DOCNO> 399142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/asiy.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkisi de doğru değil' 
</HEADLINE>
<TEXT>


Başbakan Erdoğan, AKP grubunda Güneydoğu'ya yönelik açıklamalarını eleştiren bir milletvekiline yanıt verdi Yüksekova'daki cenaze töreninde F-16'ların uçması da, PKK flamalarının açılması da yanlış 

Abdullah Karakuş 


Başbakan Recep Tayyip Erdoğan, Yüksekova'da yaşanan olaylarda yaşamını yitiren vatandaşların cenazesinde, PKK flamalarının açılmasının da F-16'ların uçmasının da yanlış olduğunu söyledi. 
AKP'nin dün yapılan grup toplantısının basına kapalı bölümünde, Erdoğan'ın üst kimlik tarifi ile Güneydoğu'da yaşanan olaylara yönelik söylemleri tartışıldı. 
Milliyetçi görüşleriyle tanınan Hatay Milletvekili Fuat Geçen, toplantıda söz alarak Erdoğan'a, "Türkiye sadece Güneydoğu'dan ibaret değildir. Vatandaşlık ve kimlik tarifiniz ile Güneydoğu'ya gösterdiğiniz tolerans Anadolu halkını rahatsız ediyor. Anadolu halkı çok gergin. Şemdinli'deki cenazede F-16'ların uçmasını da eleştirmek yanlış" eleştirilerini yöneltti. 
Güneydoğu'ya çok ödün verildiğini ve bunun Anadolu halkının isyanına neden olabileceğini ifade eden Geçen, şöyle konuştu 

'İnsanları geriyorsunuz' 
"Türkiye'de sadece Güneydoğu yok. Güneydoğulu insanı kazanmak için atılan adımlar toleranslar hoş değil, iyi karşılanmıyor. Çok zorlamalar yapılıyor. Artık oraların da bu kazanımlar karşısında bir pozisyon almaları gerekir. Sizin bu politikalarınız öteki-beriki ayrımına neden oluyor. Bu da gerginliği artırır. Oraların dışındaki Türkiye'de büyük rahatsızlık var, insanları gerginleştiriyorsunuz." 
Erdoğan'ın, Yüksekova'daki olaylarda ölen vatandaşların cenaze töreninde F-16'ların uçmasını yanlış bulduğunu söylemesini de eleştiren Geçen, "Uçakların uçmasından doğal ne olabilir ki. Sanki başka ülke üzerinde uçuyormuş gibi bir eleştiri yapılmasını kabul edemem. Böyle tartışmaları şık bulmuyorum. Orada PKK şovu yapıldı ve isyan havası vardı. Uçaklar uçtu, bir hava sahası ihlali yoktu" diye konuştu. 

'Herkesi kucaklıyoruz ' 
Başbakan Erdoğan da, Geçen'in eleştirileri üzerine bir konuşma yaparak, "Bizim politikalarımız öteki-beriki yaratmak için değil, bütünün tamamına yönelik. Biz herkesi kucaklıyoruz. Ayrım yapılmaması için çalışıyoruz. Geçmişte 'şark görevi yaptı' derlerdi, artık şark görevi yok. Türkiye'nin her tarafının bütün olmasına çalışıyoruz" dedi. 
Erdoğan, Yüksekova'daki cenaze töreninde hem PKK şovu yapılmasını, hem de F-16'ların uçmasını yanlış bulduğunu da sözlerine ekledi. 

'Ben de rahatsız oldum' demişti 

Hakk ri ve ilçelerindeki olayların ardından 21 Kasım'da bölgeye giderek incelemelerde bulunan Erdoğan, F-16'ların alçak uçuş yapmasıyla ilgili, "Ben de rahatsız oldum. Araştırtıyorum. Cenazelerin sarı-kırmızı-yeşil renkli bayraklarla örtülmesi de hoş değildi. Bu bir etki tepki meselesidir" demişti. Askeri yetkililer ise o günkü uçuşun rutin bir uçuş olduğu yönünde açıklamalar yapmışlardı. Hava Kuvvetleri Komutanı Orgeneral Faruk Cömert, Milliyet'e şöyle konuşmuştu "Türk hava sahasında Türk F-16'ları uçmayacak da ne uçacak Bundan doğal bir şey var mı Her gün onlarca böyle görev uçuşu yapılıyor. Cenaze töreniyle ne ilgisi olabilir Kaldı ki, Türk F-16'larını görenlerin gurur duymaları gerekirdi." Kara Kuvvetleri Komutanı Orgeneral Yaşar Büyükanıt da, F-16'ların uçuşunu "Tamamen bir tesadüf. Rutin eğitim uçuşlarını yapıyorlar. O olay için görevlen-dirilmiş değiller" diye değerlendirmişti. 

Başbakan'a grupta şik yet 

ABDULLAH KARAKUŞ Ankara 

Başbakan Erdoğan'ın renkli bir grup toplantısı geçirdi. Toplantıda elma dağıtan Erdoğan'ın konuşması sırasında Çankırı'nın Saray köyünden gelen Şükrü Güler, "Çankırı'dan geldim. Sizinle görüştürmüyorlar" diye bağırdı. Erdoğan ise polislerin susturmak için müdahale ettiği Güler için, "Odama getirin" dedi. Ayağa kalkan başka bir vatandaş da, "O zaman Bingöl'e üniversite istiyoruz" deyince Erdoğan, "Bak üniversite istiyor, evet hakkıdır" demekle yetindi. Güler, toplantı sonrası Erdoğan'la yaptığı görüşmede, "Köyümüzde iki dönemdir üst üste muhtar olan kişi arsalarıma el koydu. Yardım edin" dedi. Erdoğan, araştırılması ve çözümü için talimat verdi. 


</TEXT>
</DOC>
