<DOC>
<DOCNO> 364502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas02.html </URL>
<DATE> 2005/07/26/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Discovery için geri sayım 
</HEADLINE>
<TEXT>

     Amerikan Havacılık ve Uzay Dairesi NASA , 2,5 yıl önceki Columbia kazasından sonra bugün yapılması öngörülen ilk uçuş için Discovery uzay mekiğinin dış yakıt tanklarının doldurulması işlemini başlattı. 
     NASA yetkilileri, yaptıkları toplantının ardından hava koşullarının mekiğin TSİ 17.39'da kalkışına uygun olduğu kararına vararak, Discovery'nin dış yakıt tanklarına oksijen ve hidrojen doldurulması talimatı verdiler. 
     Turuncu renkli ve 1,89 milyon litre sıvı hidrojen -252 derece C ve sıvı oksijen alan merkezi yakıt tankının doldurulması 3 saat sürüyor. Fırlatma işlemi sırasında, yakıt karışımı su buharı çıkararak, mekiğin etrafında kocaman beyaz bulutlar oluşmasına neden oluyor. 
     
     100'DE BİR RİSK 
     Öte yandan, New York Times gazetesi, NASA'nın arızasını çözemeden uzaya gönderdiği Discovery uzay mekiğini kaybetme riskinin yüzde bir olduğunu yazdı. 
     Bu riskin 2,5 yıl önce Columbia'nın kaybından önce tahmini yapılan risk oranının iki katı olduğu belirtildi. 
     NASA yetkilisi Allard Beutel, Columbia faciasından sonra yapılan inceleme ve araştırmalar nedeniyle mekiğin çalışma koşulları ve sınırlarını daha iyi anladıklarını, bu nedenle risk oranının yükseldiğini söyledi. 
     Uzay mekiği için en tehlikeli ve riskli anın güçlü motorların ateşlendiği yükseliş ve atmosfere giriş ile yere konmak için manevra yapılan iniş olduğu belirtiliyor. 
     Columbia uzay mekiği faciasından 2,5 yıl sonra ilk defa uzaya gidecek Discovery'nin 13 Temmuz'da fırlatılması teknik bir sorun nedeniyle ertelenmişti. 
     
</TEXT>
</DOC>
