<DOC>
<DOCNO> 365175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur46.html </URL>
<DATE> 2005/07/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Samsun'da halk otobüsü sürücüleri Can güvenliğimiz yok 
</HEADLINE>
<TEXT>

     Samsun’un Çarşamba İlçesi’nde halk otobüsü sürücüleri, yolcu alma nedeniyle minibüsçülerle aralarındaki anlaşmazlık yüzünden can güvenliklerinin olmadığını savunarak, "güvenlikleri sağlanana kadar" yolcu taşımayacaklarını bildirdiler. 
     Alınan bilgiye göre, Samsun ile ilçe merkezi arasında yolcu taşımacılığı yapan Çarşamba Belediyesi özel halk otobüsü işletmecileri ve 21 No’lu Minibüsçüler Kooperatifi üyeleri arasında bir süredir yolcu alma nedeniyle anlaşmazlık yaşanıyor. 
     Anlaşmazlık, sürücüler arasında zaman zaman ciddi tartışmalara neden olurken, seferlerin aksaması da yolcuları mağdur ediyor. 
     Çarşamba Halk Otobüsleri Derneği’ne bağlı sürücüler, minibüsçüler tarafından sürekli tehdit edildiklerini ve can güvenliklerinin olmadığını savunarak, güvenlikleri sağlanıncaya kadar yolcu taşımama kararı aldıklarını belirttiler. 
     Çarşamba 21 No’lu Minibüsçüler Kooperatifi’ne bağlı sürücüler ise kimseyi tehdit etmediklerini ifade ederek, "Halk otobüslerinin 15 dakikada bir hareket etmeleri gerekiyor. Şehirlerarası taşımacılık olduğu için ayakta yolcu alınmaması gerekiyor. Bu ve benzeri kurallara uymalarını istiyoruz" diye konuştular. 
     Çarşamba Belediye Başkanı Hüseyin Dündar, AA muhabirine yaptığı açıklamada, Halk Otobüsleri Derneği Başkanı Nevzat Şahin ve 21 No’lu Minibüsçüler Kooperatifi Başkanı Yusuf Karamuk ile konunun çözümü için görüştüklerini bildirdi. 
     Çarşamba İlçesi’nden Samsun’a 15 özel halk otobüsü ve 170 minibüsün yolcu taşıdığını ifade eden Dündar, şöyle konuştu 
     "Aralarında zaman zaman yolcu alma konusunda tartışmalar çıkıyor. 
     Minibüsçüler halk otobüslerini suçluyor, halk otobüsü sahipleri ise minibüsçülerin kendilerini tehdit ettiğini belirtiyorlar. Bu anlaşmazlığın çözümü için çaba gösteriyoruz, en kısa sürede çözeceğiz." İlçede yaşayan bazı vatandaşlar ise durumdan rahatsızlık duyduklarını belirterek, yetkililerden bu anlaşmazlığın giderilmesini istediler. 
     
</TEXT>
</DOC>
