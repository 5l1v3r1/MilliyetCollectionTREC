<DOC>
<DOCNO> 363951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/guncel/gun01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'DEHAP'ın imajı çöküyor 
</HEADLINE>
<TEXT>


PKK eylemlerini 'azılı Kürt terörizmi' diye niteleyen İngiliz The Economist, Avrupa'da, terörle arasına çizgi koymayan DEHAP hakkındaki olumsuz yargının güçlendiğini yazdı 


DIŞ HABERLER SERVİSİ 

İngiltere'nin saygın haber ve yorum dergisi The Economist, tırmanışa geçen PKK terörünü masaya yatırdığı son sayısında, eylemleri "Kürt terörizmi" olarak nitelendirdi. Dergi, DEHAP'ın terörizmle arasına çizgi çekmemesi nedeniyle, Avrupa Birliği başkentlerinde olumsuz yargının güçlendiği saptamasını yaptı. 

'PKK af için uğraşıyor' 
The Economist, "Terör günleri... Azılı Kürt terörizmi Türkiye'ye geri dönüyor, görünürde çözüm yok" başlıklı yazıda PKK'nın 6 yıl sonra terör saldırılarına yeniden başlamasının nedenini şöyle irdeledi "PKK'nın terör kampanyasına yeniden başlamasının ana nedeni, Kürtler için daha fazla hak elde etmekten ziyade, sadece PKK savaşçıları için değil, PKK liderleri için de bir af çıkarması amacıyla hükümete gözdağı vermektir." 
Yazıda, 1999'da PKK'nın şiddete son vermesi ile oluşan barış ortamının Erdoğan hükümetine, Kürtlere daha önce görülmemiş haklar verilmesi için uygun ortam yarattığı belirtildi, örnek olarak Diyarbakır'da federalizm için imza toplayanlar gösterildi. The Economist, daha önceleri bu tür bir eylemi yapanların sonunun hapis olduğunu yazdı. 

Cinayeti kınamadılar 
The Economist, DEHAP hakkında Türklerin çoğunda bulunan olumsuz yargının Kürt entelektüelleri arasında ve Avrupa Birliği başkentlerinde giderek yayılmakta olduğunu saptarken, DEHAP'ın, Öcalan muhalifi Hikmet Fidan cinayetindeki tutumunu buna örnek olarak gösterdi. Dergi, DEHAP'ın cinayeti kınamamasının, "PKK'nın maşası" imajını güçlendirdiğini yazdı. 

'Kürt milliyetçileri çocukları için baleyi tercih etti' 

Daha önce yasak olan Kürtçe'nin şimdi özel kurslarda öğretildiğini belirten The Economist, burada esas sorunun resmi makamların tacizinden ziyade, öğrenci kıtlığı olduğunu vurguladı. Dergi, Batman'da öğrenci yokluğu nedeniyle kapatılan Kürtçe kursunun müdürünün şu sözlerine yer verdi "Gençlerimizden, Kürtçe konuşabilmemiz için hayatlarından vazgeçmelerini isteyen aynı Kürt milliyetçileri, şimdi çocuklarını bale ve İngilizce kurslarına göndermeyi tercih ediyorlar." 


</TEXT>
</DOC>
