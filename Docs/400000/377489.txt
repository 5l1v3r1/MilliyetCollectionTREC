<DOC>
<DOCNO> 377489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun14.html </URL>
<DATE> 2005/09/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Schröder ve Merkel'in radyo tartışması... 
</HEADLINE>
<TEXT>

     Almanya Başbakanı Gerhard Schröder, Hıristiyan Demokrat Birlik Partisi CDU Genel Başkanı Angela Merkel'in, Türkiye'nin AB üyeliği konusunda, Irak konusunda yaptığı aynı hatayı yaptığını söyledi. 
     Başbakan Schröder, bugün, aralarında Türkçe yayın yapan Metropol FM'nin de bulunduğu 40 radyoda canlı olarak yayımlanan bir seçim programında Merkel ile çeşitli soruları cevaplandırdı. 
     Schröder ve Merkel, programda kendilerine ayrılan 30'ar dakikada soruları yanıtladılar. 
     Başbakan Schröder, Türkiye'nin AB üyeliğine ilişkin bir soru üzerine, ''Merkel Türkiye konusunda, Irak konusunda yaptığı aynı hatayı yapıyor. Irak'ta savaşa inandı, bu savaşı destekledi. Şimdi bundan vazgeçmesine seviniyorum. Şimdi Türkiye konusunda da aynı hatayı yapıyor. Hata da şudur Bir güvenlik konusunu, dış politika konusunu iç politika malzemesi yapamazsınız. Buna izin veremeyiz. Bu Almanya'nın çıkarlarına aykırıdır'' dedi. 
     Türkiye ile AB üyelik müzakerelerine başlanması konusunda sadece kendisinin değil, tüm AB ülkelerinin oybirliğiyle karar verdiğini hatırlatan Schröder, ''Bunlar arasında muhafazakar hükümetler de var. Türkiye ile müzakereler 10 ila 15 yıl sürecek, bunu Türkiye de biliyor. Herkes Türkiye'nin çevresinde neler olduğunu biliyor. Irak, İran, Kafkaslar, ayrıca Hindistan ile Pakistan arasındaki ihtilaf. Türkiye'de kökten dinci olmayan bir İslamiyet ile Batılı aydınlanmanın birleştirilmesinin başarılması Avrupa ve böylece Almanya için de ne kadar büyük bir güvenlik kazancı olacaktır. Benim için önemli olan bu'' diye konuştu. 
     Herkesin, tehlikeli bir dünyada yaşadığının bilincinde olması gerektiğini kaydeden Schröder, ''Dünyada ne kadar barış yaratırsak ve ihtilafların çözümü için çaba harcarsak, bu, kendi insanlarımızın çıkarına olacaktır'' dedi. 
     Merkel ise teröre karşı mücadeleyle ilgili bir soru üzerine, kamuoyuna açık alanların video kameralarla izlenmesinden ve pasaportlara parmak izi uygulaması getirilmesinden yana olduğunu belirtti. 
     Merkel, Almanya'da yasaklanan İslami Cemiyet ve Cemaatleri Birliği İCCB yöneticisi Metin Kaplan'ın Türkiye'ye gönderilmesinin çok zor bir şekilde yapıldığını ifade ederek, ''Biz bu konuda daha farklı davranırdık'' dedi. 

     
</TEXT>
</DOC>
