<DOC>
<DOCNO> 368996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo18.html </URL>
<DATE> 2005/08/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sahalarda anons uygulaması yeniden başlıyor... 
</HEADLINE>
<TEXT>

     Futbol Federasyonu, statlarda düzensizlik ve kötü tezahüratın önüne geçmek amacıyla bu sezon anons sistemini yeniden uygulamaya koydu. 
     Futbol Federasyonu'dan yapılan açıklamada, bu kez hakemler yerine federasyon temsilcileri tarafından kontrol edilecek sistemde, maç öncesi ve maç sırasında yapılacak anonslarla futbolseverlerin daha güvenli ve daha huzurlu bir ortamda maç izlemelerinin hedeflendiği bildirildi. 
     Uygulamaya konulan anons sistemine göre ilk anons Uyarı Anonsu-1 biletli seyircileri kendilerine ayrılan numaralı koltuklara oturtmaya yönelik olacak. 
     Maçın yapıldığı stadın koltukları numaralandırılmamış ise 2. anons Uyarı Anonsu-2 devreye girecek. Bu anonsun amacı merdiven boşluklarının boşaltılması. Her iki uyarı metni de her maçın başlamasına yarım saat ve 15 dakika kala 2 kez olmak üzere mutlaka anons edilecek. 
     Maç sırasında toplu olarak yapılan ve yoğun biçimde süreklilik arzeden kötü ve çirkin tezahüratın gerçekleşmesi durumunda önce ilk anons Uyarı Anonsu-3 yapılacak. Kötü ve çirkin tezahüratın sürmesi durumunda 2. anonsa Uyarı Anonsu-4 geçilecek. 
     Belirtilen anonslara uyulmaması durumunda maçın temsilcisi bunu raporuna yazacak ve sorumlu kulüp, Futbol Disiplin Talimatı'nın 32. maddesine göre cezalandırılacak. 
     
     UYARI ANONSLARI VE İLGİLİ MADDE 
     Maçlarda okunacak uyarı anonsları ve Futbol Disiplin Talimatı'nın 32. maddesi şöyle 
     
     Uyarı Anonsu-1 
     ''Sayın sporseverler. Biletinizde belirtilen numaralı koltuklarınızda başka bir kişi oturduğu takdirde lütfen en yakın güvenlik görevlilerinden yardım isteyiniz. Biletiniz üzerinde yazan numaralı yere oturunuz. Lütfen merdiven boşluklarında oturmayınız. Saha içinde ve stat koridorlarında görevli olmayan kişilerin bulunması yasaktır. Bu hususlara uyulmadığı takdirde kulübümüz ağır cezalar alabilecektir. İlginiz için teşekkür ederiz.'' 
     
     Uyarı Anonsu-2 
     ''Sayın sporseverler. Lütfen merdiven boşluklarına oturmayınız. Saha içinde ve stat koridorlarında görevli olmayan kişilerin bulunması yasaktır. Bu hususlara uyulmadığı takdirde kulübümüz ağır cezalar alabilecektir. İlginiz için teşekkür ederiz.'' 
     
     Uyarı Anonsu-3 
     ''Sayın sporseverler. Lütfen kötü ve çirkin tezahürat yapmayınız. Ahlaki olmayan bu davranışa izin vermeyiniz ve yapanları uyarınız. Bu hususlara uyulmadığı takdirde kulübümüz ağır cezalar alabilecektir. İlginiz için teşekkür ediriz.'' 
     
     Uyarı Anonsu-4 
     ''Sayın sporseverler. Lütfen kötü ve çirkin tezahürat yapmayınız. Ahlaki olmayan bu davranışa izin vermeyiniz ve yapanları uyarınız. Bu hususlara uyulmadığı takdirde kulübümüz seyircisiz oynama ve saha kapama cezası alabilecektir. İlginiz için teşekkür ederiz.'' 
     
     Futbol Disiplin Talimatı Madde 32 
     ''Müsabakanın yapıldığı saha ve tesislerde toplu olarak ve devamlılık arz eden şekilde, kuruluşlar, taraftarlar, kulüp başkan ve yöneticileri, teknik adamlar ve sporcular, hakemler ve federasyon ile yönetici ve mensupları, müsabakada görev yapan diğer kişiler aleyhinde, söz veya hareketlerle aşağılayıcı, tahrik veya taciz edici kötü ve çirkin tezahüratta bulunulması halinde ilgili kuruluşa para cezası verilir. 
     Kötü ve çirkin tezahüratın önlenmesine yönelik olarak federasyon tarafından görevlendirilen kişilerce anons yaptırılması, ihlalin yapılan anonslara rağmen devam etmesi, kötü ve çirkin tezahüratın yoğunluğu ve süresi dikkate alınarak ilgili kuruluşa saha kapatma veya müsabakayı seyircisiz oynama cezası verilebilir.'' 
     
</TEXT>
</DOC>
