<DOC>
<DOCNO> 399869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/cemal.html </URL>
<DATE> 2005/12/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Alt, üst kimlik iki 
</HEADLINE>
<TEXT>


Ankara'da, 1960'ların ilk yarısıydı. Siyasal Bilgiler Fakültesi'nde, kısa adıyla Mülkiye'de siyaset bilimi okudum. Derslerimin arasında siyaset, hukuk, ekonomi, sosyoloji, felsefe de vardı. 
Dört yıl boyunca okudum. 
Ama Kürt sözcüğünü duymadım. 
Alevi sözcüğünü duymadım. 
Laz sözcüğü fıkralarda geçerdi. 
Sıkı bir Çerkez olan rahmetli dayım, bu konu açıldığı zaman, "Şimdi kökleri mökleri bırak oğlum " derdi. 
Türkiye'yi ben böyle öğrendim. 
Gerçekten böyle miydi Türkiye 
Hayır değildi. 
Kürt de vardı, Çerkez de, Laz da... Türkiye, çok kültürlü bir coğrafyaya sahipti. Ama ben bunu öğrenmeden siyaset bilimi okumuştum Mülkiye'de. Okuduklarımla gerçek çelişiyordu. 
Neden böyle olmuştu 
Türkiye 1920'lerden, özellikle 1930'lardan itibaren yeni bir ulus, yeni bir ulus-devlet yaratılmasını amaçlayan bir süreç yaşadı. Çağını yakalamak için o tarihlerde belki de alternatifsiz olan bu Türkleştirme sürecinde Neşe Düzel'in 14 Kasım 05 tarihli Radikal'de, Bilgi Üniversitesi'nden Siyaset Bilimi Doçenti Ayhan Kaya'yla konuşması bu açıdan ilginç aşırılıklar yaşandı. Bazı şeyler unutuldu, unutturulmak istendi. 
Kimlikleri hiç konuşmadan geçti yıllar. Soğuk Savaş da bunu kolaylaştırmıştı. Doğu-Batı bloklaşması kimliklerin, dini, etnik farklılıkların üzerine şal örtmüştü. 
Ama ne zaman Berlin Duvarı yıkıldı, bu şal da kalktı. Herkes kendi köklerini aramaya, kimliklerini serbestçe ortaya dökmeye başladı. Demokrasinin gereği olan haklarını kovalamaya başladı. 
Bizde de böyle oldu. 
Bir yandan demokrasinin gelişmesi, öte yandan özellikle Avrupa Birliği'ne uyum süreci ve elbette Güneydoğu'daki yangın ile PKK terörü, Türkiye'nin farklılıklarını çarpıcı biçimde sergilemeye başladı. 
Şaşırdık. 
Hazırlıklı değildik çünkü. 
Bilgili değildik. 
Ezberlerimiz, klişelerimiz vardı. 
Bunlar sarsılmaya başladı. Çünkü bunlarla gerçeği anlayamaz, algılayamaz hale geldik. Türkiye coğrafyasının çok kültürlü yapısı gözlerimizin önünde sancılı biçimde açıldıkça, bunalıma girdik. Sorunlar gitgide büyüdü. Eski ezberlerin, klişelerin çözüm olamadığını gördükçe, kendi aramızda kavgalar keskinleşti. 
Bir baktık, bir zamanların solcu ağabeyleri, komünist büyükleri, bir anda sıkı milliyetçi kesilmişler. Eskinin faşistleri ile, bugünün neo-faşistleri ve askercileri ile kol kola cepheler kurmuşlar, Kızılelma koalisyonları oluşturmuşlar, birlikte bildiriler yayımlamaya başlamışlar demokrasiyi es geçen... 
Geçelim. 
Kimlik meselesi, altıyla üstüyle nazik, hassas bir konu. Özenle ele alınması ve tartışılması lazım. 
Bu açıdan, bir öğretim üyesinin, Prof. Dr. Deniz Ülke Arıboğan'ın geçenlerde okuduğum görüşlerini aktarmak istiyorum, Akşam, 27 Kasım 05 
"Farklı ulus modelleri var. Ulus tek tip değil. Türkiye gibi çok da homojen olmayan, kendilerini etnik olarak farklı tarif edebilen grupların olduğu bir ülkede, tek tip bir etnik referansla bir ulus tanımının yapılması zor. 
Bundan çatışma çıkar. 
1930'larda bunu yapmak mümkündü. Ama 2000'lerde dünya konjonktürü değişti. O zaman esnetmek durumundasınız. 
Zamanla her şey sorgulanabilir hale geliyor. Bütün ülkelerin, aslında alt kimlik, üst kimlik bir 'sorun olarak algılanıyorsa', o zaman bir sorunu var demektir. Aslında bunu bir sorun haline dönüştürmek de bir marifet. 
Çünkü bu bir olgu. 
İnsanlar neden alt kimlikleri nedeniyle birbirleriyle kavga etmek durumunda kalsın ki. 
Sürekli düşmanlığı öne çıkaran bir kimlik anlayışıyla bir toplumu nasıl bir arada tutabilirsiniz 
Türkiye'de bu çok ciddi anlamda provoke ediliyor. Tamamen siyasi bir olay haline geldi. Gerçekten birbirinden çok farklı kimlikler olsa bile, bunların bir araya getirilmesi lazım. 
Siyaset bunu sağlamak zorunda. 
Bir Kürt'e sadece Kürt olduğunu için herhangi bir şey vermek gerekmez. 
Verilemez de. 
Ama sırf Türkiye Cumhuriyeti vatandaşı oldukları için her istedikleri demokratik hakkın, insani özgürlüklerin tanınması gerekir. Türkiye Cumhuriyeti vatandaşlarının hakkıdır bu. 
Bir Türkiye Cumhuriyeti vatandaşının kendi alt kimliğini ifade edebilme hakkının olması gerekir. 
Ama aslolan üst kimliğin, o yapıştırıcı şemsiyenin bir arada tutulmasıdır. Bu da vatana ihanet falan değildir. Ben tam tersinin vatana ihanet olabileceğini düşünüyorum." 
Siz ne düşünüyorsunuz 



</TEXT>
</DOC>
