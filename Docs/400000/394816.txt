<DOC>
<DOCNO> 394816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy18.html </URL>
<DATE> 2005/11/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çiçek Vefat eden kişinin bunalım geçirdiğine ilişkin bir bilgi yok 
</HEADLINE>
<TEXT>

     Adalet Bakanı Cemil Çiçek, Yüzüncü Yıl Üniversitesi Genel Sekreter Yardımcısı Enver Arpalı’nın cezaevinde intiharına ilişkin olarak "Vefat eden kişinin bunalım geçirdiğine ilişkin bir bilgi, cezaevi müdürlüğüne veya infaz savcılığına bir müracaat yok" dedi. 
     Çiçek, Adalet Bakanlığı ve Avrupa Konseyi tarafından Ceza ve Tevkifevleri Ord. Prof. Sulhi Dönmezer Personel Eğitim Merkezi’nde düzenlenen "Denetimli Serbestlik ve Tahliye Sonrası Yardım" konferansının ardından basın mensuplarının sorularını yanıtladı. 
     Çiçek, bir gazetecinin "Enver Arpalı dava açılmadığı halde 5 aydır mahkemeye çıkarılmaması, bu kişinin sonunda intihar etmesi ve bunalımda olduğu konusunda ailesinin sözlerini, ayrıca cezaevinde ip bulunması konusunu nasıl değerlendiriyorsunuz " diye sorması üzerine, şunları söyledi 
     "Suç işlediği iddia edilen kişiler kamu görevlisi ise onları diğerlerinden ayrı bir mekanda barındırıyoruz. Burada 5 kamu görevlisi birarada bulunuyor. Vefat eden kişi intihar ettiği ana kadar... 
     Görünüşte intihar olduğu görülüyor, ancak adli tıp raporu olmadan gelişigüzel ifadeler kullanamam, ama görünüşü itibariyle intihar tarzındadır. Sonuç otopsi ile ortaya çıkacaktır. 
     Vefat eden kişinin bunalım geçirdiğine ilişkin bir bilgi, cezaevi müdürlüğüne veya infaz savcılığına bir müracaat yok. Kaldıki, sabah kahvaltısını yapmış, çamaşır yıkamak için banyoya girmiş, belli süre gelmeyip oraya gidilince olay öğrenilmiş. O ana kadar şüphe tevlit edecek herhangi bir durum söz konusu değil. Bunun bilinmesinde fayda var. İkinci olarak ’cezaevine ip nasıl neden girdi ’ konusu... 
     Cezaevleri belli bir mevzuata göre yönetilmektedir. Ne bizde, ne başka yerde bu tip eşyaların bulundurulmasında herhangi bir mahzur yok. Eğer kişi intihara karar verdiyse, geriye dönük tecrübelerden yola çıkarak söylüyorum, bizde ve başka ülkelerdeki tecrübelerden, yaşanmış olaylardan yola çıkıyorum, kişi intihar etmeye karar verdiyse, yatağın nevresiminden, battaniyenin kenar parçasından bu yola gidebilmektedir. 
     Yani ipin orada bulunması cezaevinin kusurudur vesaire tarzında mesele o kısma kaydırılmış oluyor. 
     Bu konuda da hassasiyet gösterdik acaba yönetimden doğan bir kusur var mıdır, yok mudur diye. Arkadaşlarımız inceleme başlattı." 
     
     ARPALI’NIN 5 AYDIR TUTUKLU OLMASI 
     Çiçek, YYÜ Genel Sekreter Yardımcısı Arpalı’nın 5 aydır cezaevinde tutuklu olmasına ilişkin olarak da şöyle konuştu 
     "Kişinin tutuklanmış olması ceza muhakemesi açısından şartların gerçekleşmesi durumuna bağlıdır. Kişinin 5 ay evvel tutuklanmış olması, ’bir tutuklandı, bir daha bu dosya tutukluluk hali hiç gündeme gelmedi’ diye bir yaklaşım, hukuk ve ceza muhakemeleri hukukunu hiç bilmemek anlamına gelir. Kişi tutuklandıysa belli aralıklarla kişinin tutukluluk durumu, mahkeme, hakim ya da itiraz söz konusu olduğunda bir başka mahkeme tarafından mutlak surette değerlendirilmekte, tutukluluğun devam edip etmeyeceği mahkeme ya da hakim kararıyla sabit olmaktadır. 
     5 aylık süre içinde müteaddit defalar vefat eden kişinin 
     tutukluluk halinin devam edip etmeyeceği ceza muhakemeleri ve ceza hukuku açısından incelenmiştir ve bunun sonucunda tutukluluk hali devam etmiştir. Bu usul hükümleri bilinmezse o zaman kamuoyunda şöyle bir düşünce hasıl olur ’ülkede insanlar tutuklanıyor, dava açılıncaya kadar bir daha tutukluluğunun devam edip etmeyeceği gündeme gelmiyor’ gibi bir durum hasıl oluyor. Bu doğru değil. Kişi kendisi ya da avukatı talep edebiliyor, başka mahkemeye itiraz edebiliyor. 5 aylık sürede tutukluluk halinin devam edip etmemesi, inceleme konusu olmuştur, buna yargı karar vermiştir. Soruşturmanın kapsamını ben bilmemem. Bütün sıkıntı buradan kaynaklanıyor. Sizler bana hazırlık soruşturmasının içeriğine ilişkin soru soruyorsunuz. Bunu ben bilemem. Bu dava açıldığında belli olur. Bu süre soruşturmanın derinliğine bağlıdır. Bazı soruşturmalar vardır ki 10-20 yıl sürüyor. Bayramda İsveç’e gittim. Orada Olof Palme cinayetinin soruşturması devam ediyor. Bunu onunla mukayese için söylemiyorum." 
     
     YENİ CMK 
     Adalet Bakanı Çiçek, yeni Ceza Muhakemeleri Kanunu’nda insanlar hakkında yerli yersiz dava açılıp onları mahkeme huzuruna çıkarmak yerine hazırlık soruşturmasının dört dörtlük yapılmasının öngörüldüğünü hatırlattı. 
     Bütün incelemeler ve soruşturmaların en ince teferruata kadar yapıldıktan sonra eğer kişiyi mahkeme huzuruna çıkaracak delil bulunması durumunda davanın açılmasının öngörüldüğünü, aksi taktirde dava açılamayacağını kaydeden Çiçek, "Şu ana kadar yapılan işlemlere bakıldığında hukukun dışında herhangi bir durum söz konusu değil. 
     Yapılanlar hukukun içerisindedir, çerçevesindedir" dedi. 
     İzmir’de bir tutuklamaya ilişkin iki savcının farklı uygulamalar yaptığı, birinin serbest bıraktığı kişi hakkında diğer savcının gıyabi tutuklama kararı verdiğinin hatırlatılması üzerine de Cemil Çiçek şu karşılığı verdi 
     "Şöyle bir imkanım yok. Adalet Bakanlığı’na ’ne diyorsunuz, bu kişiyi tutuklayalım mı, serbest mi bırakalım’ diye sormazlar. 
     Sormamaları da gerekiyor. AB İlerleme Raporu yargının daha bağımsız olmasını istiyor. Hukuki sürece yargı mensupları dışında kimsenin karışmaması gerekiyor. Dolayısıyla benim böyle bir karışma yetkim yok. 
     Yetki oradaki savcıdadır, hakimdedir. Adalet Bakanı dahi olsam ben karışamam." 
     
</TEXT>
</DOC>
