<DOC>
<DOCNO> 353638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun42.html </URL>
<DATE> 2005/06/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fransa İslam Konseyi'nde tek kadın üye Türk 
</HEADLINE>
<TEXT>

     Fransa İslam Konseyi CFCM seçimleri sonucunda 3 Türk adayın, 64 kişilik idari kurula girmesi kesinleşti. 
     Ömer Kadan, Filiz Önalan ve Haydar Demiryürek, yeni dönemde CFCM idari kurulunda görev yapacak. 
     İdari kurulda görev yapacak 64 kişi arasında, tek kadın üye Filiz Önalan oldu. Önalan, daha önce CFCM'nin mali komisyonunda görev yapıyordu. 
     CFCM'nin 12 kişilik yönetim kurulu ile komite üye ve başkanlıkları için seçim gelecek hafta sonu yapılacak. 
     Fransa'daki 1230 cami ve Müslüman derneğinin temsilcisi 5220 delege, CFCM idari kurulunun belirlenmesi için hafta sonu sandık başına giderek oy kullanmıştı. 
     64 kişiden oluşan idari kurulun 42 üyesi doğrudan seçimle 22 üyesi ise Müslüman derneklerinin aldıkları kotaya göre yaptıkları tayinle belirlendi. 
     Türk üyelerden Kadan, doğrudan seçim, Demiryürek ile Önalan ise derneklerin yaptıkları tayin sonucu idari kurula girdi. 
     Fransa İslam Konseyi, 2003 yılında İçişleri Bakanlığı'nın girişimiyle ülkedeki Müslümanların din adamı, ibadet yeri, din eğitimi ve günlük hayatta karşılaştıkları sorunlara çare bulmak amacıyla kurulmuştu. 
     Fransa'da çoğu Kuzey Afrika kökenli 5 milyonun üzerinde Müslüman yaşıyor. 
     
</TEXT>
</DOC>
