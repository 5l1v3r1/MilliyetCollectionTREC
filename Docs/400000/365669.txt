<DOC>
<DOCNO> 365669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko06.html </URL>
<DATE> 2005/07/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özelleştirme hedefinde çıta yükseliyor 
</HEADLINE>
<TEXT>

     Büyük özelleştirmelerin ardarda gündeme gelmesi ve Türk TELEKOM gibi büyük bir kuruluşun ihalesinin gerçekleştirilmesi ile birlikte özelleştirmede bu yıl rekor üzerine rekor kırılıyor ve özelleştirme hedefinde çıta gittikçe yükseliyor. 
     A.A muhabirinin yaptığı derlemeye göre, Özelleştirme İdaresi Başkanlığı ÖİB tarafından bu yıl gerçekleştirilen özelleştirmelerin tutarı 8.5 milyar doları geçerken, Atatürk Havalimanı ihalesi ile birlikte özelleştirme toplamı şimdiden 11.6 milyar dolara ulaştı. 
     Eylül ayında son tekliflerin alınacağı TÜPRAŞ ve ERDEMİR'de özelleştirmenin gerçekleştirilmesi durumunda, özelleştirme rakamının daha da yukarı çıkması bekleniyor. Nitekim ERDEMİR ve TÜPRAŞ'ın ÖİB'nin elinde bulunan hisselerinin Borsa değeri 3 milyar doları buluyor. 
     
     ÖZELLEŞTİRMEDE SON DURUM 
     Yılbaşından bu yana satış veya devri tamamlanan kuruluşların özelleştirme tutarı 963 milyon doları buldu. 
     Bunlar içinde Ataköy Turizm, Otelcilik ve Marina'nın satışı, PETKİM halka arzı ile TÜPRAŞ hisselerinin İMKB'de yapılan toptan satışı da yer alıyor. 
     İhalesi tamamlanmış devir imza aşamasında bulunan özelleştirmelerin tutarı da 997 milyon dolara ulaştı. 
     Devir imza bekleyen özelleştirmeler içinde Sümer Holding, TEKEL ve EBÜAŞ'a ait bazı taşınmazlar, Emekli Sandığı'na ait Kuşadası Tatil Köyü ve Eti Alüminyum ile geçen yılın sonunda ihalesi yapılan araç muayene istasyonları yer alıyor. 
     İhalesi yapılan ancak devri henüz gerçekleşmeyen ihaleler ise 6 milyar 652 milyon doları bulurken, bunların başında Türk TELEKOM geliyor. TEKEL'e ait ikiz kuleler de devir için sırada bekliyor. 
     Bunun yanında, Ulaştırma Bakanlığı'nca gerçekleştirilen ve 3 milyar doları bulan Atatürk Havalimanı Terminal İşletmesi'nin 15 yıllığına kiraya verilmesi ile birlikte bu yıl yapılan özelleştirmelerin tutarı araç muayene istasyonları dahil 11 milyar 583 milyon doları buluyor. 
     
</TEXT>
</DOC>
