<DOC>
<DOCNO> 355839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko02.html </URL>
<DATE> 2005/06/27/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Tezgahaltının cezası paradan hapse kadar uzanıyor 
</HEADLINE>
<TEXT>

     Bankaların piyasa payını artırma ve mevduat kapma yarışı içinde tezgahaltı faiz uygulamaları nedeniyle Bankalar Yasası’nda 1 milyar lira idari para cezası öngörülüyor. Merkez Bankası Yasası’na göre ise gerçeğe aykırı bilgi verilmesi nedeniyle hapis cezası da uygulanabilir. 
     Bankaların piyasa payını artırma ve mevduat kapma yarışı içinde Merkez Bankası’na bildirdikleri azami faiz oranları dışında pazarlık yöntemiyle daha yüksek faiz oranları uygulamaları bankacılık sistemi açısından tartışma yarattı. 
     BDDK, tezgah altı faiz uygulayan bankaları çağırarak, ortada bir terazi bulunduğunu, bu faiz geliriyle tezgahaltında uygulanan yüksek faizin nasıl dengelendiğini soruyor. 
     Bankalar tezgahaltı faiz konusunda görüşmeler yoluyla uyarılırken, BDDK ve Merkez Bankası’nın gerçeğe aykırı beyan nedeniyle bankalara cezai yaptırım uygulama yetkisi bulunuyor. 
     Bakanlar Kurulu’nun 7 Mart 2002 tarihli Resmi Gazete’de yayımlanan kararında, bankaların mevduat ve kredi faiz oranlarını Merkez Bankası’na bildirmek ve banka şubelerinde halkın görebileceği şekilde ilan etmek zorunda oldukları düzenleniyor. Bu kararla bankalar mevduata faiz dışında herhangi bir menfaat temininde bulunamayacakları da hüküm altına alınıyor. 
     Bakanlar Kurulu kararı ve bu karara ilişkin olarak çıkarılan tebliğlere aykırı işlem yapanların Bankalar Kanunu’nun 21’inci maddesi uyarınca cezalandırılmaları öngörülüyor. 
     Bankalar Kanunu’nun idari suç ve cezaların düzenlendiği 21’inci maddesi’nde ise "İlgili maddelerine göre, Bakanlar 
     Kurulu ve Kurum tarafından bu Kanuna dayanılarak alınan kararlara, çıkarılan yönetmelik ve tebliğlere ve yapılan diğer düzenlemelere uyulmaması halinde 1 milyar lira idari para cezası uygulanacağı" belirtiliyor. Yasada, idari para cezalarının verilmesini gerektiren fiillerin tekrarı durumunda 2 kat, ikinci ve devam eden tekrarlar durumunda 3 kat 
     arttırılarak ceza uygulanması öngörülüyor. 
     
     HAPİS CEZASI 
     Merkez Bankası Yasası’nda ise, Merkez Bankası’nın her türlü bilgi ve belgeyi bankalardan istemeye yetkili olduğu belirtiliyor. Merkez Bankası’na, kendisine verilen bilgileri doğru ve zamanında vermeyen kurumlarla ilgili kanunun kendisine verdiği yetkilere konu işlemleri sınırlayıp, durdurabilme yetkisi tanınıyor. Ayrıca Risk Merkezi ile ilgili düzenlemeye göre de bankaların müşterilerinin risk durumları hakkında Merkez Bankası’nın talimatı çerçevesinde bilgi verme sorumluluğu bulunuyor. Merkez Bankası Yasası’nın cezai hükümlerinde ise söz konusu bilgi verme sorumluluğunu yerine getirmeyen ya da gerçeğe aykırı bilgi veren bankaların görevli ve ilgilileri hakkında 1 yıldan 3 yıla kadar hapis ve 2 milyar liradan 4 milyar liraya kadar ağır para cezası uygulanması öngörülüyor. 
     
</TEXT>
</DOC>
