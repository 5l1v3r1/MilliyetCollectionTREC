<DOC>
<DOCNO> 388936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo03.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin gece 
</HEADLINE>
<TEXT>


Maçın son düdüğü ardından ortalık karıştı. Önce hakem Selçuk Dereli'ye büyük tepki gösteren taraftarlar daha sonra yönetimi istifaya çağırdı. Bir grup seyirci koltukları yaktı 


Galatasaray'ın bu sezon Ali Sami Yen'de ilk kez puan kaybettiği maç sonrası sinirler gerildi. Sarı - kırmızılı taraftarlar ilk olarak yönetimiyle büyük tepki çeken hakem Selçuk Dereli'yi hedef aldı. Uzun süre Dereli aleyhinde tezahürat yapan taraftarların ikinci adresi yönetim oldu. "Yönetim istifa" şeklinde tempo tutan taraftarlar, İkinci Başkan Ergun Gürsoy'a, "Gördün mü Ergun bey. Fenerbahçe bizden daha iyi. İliç'i de al git" diye tepki gösterdi. Bir grup taraftar ise maç sonu protesto için statta beklemek istedi. Polisin buna izin vermemesi üzerine öfkelenen taraftarlar koltukları yakmaya başladı. Sahaya çok sayıda koltuk atılırken, güvenlik güçleri olayları daha fazla büyümeden önledi. 
Hakem Selçuk Dereli, maçın bitiş düdüğü ardından alaycı bir şekilde elini uzatan Orhan Ak'ı geri çevirince Hasan Şaş'ın hışmına uğradı. Dereli'ye saldırmak isteyen Hasan'ı, antrenör Erdal Keser güçlükle durdurdu. 
Sportif Direktör Bülent Tulun maç sonrası hakem Dereli'yi sert bir dille eleştirdi. Tulun, "Maç boyunca ince ince Galatasaray'ın altını oydu. 89. dakikada 70 metre koşarak sarı kart gösteren bir hakem olamaz" dedi. İkinci Başkan Ergun Gürsoy ise "Atamayana atarlar. Hakem ne kadar kötü olursa olsun kazanmalıydık" diye konuştu. 

Kızgın 

Hakan Şükür, "Hakem, art niyetli yönetti. Sanki sarı kart sınırındaki arkadaşlarımızı biliyordu. Ancak biz de hatalıyız. O golü atmam gerekiyordu. Çok üzüldüm" diye konuştu. 

Stat dışında olay 

UĞRAŞ ÖZYURT 

Galatasaraylı taraftarların öfkesi stat dışına da taştı. Maçın bitimiyle birlikte stadın önünde toplanan sarı - kırmızılılar, uzun süre yönetim aleyhine tezahürat yaparken özellikle İkinci Başkan Ergun Gürsoy taraftarların hedefindeki isim oldu. Tepkilerin artması üzerine stat çevresindeki emniyet güçleri zor kullanarak grubu dağıttı. Bu sırada bazı taraftarların polis tarafından gözaltına alındığı gözlendi. 

Menajer baskını 

Maçı izleyenler arasında Tomas ve Mondragon'un menajerleri de vardı. Tomas'ın İtalyan menajeri Luici ve Mondragon'un Fransız menajeri Jean Lui, sürpriz şekilde karşılaşmayı futbolcu yakınlarının oturduğu tribünden izledi. İki menajerin, yöneticilerle, futbolcuların alacakları konusunda görüşecekleri öğrenildi. 


</TEXT>
</DOC>
