<DOC>
<DOCNO> 387494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/axgun02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribüne küfretti, karşılığını verdim 
</HEADLINE>
<TEXT>


Futbolcu Yılmaz'a şişe fırlatan CHP'li Oral, "Futbolda ayak kırılabilir, faul yapılabilir. Ama şeref tribününe kimse küfredemez" dedi 

BÜLENT SARIOĞLU Ankara 

Vestel Manisasporlu futbolcu Yılmaz'a pet su şişesi fırlatan CHP Denizli Milletvekili Haşim Oral, "Maçta yaptıkları yetmezmiş gibi şeref tribününe dönüp küfretti, ben de karşılığını verdim" dedi. 
Denizlispor-Vestel Manisaspor karşılaşmasında ev sahibi takımın oyuncusu Güven'in sol kaval kemiğini kıran Yılmaz'a milletvekili müdahalesi tartışmaya neden oldu. Yılmaz'ın şeref tribününün altından geçerken küfretmesinin bardağı taşıran damla olduğunu söyleyen Oral, olayı şöyle anlattı 

'Holiganım' 
"Sahadan çıkarken şeref tribününe dönüp, 'hepinizin anasını, avradını' diye bağırdı. Maçta yaptıkları ayrı. Hadi maçtakilere 'futbolda olur' diyelim. Ama bu adam bunları profesyonelce yapan birisi, farklı bir futbolcu. O yüzden futbol kamuoyunda hoş olmayan bir namı vardır. Bu tip insanların bu şekilde korunuyor olması, bunlara tepkisiz kalmak hoş değil. Hele hele insanların gözünün içine bakarak küfredeceksin. Zaten bunlara eyvallah edilerek, kayıtsız kalınarak bu cesareti alıyorlar. Futbolda ayak kırılabilir, faul yapılabilir. Ama şeref tribününe dönüp de kimse küfredemez." 
Oral, "Maç atmosferiyle bir kızgınlık mıydı, yoksa aynı şeyi yine yapar mısınız " sorusuna ise "Ben Denizlispor'un holiganıyım. Bu tip adamlara karşı duruşun devam etmesini isterim" yanıtını verdi. Hakemi de suçlayan Oral, "Bu işlere çanak tuttu, gözlerini kapadı. O adama karşı toleranslıydı. Sadece bu adam maç içinde 20-30 faul yaptı" diye konuştu. Hakem ve oyuncunun tavrıyla ilgili tepkisini Meclis gündemine taşımayı düşünmediğini kaydeden Oral, verdiği karşılığın yeterli olduğunu söyledi. 


</TEXT>
</DOC>
