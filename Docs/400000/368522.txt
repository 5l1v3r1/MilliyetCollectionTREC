<DOC>
<DOCNO> 368522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/siy09.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Şahısları tanımıyorum 
</HEADLINE>
<TEXT>


ANKARA Milliyet 


Milli Savunma Bakanı Vecdi Gönül ile İçişleri Bakanı Abdülkadir Aksu, Kocaeli Cumhuriyet Savcılığı tarafından yürütülen akaryakıt kaçakçılığı soruşturması kapsamında yapılan telefon dinlemeleri sırasında adlarının geçtiği kayıtların gerçekleri yansıtmadığını açıkladılar. 
Gazetemizde dün "Telefon Kaydından Müdüre Tuzak Çıktı" başlığı ile yayımlanan akaryakıt kaçakçılığı ile ilgili haberde dava dosyasına dayanılarak birebir verilen telefon görüşmelerinde dile getirilen iddiaların gerçeği yansıtmadığını kaydeden Gönül, "Habere konu olan tayinle hiçbir ilgim olmadığı gibi atamaya ilişkin de hiçbir tavassuta da maruz kalmadım. Haberde adı geçen şahısları da hiçbir şekilde tanımıyorum" dedi. İçişleri Bakanlığı'ndan yapılan açıklamada da, "İddialar tamamen hayal mahsulü ve gerçeklerle uzaktan yakından ilgisi olmayan, haberde adı geçen kişilerin kendi çıkarları doğrultusunda ve kendilerini bulundukları çevrelerine karşı güçlü göstermek amacıyla yazdıkları senaryonun bir ürünüdür" denildi. 
Telefon kayıtlarında, çete kurmakla suçlanan iki ortağın, dönemin Kocaeli Emniyet Müdürü Ercüment Özbeyli'yi siyasi girişimle görevden aldırdığı ve bu konuda bazı hükümet üyelerinden yardım istediklerine yönelik iddiaları yer alıyordu. 



</TEXT>
</DOC>
