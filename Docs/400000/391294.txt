<DOC>
<DOCNO> 391294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/spo02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkan için kazanacağız' 
</HEADLINE>
<TEXT>


Daum, Schalke'yi yenerek çarşamba günü doğum günü olan Aziz Yıldırım'a en güzel hediyeyi vereceklerini söyledi, "Varımızı yoğumuzu ortaya koyacağız" dedi 

YUSUF KOBAL 


Fenerbahçe Teknik Direktörü Christoph Daum, Schalke karşısında iki maçta dört puan hedeflediklerini söyledi, "Evimizde bir puan alabildik, bu yüzden Almanya'da galibiyet bekliyoruz" dedi. 
Daum, maçın bayram havasında geçeceğine inandığını belirtti, "Çarşamba günü başkanımızın doğum günü. Kendisine en büyük hediyeyi vermek istiyoruz. Schalke için son maçlarda aldığı eleştiri artı bir motivasyon olacakır. Bir maçla her şeyi telafi etmek düşüncesindeler. Çok motivasyonlu bir rakibe karşı mücadele edeceğiz. Varımızı yoğumuzu ortaya kolmalıyız. 92 - 93 dakika sürecek üst seviyede bir futbola hazırlıklıyız" diye konuştu. 
Schalkeliler'in İstanbul'da saldırıya uğradığı yolundaki bir soruya ise Daum, "Maça 24 saat kala böyle bir açıklamanın yapılmasının ardındaki stratejinin ne olduğunu bilmiyorum. Bugünkü basını göz önünde bulundurduğunuz zaman bu olay çoktan ortaya çıkardı" yanıtını verdi. 

Eleştirilere tepki 
Türkiye'de çok eleştirildiğini kaydeden tecrübeli çalıştırıcı, "Bu benim hayatım oldu. Türkiye'de sadece galibiyet yeterli değil. Onunla birlikte etkileyici, akraktif bir futbol da ortaya koymalısınız. Maçları farklı kazanmanız da yeterli değil. Golleri rövaşata ile atmalısınız. 100. resmi maçına çıktım. Hangi antrenör bu başarıyı elde etti, bilmiyorum. Frank Sinatra'nın bir sözü var Şayet orada yapabiliyorsan, her yerde yapabilirsin" ifadelerini kullandı. 

'Çalışarak göreceğiz' 
Türk insanının Avrupa insanı ile mücadele etmek için sürekli çalıştığına dikkat çeken Daum, "Bu takım ile elde ettiğimiz başarılar, takımın gelişimi, Avrupa şampiyonluğu hedefinin kalpten gelen bir hedef olduğunu ortaya koyuyor. Ama gerçekçi olmak gerekirse neyi ne zaman başaracağımızı çalışarak göreceğiz. Yunanistan'ın Avrupa şampiyonu olacağını, Milan'ın 3-0'dan kupayı vereceğini kim tahmin edebilirdi" dedi. 

Dubai'yi fethetti 

Fenerbahçe'nin Fransız golcüsü Nicolas Anelka'nın, Dubai'de astronomik rakamlarda gayrimenkul yatırımı yaptığı iddia edildi. 
İngiltere'de yayınlanan News of the World gazetesi, Fransız oyuncunun, Dubai'deki üç günlük tatilinde, satın aldığı dört ev için servet harcadığını yazdı. 
Gazetenin haberinde, DAMAC isimli firmanın Dubai Marina'da yaptırdığı 20 kuleden bir çatı katı ve dört de apartman dairesi alan Anelka'nın, bunun için 8 milyon pound yaklaşık 19 milyon 200 bin YTL ödediğini vurguladı. 


</TEXT>
</DOC>
