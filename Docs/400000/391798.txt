<DOC>
<DOCNO> 391798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur27.html </URL>
<DATE> 2005/11/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Topbaş İstiklal Caddesi'nin konseptinde ağaç yok 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "İstiklal Caddesi’nin konseptinde ağaç yok. Caddedeki bina cephelerine konsol çiçeklikler hazırlıyoruz" dedi. 
     Topbaş, basın mensuplarının, "İstiklal Caddesi’nde ağaçların sökülmesine" ilişkin soruları üzerine, Beyoğlu’daki İstiklal Caddesi’nin konseptinde ağaç bulunmadığını vurgulayarak, şunları söyledi 
     "Ama 10 yıl önce dikilmiş. Şu anda oradaki ağaçlar, servis için giren araçlar tarafından tahrip olmakta. Ağaç kökleri bordür ve ferforjeleri tahrip etmekte, trafiği aksatmakta, sabah ve akşam saatlerindeki servislerde ciddi problemler çıkarmakta. Ayrıca İstiklal Caddesi’nde yoğun bir insan hareketi var. Birkaç yıl öncesiyle bile mukayese edilmeyecek derecede bir insan sirkülasyonu var. 
     Daha rahat bir yürüme alanı olması için, caddeyi genişletme imkanımız da olmadığı için, engel teşkil eden ağaçları kaldırmayı prensip olarak düşündük. Bu ağaçlar kaldırıldıktan sonra caddenin düzenleme çalışmasıyla birlikte bina cephelerine konsol çiçeklikler hazırlıyoruz. O çiçekliklerle Avrupa kentlerinde gördüğümüz gibi daha güzel, hissedilir bir İstiklal Caddesi, Beyoğlu ortaya çıkacak." Topbaş, caddede insanlara engel teşkil eden aydınlatma armatürlerini ve direklerini de kaldırdıklarını anlatarak, burada da Taksim Talimhane’de olduğu gibi gergi sistemli aydınlatma yapıldığını bildirdi. 
     Kadir Topbaş, İstanbul’da ilçe sayısının artırılması konusunda hükümet tarafından yapılan çalışma hakkında bilgisi olduğunu, ancak bu sayının çok artacağını düşünmediğini, sadece 1-2 ilçe olabileceğini dile getirdi. 
     İstanbul’da bazı belde ve ilçelerin iç içe girdiğini, hizmet alımlarında etkileşim olduğunu, bazı yerleşim yerlerinin de ilçe merkezlerine çok uzak bulunması nedeniyle hizmet alımlarında sıkıntı yaşandığını kaydeden Büyükşehir Belediye Başkanı Topbaş, bu nedenle bazı beldelerin toplanıp hizmet bütünlüğünün sağlanması açısından böyle bir çalışmanın önemli olduğunu sözlerine ekledi. 
     
</TEXT>
</DOC>
