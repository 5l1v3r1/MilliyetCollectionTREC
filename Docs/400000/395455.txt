<DOC>
<DOCNO> 395455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko35.html </URL>
<DATE> 2005/11/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yalçındağ Reklam yatırımları bu yıl 1.7 milyar dolara ulaşacak 
</HEADLINE>
<TEXT>

     Uluslararası Reklamcılık Derneği Başkanı Mehmet Ali Yalçındağ, Türkiye'deki reklam yatırımlarının bu yıl 1.7 milyar dolara ulaşacağını söyledi. 
     Türkiye Reklam Konseyi evsahipliğinde gerçekleştirilen ''Reklam, Örtülü Reklam ve Tüketicinin Korunması'' konulu toplantıda konuşan Yalçındağ, reklam sektörünün dünyada ekenominin gelişmişliğinin bir göstergesi olduğunu belirterek, sektörün Türkiye ekonomisiyle birlikte büyüdüğünü, ekonomik krizlerden diğer sektörlere göre daha fazla etkilendiğini kaydetti. 
     ''Türkiye'deki reklam yatırımları bu yıl 1.7 milyar dolara ulaşacak'' diyen Yalçındağ, sektörün Gayri Safi Milli Hasıla içinde binde 5'lik bir paya sahip olduğunu, devlete bu yıl için 415 milyon YTL KDV geliri getireceğini bildirdi. 
     Yalçındağ, toplantıya katılan Sanayi ve Ticaret Bakanı Ali Coşkun'a hitaben 29 kişilik Reklam Kurulu'nda reklam sektörünün iki üye tarafından temsil edildiğini, bunun az olduğunu söyledi. 
     Tüketicinin ve Rekabetin Korunması Genel Müdürü ve Reklam Kurulu Başkanı Özcan Pektaş da reklamın mal, hizmet veya markanın, tanıtım, hedef kitleyi bilgilendirmek, satışı artırmak amacıyla reklam veren tarafından herhangi bir mecrada yayınlama stratejisi olduğunu ifade etti. 
     Konuşmasında, ''davetsiz misafir'' olarak nitelediği örtülü reklama çeşitli kanunlar tarafından yasak getirildiğini kaydeden Pektaş, örtülü reklamların yaygınlaşmasının nedenlerini, reklam yasağının veya sınırlamasının aşılmak istenmesi, reklamlara güvenilirliğin az olması, reklamların izlenme ve okunma oranlarının düşük olması ve yasal ödenti yapılmasından kaçınılması olarak sıraladı. 
     
</TEXT>
</DOC>
