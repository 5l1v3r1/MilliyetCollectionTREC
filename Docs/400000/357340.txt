<DOC>
<DOCNO> 357340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko31.html </URL>
<DATE> 2005/07/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Otomotiv ihracatında artış sürüyor... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılın ilk yarısında yüzde 38.2 oranında artarak 6 milyar 636 milyon dolara ulaştı. 
     İhracat, geçen yılın aynı döneminde 4 milyar 798 milyon dolarda kalmıştı. Haziran ayı ihracatı ise yüzde 15 ile yılbaşından bu yana aylık bazda en düşük seviyesine indi. 
     Uludağ İhracatçı Birlikleri UİB verilerinden derlenen bilgiye göre, ocak-haziran döneminde, ihracat kalemleri arasında 2 milyar 235 milyon 850 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     
     AYLIK BAZDAKİ EN DÜŞÜK ARTIŞ 
     Ocak-haziran döneminde yüzde 38.2 oranında artarak 6 milyar 636 milyon 46 bin dolara ulaşan ihracat, geçen yılın aynı döneminde 4 milyar 798 milyon 8 bin dolar olarak gerçekleşmişti. 
     Haziran ayı ihracat artışı ise yüzde 15 ile yılbaşından bu yana aylık bazdaki en düşük seviyesine indi. 
     Haziran'da yüzde 15'lik artışla 1 milyar 64 milyon 466 bin dolara yükselen ihracat, geçen yılın aynı ayında 928 milyon 408 bin dolarda kalmıştı. Bu yıl ihracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25 ve Mayıs'ta yüzde 35 oranında artış kaydetmişti. 
     
     ALMANYA'YA 1 MİLYAR DOLAR İHRACAT 
     Sektör, yılın ilk 5 ayında 13 serbest bölgenin yanı sıra 165 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 963 milyon 493 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Hollanda izledi. 
     Sektör, bu dönemde Tacikistan, Tataristan, Nijer, Orta Afrika Cumhuriyeti, Kongo ve Zaire, Mozambik, Malavi, Nikaragua, St. Kitts ve Nevis, Antigua ve Bermuda, Hollanda Antilleri, Fransız Guyanası, Filistin, Doğu Timor, Kamboçya, Brunei, Moğolistan, Fiji ve Marshall Adaları ile Mardin ve Kocaeli serbest bölgelerine ilk kez ihracat yaptı. 
     
</TEXT>
</DOC>
