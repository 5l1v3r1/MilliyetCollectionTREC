<DOC>
<DOCNO> 358493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/ekonomi/eko08.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Haber - Sen'den iptal davası 
</HEADLINE>
<TEXT>



Türk Telekom'da örgütlü Türk Haber - Sen, Telekom'un yüzde 55 hissesinin özelleştirilmesine ilişkin ihalenin iptali ve yürütmenin durdurulması istemiyle idare mahkemesinde dava açtı. Haber - Sen Genel Başkanı İsmail Karadavut, dava dilekçesini idare mahkemesine sundu. 
Karadavut, burada gazetecilere yaptığı açıklamada, Türk Telekom'un özelleştirilmediğini, yabancılaştırıldığını savundu. Karadavut konuşmasında şunları söyledi 
"22 milyon sabit telefon kapasiteli, 19 milyon aktif sabit telefon, 734 bin ADSL, 250 bin TT Net, 75 bin ankesörlü telefon, 200 bin ATM abonesi, 97 bin kilometre fiber optik kablo hattı bulunan dünyanın 13. büyük şebekesine sahip Türk Telekom, 6 milyar 550 milyon dolara, kuruluşunda ve bugünlere gelmesinde bir damla alınteri bulunmayanlar tarafından bir inat uğruna Arap sermayesine teslim edilmiştir, yani peşkeş çekilmiştir. Son 4 yılda 21 milyar dolar katma değer yaratan, sadece gayri menkullerinin değeri 4 milyar dolar olan bir kurumun satılmasının, yabancılaştırılmasının başarı olarak gösterilmesini, kabul etmemiz mümkün değildir." Karadavut ayrıca, Avrupa ülkelerinin hiçbirinin, Türkiye gibi Telekom'un yüzde 55'ini yabancıların kontrolüne vermediğini de belirtti. 

Telekom çalışanları iş bıraktı Kamu Emekçileri Sendikaları Konfederasyonu'na KESK bağlı Haber - Sen, Türk - İş'e bağlı Haber - iş, Kamu - Sen'e bağlı Türk Haber - Sen ve Birlik - Sen üyesi 5 bin Telekom çalışanı, Telekom'un özelleştirilmesine karşı eylem yaptı. Çalışanlar bu kapsamda, Telekom'un özelleştirilmesine karşı yarım gün de iş bıraktı. 5 bin kişi AKP İstanbul İl binası önünde eylem düzenledi. Eylemciler hükümeti uyararak genel grevin yakın olduğunu bildirdi. Haber - İş İstanbul 1 No'lu Şube Başkanı Levent Dokuyucu, yaptığı açıklamada, ihalenin iptali için gerekli hukuki işlemlerin yapıldığını söyledi. 


</TEXT>
</DOC>
