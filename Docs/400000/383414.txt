<DOC>
<DOCNO> 383414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonyas06.html </URL>
<DATE> 2005/10/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
History Channel, İstanbul için geliyor 
</HEADLINE>
<TEXT>

     ALPER NAKRİ Los Angeles DHA 

      ABD’nin yanı sıra aralarında aralarında Türkiye’nin de bulunduğu 70 ülkede yayınlanan The History Channel, İstanbul’un yeraltı gizemini çözmek üzere Türkiye’ye geliyor. Emre Şahin’in yönetmenliğinde 2-23 Ekim tarihleri arasında yapılacak belgesel çekimleri ve hazırlanacak üç boyutlu grafiklerle İstanbul’un yeraltındaki tarihi zenginliği History Channel ekranlarından milyonlarca kişiye ulaşacak. 
     Hollywood’dan gelecek çekim ekibi, 3 milyon dolarlık bütçeyle İstanbul’un altındaki tarihini, tüm detaylarıyla izleyicilere yansıtacak. Marmaray projesindeki tünellere inecek olan ekip, ayrıca çeşitli projeler için yapılan kazılar sırasında ortaya çıkan 3 ayrı uygarlığın yapıtlarını da görüntüleyecek. Tarih temalı kanal, Topkapı Sarayı, İstanbul Lisesi’nin altındaki tüneller, Yerebatan Sarnıcı, Ayasofya Müzesi ve adı açıklanmayan birçok mekanda çekim yapacak. 
     Montaj aşaması 2006 yılının ilk aylarında tamamlanması beklenen belgesel, dünyanın birçok ülkesinin yanı sıra Türkiye’de de History Channel’dan izlenebilecek. 70 ayrı ülkede 20 farklı dilde yayınlanan History Channel yaklaşık 200 milyon haneye ulaşıyor. 
     
     TÜRKİYE BİR HAZİNE 
     BBC, ABC, NBC, CBS, MTV, VH1, Discovery Channel, Showtime, Bravo ve History Channel gibi dünyaca ünlü kanallarla daha önce de birçok projeye imza atan Şahin, 2006 yılının sonunda da ABD, Asya ve Türkiye’yi kapsayan uzun metrajlı bir film çekmeye hazırlanıyor. Şahin, DHA’ya yaptığı açıklamada, Türkiye bir hazine. Hollywood’u buraya taşıyıp yapabildiğim kadar projemi burada gerçekleştirmek istiyorum" dedi. 
     14. Uluslararası Film Festivali’nde gösterilen ’Çanta’ filminin de yönetmeni olan Şahin, bu filmiyle Westchester Film Festivali’nde de en iyi drama ödülüne aday oldu. Beverly Film Festivali’nde de en iyi sinematografı ödülünü alan film, Beyoğlu’nun arka sokaklarında 3 kişi arasında bir çanta ile yaşanan maceraları anlatıyor. 
     
</TEXT>
</DOC>
