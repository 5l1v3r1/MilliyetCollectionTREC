<DOC>
<DOCNO> 383628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo13.html </URL>
<DATE> 2005/10/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Mbithi Seneye de Avrasya'ya katılıp, rekor kırmak istiyorum 
</HEADLINE>
<TEXT>

     27. Kıtalararası Avrasya Maratonu’nda erkeklerde birinci olan Kenyalı atlet Joseph Mbithi, ilk kez yarıştığı bu maratonu kazandığı için çok mutlu olduğunu söyledi. 
     Mbithi, AA muhabirine yaptığı açıklamada, iyi bir yarış olduğunu ifade ederek, "Zor bir parkurdu. Maratonda tavşan atletin olması benim için avantajdı. İyi bir yarış çıkardım ve birinci oldum" dedi. 
     Maraton için İstanbul’a geldiğinde birinci olacağını düşünmediğini vurgulayan Joseph Mbithi, şöyle devam etti 
     "Yarıştan önce birinci olabileceğimi düşünmemiştim. Yarışa başladığımda hedefim öndeki gruptan kopmamaktı. Belli bir kilometre geçtikten sonra ’Ben bu yarışı kazanabilirim’ dedim ve sonuçta kazandım." Mbithi, iki yıldır maraton koştuğunu, geçen yıl İtalya’da bir maratonda yarıştığını anlatarak, "Bu yıl Avrasya’dan önce 2 maraton koştum. Ocak ayında Dubai Maratonu’nda 6., mayıs ayında Viyana Maratonu’nda ise 10. oldum. Dubai’de 2 saat 11 dakika ile en iyi derecemi elde ettim" şeklinde konuştu. 
     
     "AVRASYA’DA REKOR KIRMAK İSTİYORUM" 
     Joseph Mbithi, Kıtalararası Avrasya Maratonu’na gelecek yıl yine katılmak istediğini belirterek, "Önümüzdeki yıl da bu maratona katılıp, rekor kırmak istiyorum" dedi. 
     İstanbul’u çok sevdiğini de anlatan Mbithi, "İstanbul çok güzel bir şehir. İnsanlar çok cana yakın ve konuksever. Maratona da insanların ilgisi çok iyiydi. İnsanlar sporcuları seviyor. Asya’dan Avrupa’ya koşmak da çok ilginçti. Köprüdeki manzara çok ilgimi çekti" diye konuştu. 
     
</TEXT>
</DOC>
