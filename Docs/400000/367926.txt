<DOC>
<DOCNO> 367926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/siyaset/axsiy01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'1 Mart öncesinde üç hatamız vardı' 
</HEADLINE>
<TEXT>


Amerikalı diplomat Grossman, ABD'nin hatalarını şöyle sıraladı PKK'ya karşı plansızdık, savaş sonrasını Türklerle konuşmadık, Saddam'dan kurtulmanın yararını anlatamadık. Grossman, tezkere reddedilince hissettiklerini şöyle anlatıyor "Birçoğumuz 'Bunca yıl Türkiye'de daha güçlü demokrasi ve parlamento mücadelesi verdik. Tüm bunlar kendini gösterdi' diye düşündük" 

Marc Grossman anlatıyor - FIRTINALI GÜNLER 1 YASEMİN ÇONGAR 


Irak Savaşı öncesindeki Türk-Amerikan pazarlığında çok etkindiniz. 4. Piyade Tümeni'nin Türkiye üzerinden Irak'a geçmesini engelleyen TBMM kararına bakınca, ABD olarak bu müzakarelerde hatalı ya da eksik bir yan görüyor musunuz 
Öncelikle bana bu fırsatı verdiğiniz için teşekkür ederim. 
Bence herkes şunu anlamalı ki, diplomatlar olarak görevimiz, askerlerimizin hazırlıklarını desteklemekti. Asker meslektaşlarımız, Türkiye ile birlikte kuzeyden bir girişimin Saddam Hüseyin'in yenilmesine yardımcı olacağı kanısındaydılar. Sonuçta bu sağlanamadı. 
Bu süreçten çıkardığım birkaç dersi sıralayabilirim. 
İlk olarak, Amerikalıların PKK sorunuyla daha önceden ve çok daha aktif biçimde ilgilenmesi gerekirdi diye düşünüyorum. Bence biz, 1980'ler ve 1990'larda Türkiye'nin PKK'yı yenmesinde muazzam bir rol oynadık. Ancak 4. Piyade Tümeni'nin Türkiye üzerinden Irak'a geçmesi için müzakere ederken, Irak'ta PKK'ya karşı ne yapacağımız konusunda daha ayrıntılı bir plan ortaya koyabilirdik. Bu, Türklerin kaygılarını hafifletebilirdi. 
İkincisi, savaş sonrası planlarımızda daha spesifik olabilmeliydik. Türkiye'de tüm askeri ve sivil yetkililere savaş planını ayrıntılarıyla anlatmıştık. Ancak savaş sonrasını daha fazla konuşmalıydık. 
Üçüncüsü, demokratik ve müreffeh bir Irak'ın Türkiye'ye sağlayacağı yararları çok daha yüksek sesle dile getirmeliydik ki, Türk halkı bu konuda kendisini bu kadar dışlanmış hissetmesin. 
Müzakerelerle ilgili Türk tarafına öğüt verebilecek durumda değilim, ama bunlar kendi adıma çıkardığım dersler. 

TSK, bütün savaş planlarını biliyordu 
Pentagon'un Türk Silahlı Kuvvetleri'ni gözardı edip hükümetle işi bağlamaya çalıştığı ve dönemin dışişleri bakanı Colin Powell'ın bu süreçte bir kez bile Türkiye'ye gitmemekle hata yaptığı eleştirileri var... 
Bu görüşlere saygılıyım, ama Türk askerleriyle yeterince konuşmadığımız yanlış. Bu süreçte bizim ve Pentagon'daki meslektaşlarımızın en iyi yaptığı iş, Türk askerlerini savaş planı konusunda bilgilendirmekti. Esasen Türkler, savaş planını ilk öğrenenler arasındaydılar. Powell'ın ziyaret etmemesine gelince, TBMM'nin kararının böyle bir ziyaretle değişeceği kanısında değilim. 

TSK, Irak operasyonunu bütün ayrıntılarıyla önceden biliyor muydu 
Kesinlikle evet. 

1 Mart sonucunu evde öğrendim 
1 Mart'ta tezkerenin reddedildiğini duyunca ilk tepkiniz ne oldu 
Cumartesiydi, evdeydim. Dışişleri Operasyon Merkezi arayıp bildirdi. Bakan Powell'ı da onların aradığını sanıyorum. Hepimiz şaşırdık. Şunu vurgulamalıyım ki, Başbakan Erdoğan sözünü tutmuş, tezkereyi TBMM'ye götürmüştü. Parlamento reddedince şaşırdık ve hayal kırıklığımızı ifade ettik. Ama o günkü açıklamamızı hatırlarsanız, "Türkiye bir demokrasidir ve parlamentosu kararını vermiştir" minvalindeydi. 
Verdiğimiz tepkiye çok dikkat ettik bu konuda heyecanlı davranmamaya kararlıydık. Birçoğumuz içinden şunu geçirdi "Bunca yıl Türkiye'de daha güçlü bir demokrasi ve daha güçlü bir parlamento için mücadele ettik. Ve işte şimdi bunlar kendisini gösterdi " 

Müzakereler sırasında, sonuçta "ret" çıkacağını hiç düşünmüş müydünüz 
Başından beri bu işin bizim için kolay olmadığının, ama esasen Türk hükümeti, parlamentosu ve halkı için çok zor olacağının farkındaydım. Müzakerelerin onca zaman alması ve hem Türk, hem Amerikalı yetkililerin onca titiz çalışması bile bunun yokuş yukarı bir mücadele olduğunu gösteriyordu. 
Müzakarelerin bittiği ve nihayet anlaşma sağladığımız noktada, evet, tabii "kabul oyu" bekliyorduk. Ama o noktaya gelmemiz öyle uzun sürdü ki, bu bence herkesin işin zorluğunu anlamasından kaynaklıydı. 

Önemli olan TSK değil, Gül'ün tutumuydu 
Dönemin savunma bakan yardımcısı Paul Wolfowitz, Türk generallerinin tezkerenin kabulü yönünde nüfuz kullanmamasından yakınmıştı. Sizce TSK, tezkerenin kabulü için çalıştı mı 
Bu sorunun yanıtını bilmiyorum. Benim oturduğum yerden bakınca, önemli olan Başbakan'ın ne yaptığıydı. 
Adil olup şunu söylemeliyiz Bizler, son 68 yıldır, Türk hükümetiyle ilişkimizi, karar süreçleri bakımından, bir sivil kurumla ilişki çerçevesinde götürme çabasındaydık. Dolayısıyla benim bütün odağım, Türk başbakanının ne yaptığıydı. Türk askeri ile nasıl bir ilişki kuracağı da, Türk başbakanı her kim ise ona kalmış bir şey. 

Türk hükümeti ve biz, TBMM'yi ikna edemedik 
Tezkerenin reddini kaçınılmaz sayanlar olduğu gibi, 1 Mart'a adeta "yol kazası" gibi bakanlar da var. Sizce hangisiydi 
Ben, bu sonucu, Türk ve Amerikan hükümetlerinin, ikisinin birden, Türk parlamentosunu ikna etmedeki başarısızlığı sayıyorum. Ne bir fazla, ne bir eksik. 

ABD Savunma Bakanı Donald Rumsfeld, 4. Piyade Tümeni'nin Türkiye'den geçirilememesinin Irak'taki isyanı güçlendirdiği görüşünde haklı mı 
Olan oldu ve sonuçlarıyla ilgili çok görüş var. Oysa ileriye bakmalıyız. Bence eğer askerimiz Irak'a Türkiye üzerinden girebilseydi, bunun gidişata olumlu etkisi olabilirdi. Ama geriye dönüş yok. Şimdi yapmamız gereken, Türk halkını, başarılı bir Irak'ın kendi çıkarına olduğu ve buna yatırım yapması gerektiğine ikna etmek. Burada parasal değil, siyasi yatırımdan söz ediyorum. 

PKK'ya karşı eylem 'çuval'ın panzehiridir 

Grossman, diplomaside 29 yılın ardından özel sektöre geçmekten memnun. Eski söyleşilerimizdekine kıyasla çok daha rahat konuşuyor. Yine de bazı sorularda, sözlerini daha bir tarttığını, resmi söylemden uzaklaşmamaya özen gösterdiğini hissediyorum. Özeleştiriye en yatkın olduğu konu ise Irak'taki PKK varlığı. 
"4 Temmuz 2003'te, Süleymaniye'de Türk askerlerinin kafasına ABD askerlerince çuval geçirilmesinin Türk halkında ve TSK'da yarattığı tepki nasıl giderilebilir " diye soruyorum. Düşünüp tek bir cümleyle yanıtlıyor "Bence Amerikan hükümetinin bu konuda yapabileceği en önemli şey, PKK'ya karşı daha fazla eylemdir." 

En çok Powell didindi 
"Çuval" olayını Güney Carolina eyaletinde tatildeyken, Türkiye'nin Washington Büyükelçisi Faruk Loğoğlu'nun kendisini arayıp yardım istemesiyle öğrenmiş Grossman. O andan itibaren krizi çözmek için sürekli devredeymiş. Ama, "Çözüm için en çok didinen Bakan Powell'ın kendisiydi" diye özellikle belirtiyor. 
Peki, bu olayın, TSK'nın ABD'ye güvenini kalıcı biçimde sarsmasından kaygılı mı 
"Hayır" diyor ve açıklıyor "Tabii, olayın Türk ordusu ve halkı üzerindeki etkisini azımsamıyorum. Ama 2005 yazında, bu olayın h l hafızalarda olduğundan emin olsam da, Türk ve Amerikan askerlerinin, subaylarının ve liderlerinin bugün geleceğe ilişkin kararlarını, 4 Temmuz 2003'te ne olduğuna dayandırmayacaklarını sanıyorum." 

'Desteğimizin değeri artık bilinmiyor' 

Grossman'ın özeleştirisinde ilk unsurun PKK olması kadar, "PKK'nın yenilmesinde ABD'nin 1980 ve 1990'lardaki muazzam katkısını" hatırlatma gereği duyması da önemli. Bu hatırlatmasına takılıp, "Türk halkı durumu böyle mi algılıyor sizce " diye soruyorum. 
İç çekerek, "Türk halkı, Abdullah Öcalan'ın yakalanmasına kadarki sürede desteğimizin değerini anladı. Ancak Öcalan yakalanınca, konu uzun süre gündemde alt sıraya indi. Türk halkı, ABD'nin PKK'ya karşı desteğinin önceleri çok farkındaydı son birkaç yılda artık öyle değil" diyor. 
Ve kararlı bir tonda ekliyor "Umarım ki Türk halkı, PKK'yı 1997'de 'terörist örgütler' listesine alanın, PKK'yı terörist ilan etmesi için AB'ye baskı yapanın, PKK adını değiştirince, KADEK'i de terörist ilan edip AB'ye değişikliğe aldanmamasını söyleyenin ABD olduğunu unutmaz." 
Ben, "ABD'nin K. Irak'ta PKK'ya karşı operasyon yapmaması, Türk halkının eski yıllardaki Amerikan desteğinin kadrini bilmesini önlemiyor mu " deyince, Grossman'ın yanıtı net "Kesinlikle evet." 

'Perde arkası'nda neler oldu 

ABD'nin en parlak diplomatlarından sayılan Marc Grossman, aynı zamanda Türk-Amerikan ilişkileri konusunda da en fazla çalışmış olanlardan biri. Türkiye'yi siyasi sınıfı, sivil-askeri bürokrasisi, iş dünyası ve sivil toplumu ile yakından tanıyor. 
Grossman, 29 yıllık diplomasi kariyerini kısa süre önce noktaladı ve başkanlığını eski ABD savunma bakanlarından William Cohen'ın yaptığı "The Cohen Group" adlı danışmanlık şirketinin Başkan Yardımcısı oldu. 
Grossman'ın, ABD'nin Ankara büyükelçiliğinin iki numarası 1989-1992 olarak başlayan Türkiye deneyimi, daha sonra Ankara büyükelçisi 1994-1997 olarak sürdü. Ardından, Dışişleri bünyesinde sırasıyla bakan yardımcılığı, personel genel müdürlüğü ve siyasi işlerden sorumlu kıdemli müsteşarlık 2001-2005 görevlerinde bulundu. 
ABD Dışişleri'nin 3 numarası iken emekliye ayrılan Grossman ile, Türk-Amerikan gündemini, PKK, Irak, AB meselelerini, 1 Mart tezkeresi ve 28 Şubat sürecinin perde arkasını, Türkiye'nin ve Türkiye'ye stratejik bakışın son 15-20 yıldaki evrimini konuştuk. 
4 bölüm halinde yayımlayacağımız söyleşi, 18 Temmuz ve 1 Ağustos tarihlerinde, toplamı 3 saate yakın iki ayrı seansta gerçekleşti. 

YARIN PKK'ya karşı eylem, Kürt devleti ve Kerkük 


</TEXT>
</DOC>
