<DOC>
<DOCNO> 399981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko52.html </URL>
<DATE> 2005/12/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
BDDK Başkan Bankaların bilançoları en şeffaf bilanço 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, ''Yapı Kredi bilançosunda son dönemde yaşanan gelişmeler, alıcı ile satıcı grupların bazı kalemler üzerindeki ayarlamalarından, yanı karşılık ayırmalarından kaynaklanmaktadır'' dedi. 
     Bilgin, AA muhabirinin, Yapı Kredi Bankası'nın 9 aylık bilançosu ile ilgili sermaye yeterliliği konusundaki tartışmalara ilişkin sorusu üzerine, Yapı Kredi Bankası'nın sermaye yeterlilik rasyosunun hiçbir dönemde, her zaman üzerinde önemle durdukları yüzde 8'in altına düşmediğini, yüzde 10'un altına dahi inmediğini söyledi. 
     Hem yerinde hem uzaktan denetimlerde izledikleri rasyonun yüzde 10'un altına inmediğini belirten Bilgin, şunları söyledi 
     ''Ama Yapı Kredi bilançosunda son dönemde yaşanan gelişmeler, 30 Eylül bilançosu, alıcı ile satıcı grupların bazı kalemler üzerindeki ayarlamalarından yani karşılık ayırmalarından kaynaklanmaktadır. Örneğin Fiskobirlik olayı, yaz aylarında Danıştay'ın aldığı bir karar sonucunda yaklaşık 450 trilyon lira civarında bir ayarlama yapılmıştır. Örneğin, gayrimenkullerle ilgili ekspertizler ancak bitmiştir ve bu değerlendirmeler dikkate alınmıştır. Bunun dışındaki ayarlamalar da bence Koç Grubu ile Çukurova Grubu'na sorulması gereken karşılıklardır.'' Yapı Kredi'nin 30 Eylül tarihli bilançosunda yüzde 3.5'lik bir rasyonun hesaplandığına işaret eden Bilgin, ancak bilançonun açıklandığı tarihte, yani geçen hafta Turkcell olayının neticelenmesiyle zaten rasyonun yüzde 8'in üzerine çıktığını vurguladı. 
     
     ''BİZ HER ZAMAN GAYET RAHATIZ'' 
     Tevfik Bilgin, ''Dolayısıyla biz her zaman gayet rahatız. Önemli olan böyle büyük bir bankanın, 17 milyar dolarlık bir bankanın bir şekilde sağ salim güvenli bir limana çekilmesidir'' dedi. 
     BDDK Başkanı Bilgin, konunun banka bilançolarında şeffaflık konusunda soru işaretlerine yol açtığına ilişkin yorumlarla ilgili şunları söyledi 
     ''Şeffaflığı bir camın önü ve arkası olarak algılıyorsanız, Türkiye'de hiçbir kurum o kadar şeffaf olamaz. Ama şuna emin olunuz, Türkiye'de kurumlar arasında veya finans sektörü arasında en şeffaf kurumlar bankalardır. Emin olarak söylüyorum, bankaların bilançosu tüm şirketlerin bilançoları arasında en şeffaf olan bilançolardır. 
     Şu anda sistemde 47 banka var. 46'sını lütfen bir yere koyun, Yapı Kredi'yi bir yere koyun. Ben göreve geldiğimden bugüne Yapı Kredi'nin ayrı değerlendirilmesi gerektiğini söyledim. Devamlı söylemlerimde bunun çözülmesi gerektiğini söyledim. Şu anda bu sorunun halledilmesinden sonra Yapı Kredi'yi de diğer 46 banka ile birlikte değerlendirebilirsiniz. Aynı şeffaflık, aynı sağlamlık, aynı gelecek beklentimiz, bütün bankalarımız için geçerlidir.'' Bilgin, Pamukbank konusundaki bir soru üzerine de, Pamukbank ile ilgili o tarihte görevde olmadığı için bir değerlendirme yapmayacağını ifade ederek, ''Fon'a alınma gerekçelerini size sıralayabilirim ama konuşmam, değerlendirme yapmam yanlış olur'' diye konuştu. 
     
</TEXT>
</DOC>
