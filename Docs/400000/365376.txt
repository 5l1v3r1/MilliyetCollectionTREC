<DOC>
<DOCNO> 365376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko27.html </URL>
<DATE> 2005/07/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sigara zammından sonra tütüncüler işlerinin açılmasını bekliyor 
</HEADLINE>
<TEXT>

     Özellikle fiyatı düşük olan sigaraya gelen yüksek oranlı zammın, gelir durumu düşük tiryakileri sarma tütüne yönelteceği bildirildi. 
     Alınan bilgiye göre, daha önce 550 bin lira olan Bafra ve Bitlis sigaralarının yüzde 172.7 oranında fiyatının artarak 1.5 milyon liraya yükselmesi, tütün satıcılarını işlerinin önemli ölçüde artacağı beklentisine yöneltti. 
     Tütün satıcıları, müşterilerinin önemli bölümünün gelir durumu düşük kişiler olduğunu, gelen yüksek zammın bu gruptaki tiryakiyi zor durumda bıraktığını ifade ederek, ''bu zamla satışlarımızı iki-üçe katlayacağımızı tahmin ediyoruz. Çünkü dargelirlinin başka çaresi yok'' dediler. 
     Gelişen teknolojinin tütün sarımını da kolaylaştırdığını, piyasadaki tütün sarma makineleri ile kolaylıkla filtreli sigara üretilebildiğini belirten tütüncüler, fiyatı en düşük olan sigaranın maliyeti ile 5 paket sarma sigara elde edilebildiğini söylediler. 
     Tütünün kilosu 7 ile 12 milyon arasında değişirken, sarma makinesi 2 milyon, 100 adet filtre ise 1 milyon liradan satılıyor. 
     
</TEXT>
</DOC>
