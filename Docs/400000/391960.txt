<DOC>
<DOCNO> 391960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko05.html </URL>
<DATE> 2005/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hükümet asgari ücrete yüzde 5 zam planlıyor... 
</HEADLINE>
<TEXT>

     Hükümetin, 2006 yılında asgari ücreti yıl başında yüzde 5, SSK ve Bağ-Kur emekli aylıklarını da yılın ilk yarısında yüzde 2.5, ikinci yarısında da yüzde 2.5 olmak üzere kümülatif olarak yüzde 5.1 oranında artırmayı planladığı ortaya çıktı. 
     Hükümetin 2006 yılı ekonomik programından emeklilere ve asgari ücretlilere kötü haber çıktı. Sosyal güvenlik sistemiyle ilgili 2006 yılı dengeleri oluşturulurken ve bu kuruluşlara bütçeden yapılacak transferlerin tutarı belirlenirken, SSK ve Bağ-Kur emeklilerine ocak ve temmuz aylarında yüzde 2.5 oranında olmak üzere kümülatif olarak yüzde 5.1 oranında zam yapılacağının esas alındığı bildirildi. 
     2006 Yılı Programında yer alan bilgilere göre, sosyal 
     güvenlik kuruluşlarının bu yıl 39.1 milyon YTL olarak gerçekleşmesi tahmin edilen gelirlerinin gelecek yıl 45.7 milyon YTL’ye, toplam giderlerinin ise 58.8 milyon YTL’den 64.6 milyon YTL’ye çıkacak. Sistemin bu yıl 19.7 milyon YTL olarak tahmin edilen açığının ise gelecek yıl 18.9 milyon YTL’ye düşmesi öngörülüyor. Sistemin gelirlerinin GSMH’ye oranının yüde 8.4, giderlerin oranının yüzde 11.9 ve açığın GSMH’ye oranının da yüzde 3.5 oranında olması hedefleniyor. Bütçeden 2006 yılında sosyal güvenlik kuruluşlarına 6 milyar 750 milyon YTL’si Bağ-Kur’a, 6 milyar 750 milyon YTL’i SSK’ya, ek karşılıklar ve faturalı ödemelerle beraber 9 milyar 835 milyon YTL’si de Emekli Sandığına olmak üzere toplam 23 milyar 285 milyon YTL’yle GSMH’nin yüzde 4.3’ü oranında bütçe transferi yapılması öngörülüyor. Bunun 2006 yılı hedefi, ekonomik programda da yer alan kısa vadede sosyal güvenlik kuruluşlarına yapılacak bütçe transferlerinin GSMH’nın yüzde 4.5’ini geçmemesi hedefiyle de uyumlu olduğu kaydedildi. 
     
     ASGARİ ÜCRET ARTIŞI 

     Programda, 2005 yılında SSK’da prime esas kazanç alt sınırının asgari ücretteki artışa paralel olarak ocak ayında bir defaya mahsus olmak üzere yüzde 5 oranında, BAĞ-KUR’daki gelir basamaklarının ise ocak ayında hedeflenen 2006 yılı tüketici fiyat endeksi ve gayrisafi yurt içi hasıladaki büyüme oranına bağlı olarak yüzde 10.25 oranında artırılacağı öngörüldü. Buna göre 2006 yılında asgari ücretin yıl başında yılın tümü için geçerli olmak üzere yüzde 5 oranında artırılması planlanıyor. 
     Programda 2006 yılında emekli aylıklarının ocak ve temmuz aylarında yüzde 2.5 oranında artırılması da öngörülüyor. Buna göre SSK ve Bağ-Kur emeklilerine 2006 ocak ve temmuz aylarında yapılacak zam kümülatif olarak yüzde 5.1’e denk geliyor. 
     
     ASGARİ ÜCRET NE OLACAK 

     Hükümetin 2006 yılında yapmayı planladığı yüzde 5’lik artışa göre halen brüt 488.70 YTL düzeyinde bulunan asgari ücret 513.135 YTL’ye çıkacak. Halen 350.15 YTL olan asgari ücret ise söz konusu artışla 367.66 YTL’ye ulaşacak. 
     
     EMEKLİ AYLIKLARI NE OLACAK 

     Halen 449.8 YTL olan SSK’nın en düşük emekli aylığı 2006 yılı başında yapılacak yüzde 2.5’lik zamla 461 YTL’ye çıkacak. SSK emeklilerine yılın ikinci yarısında yapılacak yüzde 2.5’lik zammın ardından da en düşük emekli aylığı 472.5 YTL olacak. En yüksek SSK emeklisi aylığı ise yüzde 2.5’lik zamla birlikte ocak ayında 805.2 YTL’den 825.3 
     YTL’ye, temmuz ayında yapılacak 2.5’lik zamla da en aylığı 845.9 YTL olacak. 

ANKA 

     
</TEXT>
</DOC>
