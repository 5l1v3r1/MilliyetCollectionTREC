<DOC>
<DOCNO> 385921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/ekonomi/eko01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koşullar oluşunca Merkez faizi indirdi 
</HEADLINE>
<TEXT>


Merkez Bankası AB ile müzakerelere başlanması ve çekirdek enflasyondaki iyileşmeye paralel olarak faizleri indirdi. Ancak petrol fiyatlarının yarattığı risklere ve hizmet sektöründeki katılığın devam ettiğine dikkat çekti 

Finans atölyesi - SONGÜL HATISARU 

Avrupa Birliği ile müzakerelerin başlaması ve çekirdek enflasyon göstergelerindeki iyileşmeden ikna olmuş görünen Merkez Bankası ekim toplantısının ardından faizleri çeyrek puan düşürdü. Merkez gecelik borçlanma faiz oranını çeyrek puan azaltarak yüzde 14.25'den yüzde 14.00'e, borç verme faiz oranı da yüzde 18.25'den yüzde 18.00'ye çekti. 
Diğer vadelerde 1 haftalık borçlanma faiz oranı yüzde 14.25'den yüzde 14.00'e çekildi. Ayrıca para piyasasında saat 16 00-16 30 arasındaki geç likidite penceresi uygulamasında borç verme faiz oranı yüzde 22.25'ten yüzde 22'ye çekildi. Yüzde 5 olan borçlanma faiz oranı ise değiştirilmedi. Merkez Bankası, kısa vadeli faizleri en son 9 Haziran'da yine çeyrek puan indirmişti. Merkez dün yaptığı indirimle gecelik borçlanma faizini toplam 4 puan düşürmüş oldu. 

Piyasaya etkisi sınırlı oldu 
Piyasada 50 baz puanlık bir indirim beklentisinde olanlar azımsanmayacak bir oranda bulunduğu için kotasyon indiriminin etkisi gözlenmedi. 
Önceki gün yüzde 14.78 seviyesinde seyreden gösterge 9 Mayıs 2007 vadeli tahvilin faizi 0.10 puanlık azalışla yüzde 14.68'ye geriledi. Faiz indirimi ile gecelik vadede borçlanma maliyeti yüzde 15.30'dan yüzde 15.02'ye geriledi. Mevcut durumda bono piyasasında gösterge faizler fonlama maliyetinin altında bulunuyor. 

Aşağı yön kuvvetli 
Merkez Bankası'nın enflasyon görünüm raporunda, önümüzdeki dönemde kısa vadeli faizlerin yönünün aşağı olma olasılığının yukarı olma olasılığından daha fazla olduğu belirtilerek, "Enflasyon eğiliminin halen yüksek olmasının, hizmet enflasyonundaki katılık ve petrol fiyatlarının ikincil etkilerine ilişkin belirsizliklerin, söz konusu yön hakkındaki ifadenin net bir şekilde ortaya konulabilmesini engellemektedir" denildi. 

Borsa bankalarla yükseldi 
Döviz kuru ise 1.3450 seviyesi ile önceki günkü düzeyine yakın seyretti. Piyasa profesyonelleri yılın geri kalanında 50 - 75 baz puanlık yeni bir faiz indirimi beklentisinde. 
Ayda iki defa yapılan beklenti anketinin ekim ayı birinci dönem sonuçları yıl sonunda yüzde 13.31 basit faiz beklentisi olduğunu gösterdi. Sabah seansında faiz indirimine hiç tepki göstermeyen borsa ise ikinci seansta özellikle Akbank ve İş Bankası C hisselerine gelen alımlarla günü 534 puanlık yükselişle 34.040 seviyesinden kapattı. 

MB Müzakerelerin başlaması olumlu ancak riskler de var Son 3 aydır faiz indiriminde çekince gösteren Merkez Bankası MB , Avrupa Birliği ile müzakere sürecinin başlangıcına yönelik belirsizliklerin ortadan kalkmasının, enflasyon bekleyişlerindeki olumlu eğilimi desteklediğini bildirdi. 
Banka "Eylül ayı Enflasyonu ve Görünüm" başlıklı raporunda, enflasyondaki düşüş sürecindeki yavaşlamanın, "hizmet enflasyonundaki katılıklar ve yüksek petrol fiyat artışları" ile açıklanabildiğini bildirdi. 

Hizmetteki katılık 
Hizmet fiyat artışının 2006 enflasyonuna 3 puana yakın katkı yapmasının beklendiği ifade edilen raporda MB, "Sadece hizmet grubundaki fiyat artışlarının 2006 yılı enflasyonuna 3 puana yakın katkı yapmasının beklenmesi nedeniyle, sözkonusu gruptaki fiyat gelişmelerinin önümüzdeki dönem enflasyonu açısından ihtiyatla izlenmesi gereği devam etmektedir" dedi. 
Petrol fiyatlarının öngörülemeyen seyrinin 2006 enflasyonu üzerinde belirsizlik oluşturmaya devam ettiğini ancak ikincil etkileri belirginleşmediği sürece petrol fiyatlarından kaynaklanan fiyat artışlarına tepki vermeyeceğini kaydetti. 

Eximbank da faiz indirdi ANKARA AA 
Türkiye İhracat Kredi Bankası Türk Eximbank , kısa vadeli YTL ihracat kredilerinde faizleri 1 puan indirdi. Bu yıl kredi faizlerinde 6. kez indirim yapan Eximbank, ihracatçılara, yüzde 9-13 arasında değişen faizlerle kredi kullandıracak. 
Genel Müdür Ahmet Kılıçoğlu, yaptığı açıklamada, ülke ekonomisinde devam eden olumlu gelişmelerin yanı sıra AB ile tam üyelik müzakere sürecine girilmiş olmasının uluslararası finans piyasalarından Türkiye'ye kaynak girişini hızlandırdığına işaret etti. Türk Eximbank'ın mali bünyesinin sağlamlığı sonucunda ortaya çıkan banka k rlılığının, özellikle ihracatçıların serbest rekabet gücünü desteklemek amacıyla kullanılması prensibi doğrultusunda kısa vadeli YTL kredi faizlerinde 1 puan indirim kararı aldıklarını açıklayan Ahmet Kılıçoğlu, bu yıl, faizlerde 6 defada toplam 7 puan indirim gerçekleştirdiklerini kaydetti. 
Buna göre, Türk Eximbank, ihracat sektörüne, yüzde 9-13 arasında değişen faizlerle kısa vadeli YTL kredisi kullandıracak. Banka, bu yılbaşından itibaren 2.7 milyar dolar tutarında kredi kullandırırken, 3.1 milyar dolar tutarındaki ihracatı da sigorta kapsamına aldı. Kılıçoğlu, sektöre desteğin 5.8 milyar dolara ulaştığını belirtti. 


</TEXT>
</DOC>
