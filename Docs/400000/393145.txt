<DOC>
<DOCNO> 393145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo25.html </URL>
<DATE> 2005/11/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şenes Erzik İsviçre maçının hakeminin değiştirilmesi doğru bir karar 
</HEADLINE>
<TEXT>

     UEFA Asbaşkanı Şenes Erzik, 2006 Dünya Kupası Avrupa Elemeleri play-off baraj rövanşında Türkiye'nin İstanbul'da İsviçre ile yapacağı karşılaşmanın hakemlerinin değiştirilmesini memnuniyetle karşıladığını söyledi. 
     UEFA İcra Kurulu toplantısı için bulunduğu Malta'dan, dün akşam TRT1'de yayınlanan FutbolVizyon adlı programa telefonla bağlanan Erzik, hakem üçlüsünün değiştirilmesiyle ilgili komplo teorileri üretmenin yanlış olacağını ifade ederek, ''Ben kararı doğru buluyorum'' dedi. 
     Maç için ilk açıklanan İspanyol hakem Luis Medina Cantalejo'yu çok iyi tanıdığını ve Cantalejo'ya çok güvendiğini ifade eden Erzik, şunları söyledi 
     ''Fenerbahçe, FC Schalke 04 maçında aldığı kararların, iki kırmızı kartın da doğru olduğuna inanıyorum. Dolayısıyla böylesine başarılı, düzgün bir insanın böyle bir maça, hemen akabinde, hem de aynı ülkenin milli takımının maçına atanmasının doğru olmayacağı inancındayım.'' Fenerbahçe Şükrü Saracoğlu Stadı'nda 16 Kasım Çarşamba günü oynanacak Türkiye-İsviçre karşılaşmasını, yapılan değişiklikle Belçikalı hakem Frank De Bleeckere yönetecek. 

     
</TEXT>
</DOC>
