<DOC>
<DOCNO> 386931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo01.html </URL>
<DATE> 2005/10/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Nihat'ın Real'deki geleceği belirsiz... 
</HEADLINE>
<TEXT>

     Şenhan Bolelli 

A Milli Futbol Takımı maçının ardından dün San Sebatian’a gelen ve bugün Real Sociedad ile antremana çıkan Nihat Kahveci, Real Zaragoza ile yapacakları maçtan puan almak zorunda olduklarını söyledi. 
     Oynadıkça kendine güveninin ve neşesinin geldiğini kaydeden Nihat, transfer iddialarına yönelik olarak, "Ben profesyonelim ve Real ile kontratım var. Henüz hiçbir şeye karar verilmedi. Herkesin sözleşmemi yenilememi istediğini biliyorum. Ama bunun için anlaşma sağlanması gerekir. Benim ve kulüp için iyi olmalı, henüz konuşuyoruz" açıklamasında bulundu. 
     Basın toplantısı düzenleyen Nihat, ligin geride kalan 6 haftasında deplasmanda puan alamayan Real Sociedad için, "Sadece evde kazanmak yeterli değil, deplasmanda da puan almalıyız. İyi oynarsak, bir şeyler alabiliriz" dedi. 
     Bu arada Nihat, takım arkadaşı Kovaçeviç’in annesinin hastalığı nedeniyle kötü günler geçirdiğini kaydederek, Sırp futbolcuyla telefonda konuştuğunu söyledi. 
     Bu akşam geç saatlerde San Sebatian’a döneceği belirtilen Kovaçeviç’in, oynamayı istemesi halinde kadroya alınacağı teknik direktör Amorrortu tarafından açıklandı. Nihat, Kovaçeviçli veya onsuz, ne olursa olsun Real Sociedad’ın çıkıp elinden gelen en iyisini sahada yapacağını söyledi. 
     Real Sociedad, pazar günü deplasmanda yapacağı maçta şimdiye kadar evinde kaybetmeyen Zaragoza önünde puan arayacak. 
     
</TEXT>
</DOC>
