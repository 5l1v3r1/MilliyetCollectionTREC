<DOC>
<DOCNO> 372722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun01.html </URL>
<DATE> 2005/08/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Gökten dolar yağdı 
</HEADLINE>
<TEXT>

     Küba'da, dolarlar havada uçuştu... Bankadan çaldığı 980 bin doları, bir binaya çıkarak aşağıya saçan 44 yaşındaki sabıkalı, kaçmaya çalışmadı ve teslim oldu. 
     Küba'nın başkenti Havana, önceki gün olağandışı bir olay yaşadı... Rios Mendez adlı sabıkalı, çevresi tarafından dışlanınca kendisini sevdirmek için çok ilginç bir yola başvurdu. 44 yaşındaki Rios, 3 ay önce hapisten çıktı ve artık dürüst biri olarak yaşamaya karar verdi. Jibacoa bölgesinde bir ev kiralayan Rios, çevresi tarafından dışlandı. 
     
     Kimseyi inandıramadı 

     Çevresine karşı yardımsever biri olacağına dair söz veren Rios, kimseyi kendisine inandıramadı. Rios, adeta yıkılmıştı ve önceki gün sabah Union Bank'a gitti. Silahını veznedara doğrultan Rios, kasadaki parayı Yaklaşık 980 bin dolar aldı. Polis olayı ihbar almıştı ve bankaya doğru yola çıkmıştı. Fakat Rios'un kaçmaya niyeti yoktu. Para dolu çantayla bir binanın tepesine çıkan Rios, dolarları demet demet aşağıya doğru saçmaya başladı. Jibacoa merkezinde yaşanan bu olay, yüzlerce kişiyi sevinçten çılgına çevirdi. 
     
     Tercihi hapis. 

     Polis olay yerine ulaştığında ise paraların çoğu dağıtılmıştı. Rios sorun çıkartmadan teslim olurken, polis paraları toplayanlardan birkaç kişiyi yakalayabildi. Ancak onların üzerinden çıkan para sadece 67 bin dolardı. Dışlanmış olarak yaşamaktansa, birçok kişiyi mutlu ederek cezaevinde yatmayı tercih edeceğini belirten Rios, "Hayatımda ilk defa doğru bir iş yaptım. Benim sayemde birçok kişi, artık rahatladı. Hepsinin bana teşekkür ettiğini biliyorum" dedi. 
     
</TEXT>
</DOC>
