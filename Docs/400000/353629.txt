<DOC>
<DOCNO> 353629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun33.html </URL>
<DATE> 2005/06/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Papadopulos Ek Protokolü imzalamak tanıma ifade etmez... 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, Türkiye'nin Gümrük Birliği Ek Protokolü'nü imzalamasının tek başına ''Kıbrıs Cumhuriyeti''ni tanıma anlamına gelmeyeceğini belirterek, ancak bu yönde önemli bir adım teşkil edeceğini savundu. 
     Rum basınına göre, Brüksel'den dönüşünde Larnaka Havaalanı'nda açıklama yapan Papadopulos, ''Türkiye'nin Gümrük Birliği'nin genişletilmesini öngören protokolü imzalamaması için artık hiçbir bahanesinin bulunmadığını, protokolün imzalanmasının ise tek başına 'Kıbrıs Cumhuriyeti'nin Türkiye tarafından tanınması anlamına gelmediğini'' kaydetti. 
     Papadopulos, Türkiye'nin, ''yeterince uzun süredir protokolün imzalanmasına dair tüm belgeleri elinde bulundurduğunu ve protokolü imzalamaması için artık hiçbir sebebinin bulunmadığını'' söyledi. 
     Tasos Papadopulos, ''Sonunda Türkiye, 'Kıbrıs Cumhuriyeti'yle ilişkilerini normalleştirecek. Protokolün imzalanması tek başına 'Kıbrıs Cumhuriyeti'nin tanınması anlamına gelmez. Ancak bu yönde önemli bir adım teşkil etmektedir. Günümüzde tanınmalar sadece bir eylemle değil, bir dizi açıklama ve eylemle gerçekleşmektedir ve bu eylemlerin tamamı diplomatik ilişkilerin normalleşmesini teşkil etmektedir'' diye konuştu. 
     AB zirvesine de değinen Papadopulos, görüşmelerin hiçbirinde Türkiye konusunun ele alınmadığını ifade ederek, ''birçoklarının Türkiye konusuna, malum nedenlerle değinmekten kaçındıklarını ve yayımlanan sonuç bildirgesinde Türkiye'ye özel olarak değinilmediğini'' belirtti. 
     Papadopulos, ''bazı ülkelerde AB Anayasası hakkında tereddütlere yol açan sebeplerden birinin de Türkiye konusu olduğunu'' iddia etti. 
     
</TEXT>
</DOC>
