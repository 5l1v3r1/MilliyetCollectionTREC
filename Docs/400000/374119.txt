<DOC>
<DOCNO> 374119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo08.html </URL>
<DATE> 2005/08/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İddaa'da aslan payı devletin... 
</HEADLINE>
<TEXT>

     İlk kez geçen sezon oynanmaya başlayan ''İDDAA'' oyununda bugüne kadarki 571 trilyon liralık toplam hasılatın 44 trilyon lirası kulüplere dağıtılırken, şans oyunları vergisi olarak devletin kasasına 133 trilyon lira girdi. Hasılattan bayilerin aldığı komisyon ise 42 trilyon lira oldu. 
     Oyunun başladığı 2004 yılı Nisan ayından bugüne dek toplanan brüt 571 trilyon 74 milyar 47 milyon liralık hasılattan, devletin KDV ve şans oyunları vergisi olmak üzere aldığı para 96 trilyon 72 milyar 75 milyon 901 bin lira tutarında oldu. Şans oyunları vergisinin yüzde 10 olduğu düşünüldüğünde, devletin KDV ile birlikte alacağı rakam 133 trilyon 879 milyar 132 milyon 91 bin lira tutarı buldu. 
     
     BAYİLERİN AĞZINI SULANDIRAN KOMİSYON 
     Toplam tutar üzerinden bayilerin aldığı 42 trilyon 87 milyar 1 milyon 908 bin liralık komisyon ise hem bayilik için başvurularda patlama yaşanmasına neden olurken, bir yandan da mevcut bayiler için çok iyi bir gelir kaynağı durumuna geldi. 
     Toplam hasılattan, Futbol Federasyonu'nun yaptığı kesinti 4 trilyon 403 milyar 318 milyon 67 bin 720 lira, futbol ve sporla ilgisi bulunmayan fon ve kurumların aldığı pay ise 6 trilyon 242 milyar 332 milyon 260 bin lira tutarında gerçekleşti. 
     
</TEXT>
</DOC>
