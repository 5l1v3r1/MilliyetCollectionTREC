<DOC>
<DOCNO> 366901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/spo03.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hoş geldin İmparator' 
</HEADLINE>
<TEXT>


Galatasaray'ı eski hocası Fatih Terim, dün Florya'ya döndü. Milli Takım'ın yeni patronu, Eric Gerets ile buluştu 


Sarı - Kırmızılı takımın unutulmaz kaptanı ve üst üste dört şampiyonluk yaşatıp, UEFA Kupası'nı kucaklatan Teknik Direktörü Fatih Terim, 1.5 senelik ayrılıktan sonra Florya Metin Oktay Tesisleri'ne geri döndü. 
Yeniden Milli Takım'ın başına geçen Fatih Terim dün kurmaylarıyla birlikte Florya Tesisleri'ne giderek Teknik Direktör Eric Gerets ile tanıştı. 
Belçikalı teknik adamla sabah kahvaltısında bir araya gelen tecrübeli teknik adam, yeni sezon öncesindeki Galatasaray ile ilgili bilgiler aldı. Futbolcuların son durumunu öğrenen Fatih Terim, Gerets ile önümüzdeki günlerde de görüşmek için randevulaştı. 
Milli Takımlar Teknik Direktörü ve Başdanışmanı Fatih Terim, Florya Tesisleri'nden ayrılırken, "Galatasaray'a ziyarette bulundum. Bütün kulüpleri tek tek dolaşacağım. Yeni sezon hayırlı olsun" ifadelerini kullandı. 

Ribery'den gol siftahı 

Galatasaray'dan olaylı şekilde ayrılan Franck Ribery, yeni takımı Marsilya'nın İtalyan Lazio'yu 3 - 0'lık sonuçla geçtiği maçta takımının son golüne imzasını attı. Yıldız futbolcu sergilediği performansla taraftarlardan tam puan aldı. Bu arada Galatasaray'ın 100. yıl balosu bugün Dolmabahçe Sarayı'nda gerçekleştirilecek. Baloya Başbakan Recep Tayyip Erdoğan'ın yanı sıra Real Madrid Başkanı Perez ile Süper Lig ekiplerinin başkanlarının da katılması bekleniyor. 

Sinirler gerildi 

Süper Lig'in ilk haftasında Konyaspor ile kozlarını paylaşacak olan Galatasaray, açılış maçının hazırlıklarını dün yaptığı çift antrenmanla sürdürdü. 
Sabah idmanında taktik ağırlıklı antrenman sırasında Necati ile Tomas arasında gerginlik oldu. Çalışma sırasında Necati ile Tomas, bir pozisyonun ardından tartışırken, Teknik Direktör Gerets duruma müdahale ederek, yardımcısı Erdal Keser vasıtasıyla gerginliğin büyümesini engelledi. Gerets, antrenmandan sonra da ikiliyi barıştırdı. 
Akşam çalışmasında ise Sarı - Kırmızılılar taktik ağırlıklı çift kale maç yaptı. 


</TEXT>
</DOC>
