<DOC>
<DOCNO> 359140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas08.html </URL>
<DATE> 2005/07/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sanal iletişim ruh hastası yapıyor 
</HEADLINE>
<TEXT>

     Tuncay DAĞLI DHA 

      ÇUKUROVA Üniversitesi Tıp Fakültesi Psikiyatri Anabilim Dalı Öğretim Üyesi Prof.Dr. Mehmet Ünal, internet aracılığıyla kurulan sanal ilişkilerin insan davranışlarını olumsuz etkileyip, ruhsal sorunlara neden olduğuna dikkat çekti. 
     Ticari bağlantılar kurulması, bilimsel alışverişlerin yapılmasının yanı sıra, uzaktaki dost ve yakınlarla ses ve görsel olarak haberleşme açısından son derece hızlı bir imkan tanıyan internetin amacı dışında kullanılmaması gerektiğini belirten Prof.Dr. Mehmet Ünal, Uygar ülkelerin insanları sanal iletişimi amacına uygun kullanıyor ve ne bilgisayar, ne cep telefonu, ne de televizyon karşısında boş yere zaman geçiriyor. Cep telefonu ve internet iletişim aracı olmaktan çıkıp, bir muhabbet aracı halini alırsa bu hem maddi, hem de manevi yük getirir. Özellikle hiç tanımadığı, yüzünü bile görmediği başka şehirlerde ya da ülkelerde yaşayan kişilerle iletişim kurup, saatlerce konuşan insanlar mutlaka yalnızlık çeken, gerçek hayatta ikili ilişkileri kuramayan, eşiyle anlaşamayan ruhsal sorunlu insanlardır. Eğer sağlıklı kişiler zaman geçirmek ve eğlenmek için bile olsa bu tip kişilerle sanal bir diyaloga girerse mutlaka sorun yaşar'' dedi. 
     
     SANAL, GERÇEĞİN YERİNİ ALIYOR 
     Kendisine tedavi amaçlı gelen hastaların bir çoğunun sanal alemde başkalarıyla ilişki kurduğunu anlattığını ifade eden Prof.Dr. Ünal, özellikle evli kişilerin bu konuda ciddi problemlerle karşı karşıya kaldığını vurguladı. İşinde, evinde ve toplumsal yaşamda ikili ilişkiler kurmada zorlanan ya da eşiyle anlaşamayan kişilerin yalnızlık çekip, gerçek hayattan yalan dünyaya geçerek sanal alemde mutlu olmaya çalıştığını, bu amaçla değişik maceralara atıldığını belirten Prof.Dr. Ünal şöyle konuştu 
     Bir çok ülke insanı zaman içinde bu sorunu yaşadı ya da halen yaşıyor. Bizim ülkemizde de bu olay yeni olduğu için halen yoğun şekilde bu tür sanal ilişkiler kuruluyor. İnsanlar deniz aşırı ülkelerde örneğin Çin’de ya da Kanada’da yaşayan kişilerle iletişim kurup, sorunlarını paylaşıyor ya da onlarla toplumun kabul etmediği, gelenek ve göreneklere sığmayan sapık eğilim ve ilişki içine giriyorlar. Bu da gerçek hayatta kurulabilecek insan ilişkilerinin kopmasına neden oluyor ve sanal alem ileriki dönemde gerçeğin yerini alıp ruh hastası yapıyor. Bunun yanında sanal alemde tanışılan ruhsal sorunlu kişilerle ileri boyutta ilişki kurulduğunda bu kişilerden kopmak zor oluyor. Gece gündüz aranıp rahatsız edilenler, ya da karşıdakinin bunalıma girip intihar edeceğini söylemesi ile paniğe kapılıp ne yapacağını şaşıranlar var. Bunun yanında evli kişilerin eş ve çocukları bu ilişkinin boyutunu merak edip, neden böyle bir ilişki kurulduğu ya da ne anlam taşıdığı gibi düşüncelere ve kuşkuya kapılıyor, tartışmalar yaşanıyor. Tüm bu olumsuzlukların yaşanmaması için iletişim araçları amacında kullanılmalı e-mail, chat ya da mesaj yoluyla kurulan sanal ilişkiden kaçınılmalıdır.'' 
     
</TEXT>
</DOC>
