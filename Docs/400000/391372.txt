<DOC>
<DOCNO> 391372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun40.html </URL>
<DATE> 2005/11/01/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Talat, ABD ziyaretini değerlendirdi 
</HEADLINE>
<TEXT>

     KKTC Cumhurbaşkanı Mehmet Ali Talat, ABD ziyaretinin Güney ve Kuzey Kıbrıs başta olmak üzere birçok çevrede yankı uyandırdığını ifade ederek, "ziyaretin sembolik hedefine ulaştığını" bildirdi. 
     ABD temaslarını tamamlayan KKTC Cumhurbaşkanı Talat, New York'taki Türkevi'nde düzenlediği basın toplantısında, temasları hakkında değerlendirmelerde bulundu ve gazetecilerin sorularını cevaplandırdı. 
     ABD ziyaretinin ABD Dışişleri Bakanı Condoleezza Rice'ın daveti ile başladığını, BM Genel Sekreteri Kofi Annan ile görüşme talebinin ise kendilerinden geldiğini ifade eden Talat, "bu arada başka temaslarda da bulunduklarını" söyledi. 
     Talat, "Görüştüğümüz Kongre üyelerine ve birkaç düşünce kuruluşunda yaptığımız konuşmalarda Kıbrıs Türk halkının duruşunu, politikasını, hükümetin, Cumhurbaşkanlığının tavrını anlattık. Dün de Harvard Üniversitesi'nde bir konferansa katıldık. Bütün temaslarımız oldukça güzel geçti, pozisyonumuzu gayet anlaşılır bir şekilde ifade ettiğimizi izlenim olarak aldık" dedi. 
     ABD'deki temasları sırasında yaptığı iki önemli görüşmenin ayrıntılarını veren Talat, ABD'nin, "Kıbrıslı Türklerin defalarca tekrarlanan çözüm yanlısı ve Kıbrıs sorununu bitirme yanlısı" tutumunu takdir ettiğini ifade ederek, sembolik yanı oldukça güçlü bir davet olduğunu söyledi. 
     Talat, "Nitekim bu davet birçok çevrede yankı yaptı. Güney Kıbrıs'ta da Kuzey Kıbrıs'ta da epeyce yankı yaptı. Demek ki esas olarak sembolik hedefine ulaştı" diye konuştu. 
     Rice ile görüşmesinin içeriği ilgili olarak da Talat, şunları söyledi "Kıbrıs Türkü'nün izolasyondan kurtarılması kesinlikle bir gerekliliktir ve bu gereklilik, ABD tarafından da algılanmaktadır. Ancak pratik olarak atılacak adımlar konusunda hem çalışmaya, hem zamana, hem de uluslararası ortamın oluşmasına ihtiyaç vardır. Bu olgunlaşma sürecini hep birlikte yaşayacağız. Biz çalışacağız, anlatmaya devam edeceğiz, açılımlarımızı sürdüreceğiz, yeni oluşturulan bu politikamızın çeşitli alanlarını dolduracağız, genişleteceğiz ve izolasyonların kaldırılması çabalarımızı da çeşitli alanlarda sürdüreceğiz" 
     
     İZOLASYONLARIN KALDIRILMASINDA ABD ÖNCÜ 
     İzolasyonların kaldırılması konusunda ABD'nin öncü bir rol oynadığını belirten Talat, "ABD, Kıbrıs sorunu ile yakından ilgilendiği ve bu sorunu yakından bildiği için konuya en vakıf ülke durumunda ve adım adım izolasyonların kaldırılması konusunda yapılabilecek ne varsa gerçekleştirileceğini Rice da ifade etti, biz de bunları bekliyoruz" dedi. 
     Rice ile daha ziyade izolasyonların kaldırılması üzerinde durduklarını, BM Genel Sekreteri Kofi Annan'la görüşmede ise birkaç husus üzerinde durduklarını ifade eden Talat, BM'nin tekrar bir inisiyatif alması taleplerini ortaya koyduklarını kaydetti. 
     Görüşmede referandum sonrasında BM'nin bir süre hareketsiz durmasının anlaşılabilir olduğunu ifade ettiklerini söyleyen Talat, "Ancak bugün artık AB sürecinin de başladığına ve Kıbrıs sorununun bu süreci rayından çıkarma potansiyeli bulunduğuna da dikkati çekerek BM'nin artık sessiz kalmayarak bir inisiyatif alması gerektiğini anlattık" diye konuştu. 
     Kıbrıs sorununa ancak Annan Planı zemininde bir çözüm bulunabileceğini ifade ettiklerini kaydeden Talat, görüşmede, Annan'ın Kıbrıs Raporu'ndaki teklifiyle gündemlerine giren izolasyonların kaldırılması konusunun da ele alındığını kaydetti. 
     Genel Sekreter'in raporunun Güvenlik Konseyi'nde görüşülmemiş olmasının ciddi bir haksızlık olduğunu da Annan'a anlattıklarını belirten Talat, raporda yer alan izolasyonların kaldırılması için yapılabilecek birçok şeyin olduğunu, Genel Sekreter'in de, tek tek ülkelerin de bu konuda bir inisiyatif ortaya koyabileceğini anlattıklarını ifade etti. 
     
     BM SÜRECİNDE HAZIRLIKLAR 
     Annan'ın, Kıbrıs sorununun çözümünün gerekliliğinin farkında olduğunu ifade ettiğini belirten Talat, yeni bir süreç başlatma konusunda Annan'ın tek endişesinin ise ikinci bir başarısızlık ihtimali olduğunu kaydetti. Annan'ın iyi bir hazırlık yaptıktan ve iki tarafın da çözüme bağlılığını teyit ettikten sonra süreci başlatacağını belirttiğini söyleyen Talat, "Dolayısıyla bir süre daha BM sürecinde hazırlıkların yapılacağı anlaşılıyor" dedi. 
     Kıbrıs'ta izolasyonların kaldırılması konusunda Ada'da yapılan iki sembolik eylemin öneminde de dikkat çeken Talat, her iki eylemde de BM Genel Sekreteri'ne mektup gönderildiğini ve izolasyonların kaldırılmasının istendiğini hatırlattı. 
     Talat, "Sanıyorum ki sivil toplumun başardığı politika ve iktidar değişikliği Kıbrıs'ta ciddi bir boyut kazanarak bu kez Kıbrıs Türk halkının haklarını elde etmesi konusunda harekete geçiyor. Bu ve bundan sonraki sivil hareketlenmeler oldukça etkili bir iz bırakacaktır. Bu yüzden toplumsal olarak topyekün çalışmak zorundayız" dedi. 
     Öte yandan bu süreçte en büyük müttefiklerinin Türkiye olduğuna işaret eden Talat, "AB sürecinin Kıbrıs sorunun çözümünü önemli ölçüde etkileyeceği gerçeğinden hareket edecek olursak, işbirliği içinde bu mücadeleyi, özellikle izolasyonların kaldırılması konusundaki mücadeleyi yürütmek durumdayız. Bu konuda herhangi bir tereddüt göstermeden çalışmaya devam ediyoruz, devam edeceğiz. Bu süreç, hem Türkiye'nin AB üyeliğini yakından etkiliyor, hem de tabii ki Kıbrıs Türkleri'nin geleceğinin ne olacağını etkiliyor. Bu işbirliğiyle Kıbrıs Türkü'nü siyaseten eşit kazanımlarıyla yeni bir Kıbrıs'a taşıyacağız" diye konuştu KKTC Cumhurbaşkanı Mehmet Ali Talat, Kıbrıs'ta çözüm sürecini yeniden başlatmanın en kolay ve sonuca ulaştırıcı yolunun, izolasyonların kaldırılması olduğunu söyledi. 
     ABD temaslarını tamamlayan KKTC Cumhurbaşkanı Talat, Türkevi'nde düzenlediği basın toplantısında gazetecilerin sorularını cevaplandırdı. 
     Talat, bir soru üzerine şu aşamada bir başka ülkeye planlanmış bir ziyaretinin bulunmadığını belirterek, ''Ancak İngiltere Başbakanı Sayın Tony Blair'in bir davetinin olacağı ifade ediliyor. Büyük olasılıkla İngiltere'nin AB dönem başkanlığı sonrasında yani 2006 yılı başında böyle bir davet bekliyorum'' dedi. 
     BM Genel Sekreteri Kofi Annan'ın Kıbrıs'ta yeni bir inisiyatif başlatmasının önünün açılması için Rumları çözüme zorlamak üzere nasıl bir mekanizmanın harekete geçirileceğine dair bir başka soruya Talat, ''Dünyada bir çok mekanizma var. Bu mekanizmalar sonuçta Kıbrıs Rum tarafını etkiler. Mesela izolasyonların kaldırılması Kıbrıs Rum tarafını çok büyük ölçüde etkiler. Bu izolasyonların kaldırılmasının sırrı, faydası, sadece bizim Kıbrıslı Türkler olarak daha rahat bir yaşam sürmemiz değil. Bunun esas yararı Kıbrıs sorununun çözümüne tarafları angaje etmesidir. Onun için izolasyonların kaldırılması üzerinde bu kadar ısrarla duruyoruz'' yanıtını verdi. 
     Bir başka soruya ise ''ABD ziyaretinin Kıbrıslı Türklerin desteklenmeye devam ettiğine dair bir mesaj verilmek istenen sembolik bir davet olduğunu'' tekrarlayan Talat, ''Bu ziyaret, bize aynı zamanda görüşlerimizi birinci elden aktarma fırsatı verdi. Ama ben 'somut şu adımı atıyoruz' diye bir sonuca varacağımızı beklemiyordum. Böyle bir ifade de bulunmadım'' dedi. 
     
     ''ANNAN'IN, BİZDEN HERHANGİ BİR TALEBİ YOK'' 
     Annan'ın görüşmeleri başlatmanın önünde en büyük engel olarak gördüğü başarısızlık ihtimalini ortadan kaldırmak için en önemli adımın ne olabileceğinin ve Annan'ın bu konuda ne beklediğinin sorulması üzerine ise Talat, ''Sayın Annan'ın bizden beklediği bir şey olduğunu sanmıyorum. Öyle olsaydı ifade ederdi. Bizden beklediği mevcut politikamızı, duruşumuzu sürdürmemizdir. Ben öyle anladım, zaten bizim pozisyonumuzu bildiğini ifade etti. Genel Sekreter'in bizden herhangi bir talebi yok'' karşılığını verdi. 
     KKTC'de yabancı yatırımların artırılması konusunda ABD'de girişimleri olup olmadığı konusundaki bir başka soruyu ise Talat, ''Amerikalı işadamları tarafından iş ziyaretleri yapıldı. Kongre üyeleri geldi ve bunların devam etmesini istedik, onlar da devam edeceğini ifade ediyorlar. Ama bunun dışında işadamlarından yatırım da istedik. Washington'da bu konuda bazı görüşmelerimiz oldu. Nitekim onurumuza bir de yemek verdiler. Orada da görüşlerimizi ortaya koyduk. Yatırımlar konusunda da olumlu sinyaller var. Bunu da ilerki günlerde göreceğiz'' şeklinde yanıtladı. 
     
     ''EN BÜYÜK ENGEL RUSYA'' 
     Talat, bir başka soru üzerine Annan'ın Kıbrıs Raporu'nun Güvenlik Konseyi'nde görüşülmesine engel çıkaran ülkenin Rusya olduğunu ifade ederek, ''Rusya engel çıkarmayı sürdürdüğü müddetçe bu raporun Konsey'de görüşülme ihtimali zayıf. O yüzden, ABD ya da Genel Sekreter'in bir rol üstlenmesi pek mümkün değil'' dedi. 
     Türkiye'nin Avrupa Birliği'ne AB girmesiyle Kıbrıs sorununun çözüleceği gibi bir durumun bulunmadığını da kaydeden Talat, Kıbrıs sorununun üyelik sürecinde çözüleceğine vurguladı. 
     Bir başka soruya karşılık ise Talat, Kıbrıs'ta çözüm sürecini yeniden başlatmanın izolasyonların kaldırılmasından başka yolları da olduğunu, ancak en kolay, doğrudan ve sonuç getirici olanın izolasyonların kaldırılması olduğunu ifade etti. 
     Rum kesimindeki iç siyasi değişimlerin bile Kıbrıs sorununun müzakere sürecini yeniden başlatabileceğini belirten Talat, bunun dışında Rusya'nın tutum değiştirmesinin de Güvenlik Konseyi'nde Annan Raporu'nun görüşülmesi dışında, müzakereleri doğrudan doğruya başlatabilecek bir güce sahip olduğunu söyledi. 
     
     EN DOĞRU VE EN KOLAY POLİTİKA... 
     AB'nin de üyesi durumundaki Rum Kesimi'ne baskı yapma potansiyelinin bulunduğunu ve bunun da Rum tarafını sürecin başlatılması konusunda kaçamaz bir duruma getirebileceğini söyleyen Talat, ''Ancak şu aşamada bu amaca yönelik en kolay ve en doğru politika, izolasyonların kaldırılmasıdır'' dedi. 
     Rusya'nın muhtemel süreci engellediğini ifade eden Talat, bu konuda ABD Dışişleri Bakanı Condoleezza Rice'tan istedikleri desteği aldıklarını ifade etti. Talat, Annan'ın da bu durumu bildiğini ve yardımda bulunmak istediğini kaydederek, önemli olanın bu yardımı alabilmek olduğuna söyledi. 
     İzolasyonların kaldırılmasının ''siyasi tanınma'' gibi doğrudan bir getirisinin olmayacağını ifade eden Talat, hedeflerinin ekonomik, sosyal, kültürel ve sportif alanlardaki kısıtlamaların kaldırılması olduğunu, siyasi talebin ise gündemlerinde bulunmadığını kaydetti. 
     
     ''ABD PROGRAMI DOLU DOLU GEÇTİ'' 
     Bir soru üzerine Washington'daki siyasi kriz ve BM'de de Suriye konusundaki gelişmelere denk gelen ziyaretinin şanssız bir zamanlamayla yapıldığını ifade eden Talat, buna rağmen ABD programının dolu dolu geçtiğini anlattı. 
     Görüşmelerin tekrar başlaması konusunda kötümser olmadığını bildiren Talat, ''Yarın hiç beklemediğiniz gelişmelerin yol açacağı başka adımlar atılır ve süreç de yeniden başlar. Annan süreci de G-8'in bir bildirisiyle başlamıştı. O zaman bu da nereden çıktı demiştik. Ama o süreç aldı başını Türk toplumunda büyük siyasi değişiklikleri de içeren, referandumla da Kıbrıs Türk halkının dünyadaki imajını değiştiren bugünkü noktaya geldi'' diye konuştu. 
     Genel Sekreter'in, Kıbrıs Türklerinden yeni bir şey istemediğini ifade eden Talat, Kıbrıs sorununun çözümünün bölgesel istikrar için de bir gereklilik olduğunu kaydederek bir kıvılcımın yeniden bu süreci tekrar başlatabileceğine dikkat çekti. 
     
     ''KOMPLO TEORİLERİNE FAZLA İTİBAR ETMİYORUM'' 
     Irak Kürdistan Demokratik Partisi IKDP lideri Mesut Barzani'nin ABD ziyareti ile kendi ziyareti arasında kurulan bağlantıları ''komplo teorileri'' olarak niteleyen Talat, şöyle konuştu 
     ''Böyle bir şey yok. Bu komplo teorilerine çok fazla itibar etmiyorum. Ne böyle bir talep var, ne böyle bir adım var. Sonra şunu söylemek lazım. Seçimlerin hemen arkasından ABD'ye zaten davet edileceğimi bekliyordum. Temmuz'da olabilir mi diye düşünüldü. Ancak olmayınca Eylül ve sonrasına bırakıldı. Dolayısıyla epeydir gündemde olan bir konuydu. Bize de ABD'den garip bir teklif gelmedi. Dolayısıyla böyle bir ihtimal düşünmüyorum.'' Türk tarafının politika değişikliğinin bazı ülkeler ve uluslararası kuruluşlar tarafından büyük değişiklik olarak görüldüğünü belirten Talat şunları kaydetti 
     ''Ancak bu adımların kendi politikalarına yansımasında gecikmeler yaşanmaktadır. Türkiye ve Kıbrıs Türk halkının politika değişikliği ve dünya ile uyumlu hale gelişi, uluslararası tepkileri henüz yeterince alabilmiş ve ülkelerin dış politikalarına henüz yeterince etki yapabilmiş değildir. 
     Bu, henüz 1,5 yıllık bir süredir. Bu süre de devletlerin dış politikalarını etkileme bakımından oldukça kısa bir süredir. Örneğin Rusya ne kadar zaman daha Kıbrıslı Türkleri dışlayıp, görüşme istemeyen Rum tarafına destek olmaya devam edebilecek. Bunun bir zamanı, bir limiti var.'' 
     
</TEXT>
</DOC>
