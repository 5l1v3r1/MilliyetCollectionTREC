<DOC>
<DOCNO> 362388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko11.html </URL>
<DATE> 2005/07/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hindistan petrol devi IOC, Tüpraş'ı almakta kararlı... 
</HEADLINE>
<TEXT>

     TÜPRAŞ'ın yüzde 51 hissesinin blok satışı için açılan ihalede ön elemeyi geçen 13 şirket arasında bulunan Hindistan'ın petrol devi IOC, Avrupa pazarına açılmak açısından TÜPRAŞ'ın cazip olduğunu bildirdi. 
     Hindistan'da yayınlanan Economic Times gazetesine konuşan üst düzey IOC yetkilisi, özelleştirme sonucunda TÜPRAŞ'ın kontrolünün de el değiştireceğine dikkati çekerek, Repsol, ENI, Shell ve diğer şirketlerle birlikte yarışa katıldıklarını açıkladı. 
     IOC için TÜPRAŞ'ın ''jeopolitik öneminin yüksek olduğunu'' kaydeden üst düzey yetkili, ihalede başarılı oldukları takdirde Avrupa pazarına açılmak yanında Hazar petrollerine de ulaşma imkanına kavuşacaklarını vurguladı. 
     Economic Times gazetesine yaptığı değerlendirmede, bütün bu avantajların yanında TÜPRAŞ'ın iç pazardaki hakim konumunun da önemini bildiklerini anlatan IOC yetkilisi, Türkiye'de akaryakıt dağıtım sektöründe Shell, BP ve Total gibi dünya devlerinin faaliyet gösterdiğine dikkati çekti. 
     IOC'nin Hindistan dışındaki operasyonlardan yıllık 700-800 milyon dolarlık kar hedeflediğini bildiren şirket yetkilisi, halen Sri Lanka'da faaliyet gösterdiklerini ve TÜPRAŞ'ı almaları halinde bu hedefe yaklaşacaklarını ifade etti. 
     
</TEXT>
</DOC>
