<DOC>
<DOCNO> 369993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo10.html </URL>
<DATE> 2005/08/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Emre'ye çıplak sürpriz .. 
</HEADLINE>
<TEXT>

     Milli yıldızımız Emre Belözoğlu, İngiltere Premier Ligi'nde dün ilk maçında Arsenal karşısına çıkarken, maçtaki futbol kadar sahaya dalan çıplak taraftar da günün konusu oldu. 
     Futbol kariyerini İngiltere'de devam ettirme kararı alarak Inter'den Newcastle'a transfer olan Emre Belözoğlu, dün Premier Lig'deki ilk maçına çıktı. Takımının Arsenal'le deplasmanda oynadığı karşılaşmada ilk 11'de yer alan mili futbolcu takımının ikinci yarıda gelen gollerle 2-0 yenilmesine engel olamadı. 90 dakika forma giyen Emre özellikle ilk yarıda daha fazla topa sahip oldu ve daha fazla olumlu top kullandı. 
     Maçın ilk dakikalarında Highbury'de dengeli bir futbol vardı ancak 32. dakikada Jermaine Jenas kırmızı kartla oyun dışı kalınca konuk ekip kalan bölümde daha çok savunmada kaldı. Oyunu rakip sahaya yıkan ev sahibi aradığı golü ancak 81'de buldu. Ljungberg'i düşürülmesiyle kazanılan penaltıyı Henry ağlara yollarken sön sözü 87'de oyuna sonradan giren Van Persie söyledi. 
     
Bu arada, Highbury'yi dolduran binlerce taraftarı şaşkınlığa uğratan bir olay da yaşandı. Karşılaşma sürerken yeşil çimlere giren bir çıplak İngiliz, sahada taklalar atıp şovunu yaptı. 
     Arsenalli ve Newcastle'lı futbolcular maçı bırakıp taraftarın hareketlerine bakakalırken, çıplak İngiliz ülkede günün en çok konuşulan ismi oldu. 
     Diğer taraftan Robert Pires yoluna Arsenal'le devam edecek gibi görünüyor. Galatasaray'ın istediği oyuncu 'The Sun' gazetesine, Arsenal'de kalacağını ve Sarı-Kırmızılıların teklifini reddettiğini açıkladı. Transfer süresinin bitimine 18 gün kala konuşan Pires, "Bunu açıklığa kavuşturmak istiyorum. Kesinlikle Arsenal'de kalıyorum" dedi. 
     31 yaşındaki Fransız oyuncu, Chelsea'yı şampiyonluk koltuğundan indirmek için Arsene Wenger'e yardım etmek istediğini söyledi. 
     İngiltere'de günün diğer maçında ise son şampiyon Chelsea, Wigan karşısında üç puana uzatma dakikalarında Arjantinli yıldız Crespo'nun muhteşem golüyle ulaşabildi. 

     
</TEXT>
</DOC>
