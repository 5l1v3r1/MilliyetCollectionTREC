<DOC>
<DOCNO> 399474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/axgun01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan'ın isyanı Tam bir rezalet 
</HEADLINE>
<TEXT>


Adnan Oktar hakkındaki davanın zamanaşımından düşmesi, operasyonun yapıldığı dönemin İçişleri Bakanı Sadettin Tantan'ın tepkisine neden oldu 

Nedim Şener 

İstanbul 2. Ağır Ceza Mahkemesi'nde 7 - 18 yıl hapis istemiyle yargılanan Adnan Oktar'ın davasının zamanaşımından düşmesi, operasyonun yapıldığı dönemin İçişleri Bakanı Sadettin Tantan'ın tepkisine neden oldu. Yurt Partisi Genel Başkanı Tantan, "Adnan Hoca beraat ediyor, ben ise kendisine bağlı Bilim Araştırma Vakfı BAV ve adamlarının açtığı 28 davayla yargılanıyorum. Bu tam bir rezalet" dedi. 
Adnan Hocacıların kendisi hakkında 1-10 milyar istemiyle 28 ayrı dava açtığını belirten Tantan, operasyon sonrasında yaşadıklarını şöyle anlattı 
"Operasyon yapıldığında herkes bizim üzerimize gelmişti. Polisler, Adnan Hoca'nın villasının bahçesine girdiğinde komşusu Mustafa Topbaş'ın kurt köpeği karşılarına çıkmıştı. Polisler de köpeği vurmuştu. Bu konu Ekrem Pakdemirli tarafından çok dile getirilmiş ve Köpek Davası diye oldukça başımızı ağrıtmıştı. Operasyondan sonra TBMM'de milletvekillerinin çoğu da operasyonu eleştirerek durdurulmasını istemişlerdi." 

İntikam peşindeler 
"Onları da püskürttük. Adnan Hoca tutuklandı, yargılanmaya başlandı. TBMM'den ayrılınca da hakkımda dava açmaya başladılar. İstanbul'da 28 ayrı mahkemede dava açtılar. Bunların 19 tanesi lehimize sonuçlandı. Halen Yargıtay aşamasında. Dokuz tanesi halen devam ediyor. Davaların gerekçesi de Adnan Hoca'ya hakaret ettiğim iddiasına dayanıyor. Milyarlarca liralık davalarla benden intikam almaya çalışıyorlar ama Türkiye'deki hukuk sistemi bu kişileri beraata kadar götürüyor. Rezalete bakın, ben yargılanıyorum, onlar beraat etti." 

ANAP'tan soru önergesi 

İSTANBUL Milliyet 
ANAP İstanbul Milletvekili Emin Şirin, gazetemizin Adnan Oktar'ın davadan zamanaşımıyla kurtulmasına ilişkin "Geze geze kurtuldu" başlıklı haberi konusunda, Adalet Bakanı Cemil Çiçek'in yanıtlaması istemiyle soru önergesi verdi. Şirin, "reddi hakim", "yetkili mahkeme" ve "suç yerinin neresi olduğu" tartışmaları arasında 10 mahkeme dolaşan, iki kez de Yargıtay'a giden dava için "5 yıl süre içinde davayı görecek mahkemenin bulunamaması bir hukuk devletinde görülecek makul bir uygulama mıdır Bakanlığınız böyle bir durumun tekrar ortaya çıkmaması için ne gibi tedbirler almayı düşünmektedir " sorularını yöneltti. 



</TEXT>
</DOC>
