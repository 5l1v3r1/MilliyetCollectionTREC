<DOC>
<DOCNO> 390606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/siy03.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Rejimi korumak görevim 
</HEADLINE>
<TEXT>


Sezer, devlet yönetimindeki kişi ve organların, siyasal sorumluluğun ötesinde rejimi koruma sorumluluklarının da bulunduğunu vurguladı 

ANKARA Milliyet 


Cumhurbaşkanı Sezer, Cumhuriyet Bayramı mesajında, Yüzüncü Yıl Üniversitesi Rektörü Prof. Yücel Aşkın'ın tutuklanmasının ardından hükümetle YÖK arasında yaşanan gerginliğe değinerek, "yargının siyasallaştırılmaması" uyarısında bulundu. 
Aşkın'ın tutuklanmasıyla başlayan sürecin, cumhuriyetin kurumlarının karşı karşıya geldiği yönünde izlenimin uyanmasına neden olduğunu belirten Sezer, mesajında şu ifadelere yer verdi 
"Toplumda rahatsızlık yaratan kimi uygulamaların dile getirilmesine farklı anlamlar yüklenilmesinden kaçınılmalıdır. Kişi ve kurumlara zarar verecek istenmeyen sonuçların ortaya çıkmasını önlemek herkesin ortak sorumluluğudur. Hukukun işlerlik kazanmadığı bir rejimin, varlığını koruması beklenemez. Yargıç ve savcıların tüm özlük ve disiplin işleri gibi önemli yetkilerle donatılmış H kimler ve Savcılar Yüksek Kurulu'nun oluşumunda bir bakanın ve müsteşarın yer alması yargı bağımsızlığını zedelemektedir. Bu durumun ivedi olarak düzeltilmesi gerekir." 
Anayasa'da tek başına yapacağı belirtilen işlemler dışında cumhurbaşkanının onayladığı kararların başbakan ve bakanların sorumluluğunda olduğunu kaydeden Sezer, "Burada sözü edilen siyasal sorumluluktur" dedi. Devlet yönetimindeki kişi ve organların siyasal sorumluluğun ötesinde rejimi koruma sorumluluğu da bulunduğunu dile getiren Sezer, "Toplumların rejimini koruma güdüsü, kurallarına yansımıştır. Bu kurallar, devleti yönetenleri, her şeyden önce laik cumhuriyet yönünde yanlı olmak zorunda bırakmaktadır" ifadelerini kullandı. 


</TEXT>
</DOC>
