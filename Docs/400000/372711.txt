<DOC>
<DOCNO> 372711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/guclu.html </URL>
<DATE> 2005/08/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Boş kontenjanlar ne anlama geliyor 
</HEADLINE>
<TEXT>


Anadolu liselerinde kesin kayıtlar önceki gün sona erdi. İstanbul genelinde 12 bin 70 kontenjandan, 2 bin 584'ü açık kaldı. Yani yüzde 20'den daha fazlasına öğrenci kaydı gerçekleşmedi. 
Oysa geçen yıl toplam kontenjan 6 bin 300 iken, asil kayıt sonrası kontenjan açığı ise 2 bin 335'ti. Yani yüzde 40'a yakındı. 
Bu yıl, ne oldu da açık oranı bu kadar azaldı 
Bu soruya en doğru cevap, aynı puandaki yığılma nedeniyle, velilerin tedirginliği şeklinde olur. Veliler haklı, çünkü aynı puanda, binlerce hatta on binlerce öğrenci söz konusu. Riske girselerdi, bir üst tercihlerine girme şansı elbette olabilirdi. Ama yüzde bir mi yoksa binde bir mi Bu konuda kim ne söylese yalan olur. 
482.579'la İstanbul Lisesi'ni kazanan bir öğrenci kaydını yaptırmayıp Galatasaray için şansını denedi. Galatasaray'ın taban puanı ise 482.601. Yani arada 0.022 puanlık bir fark söz konusu. 12 açık var ve veli h l tedirgin. 
İşte böyle bir durumda 8-10 puan farkı olan bazı öğrenciler, bir üst tercihlerini zorlamaya devam ediyor. Hatta kazandıkları okulu riske atarak ikinci kayıt dönemi için kollarını sıvadılar. Fazla şansınız olmayabilir diyenlere de kızıyorlar. Gelişmeleri hep birlikte izleyip göreceğiz. 
Bizim görevimiz, en doğru fotoğrafı çekip gelişmeleri tüm yalınlığıyla size aktarmak. Son kararı elbette siz vereceksiniz. Ama ne olur, çocuklarının geleceğini öyle ya da böyle riske atan veliler konumuna düşmeyin. İleriki yıllarda çok üzüntü verebiliyor... 
MEB, ikinci kayıt sonrası için henüz bir açıklama yapmadı. Gelişmeleri yakından izliyoruz. Ayrıntılar netleştikçe sizlerle paylaşmaya devam edeceğiz. 

Parayı veren üniversiteli oldu 
Parası olan, koleje girebildiği gibi rahatlıkla üniversitelerin de kapısını araladı. Devlet üniversiteleri ile vakıf üniversitelerinin taban puanlarını kıyasladığınızda, bu çarpıcı gerçeği tüm ayrıntılarıyla görebiliyorsunuz. 
Normal öğrenciler, istedikleri fakülteleri birkaç puanla, hatta virgülden sonraki binde birlik puanlarla kaçırırken, parayı bastıranlar, puanları 30, 40 puan daha düşük olsa da tıbba, hukuka, mühendisliğe rahatlıkla girebiliyorlar. 
Devlet üniversiteleri ile vakıf üniversiteleri arasındaki puan aralığının bu kadar yüksek olması, mezuniyet sonrası için yeterlilik sınavını yeniden gündeme getirdi. İsteyen istediği üniversiteye, istediği puanla girsin. Ama mezuniyette, tıp, hukuk, mühendislik, öğretmenlik gibi kamu adına meslek icra edecek olanların yeterlilik sınavından geçmesi, Batılı ülkelerde olduğu gibi bizde de artık zorunlu hale getirilmelidir. 
İşte size birkaç örnek, Boğaziçi, İTÜ değil, İstanbul Üniversitesi Elektrik-Elektronik Mühendisliği'nin taban puanı 350.441. İstanbul'daki Işık Üniversitesi Elektrik-Elektronik'in puanı ise 276.273. 
Hukukta ise durum daha da vahim. Ankara Hukuk 347.014, Dokuz Eylül Hukuk 337.388 ile öğrenci alırken, İstanbul Maltepe Hukuk 285.288 ile öğrenci aldı. 
Bir örnek de tıptan. Cerrahpaşa Tıp 364.242, Maltepe Tıp ise 335.510. 
4, 5 yıl sonunda alınan diplomalar, devlet nezdinde aynı. Vakıf üniversiteleri, biz düşük puanlı öğrencileri alıyoruz ama verdiğimiz eğitimle aradaki açığı kapatıyoruz diyorlar. Eğer öyle ise yeterlilik sınavından kaçmamaları gerekir. 
Devlet üniversitelerinin tümü iyi, vakıf üniversitelerinin tümü de vasat demek çok büyük yanlış olur. Her iki grupta da çok iyiler ve çok vasatlar var... 
Tıpkı anadolu liselerine olduğu gibi, fakültelere de alt puan sınırı getirilmelidir. Yoksa, kolejler ve vakıf üniversiteleri yaşatılmalı diye, eğitimin kalitesinden fedak rlık istemeye kimsenin hakkı yok. 
KKTC üniversitelerine gelince, onlarda puanlar daha da düşük. Üstelik mezunların denkliği konusunda kafalar karmakarışık. YÖK, kendi eliyle öğrenci yerleştirdiği öğrencilere mezuniyette sorunlar çıkarıyor. Mademki kalite arıyor, aynı uygulama Türkiye'deki tüm üniversiteler için de geçerli olsun. 
Kalite ancak böyle yükselir. 

Sözleşmeli öğretmenler 
Milli Eğitim Bakanlığı'nın sözleşmeli öğretmenlerin nasıl alınacağına yönelik olarak kısa zamanda bir açıklama yapacağı öğrenildi. Bu konudaki hazırlıkların son aşamaya geldiğini belirten yetkililer, tüm detayların yakında açıklanacağını söylediler. 
Sözleşmeli öğretmen kadrosunun 20 binle sınırlı kalacağı, diğer boşlukların ücretli öğretmenlerle doldurulacağı ve sözleşmeli kadrolara KPSS sonuçlarına göre internet üzerinden merkezi sistemle atama yapılacağı belirtiliyor. Sözleşmeli başvuruları, asil kadrolara olduğu gibi internet üzerinden yapılacak. Başvuruların eylül başında gerçekleşmesi bekleniyor. 

ÖSS'de ek yerleştirme 
Üniversitelerdeki boş kontenjanlara yönelik ek yerleştirmelerle ilgili olarak h l çok yoğun soru geliyor. Daha önce defalarca yazdık ama son bir kez daha hatırlatma yapmakta yarar var. Ek yerleştirmeler, kesin kayıtlardan hemen sonra gerçekleşecek. Ek Yerleştirme Kılavuzu her ildeki ÖSYM temsilciliklerinden alınacak, tercih bildirim formları ise önceden olduğu gibi doldurulacak ve ÖSYM'ye gönderilecek. Yerleştirme merkezi sistemle yapılacak. ÖSYM tarafından herhangi bir fakülteye yerleştirilenler, ek yerleştirmeden yararlanamayacak. Adaylar, kendi puanlarından daha düşük fakülteleri tercih edebilecekler. 
Ek yerleştirme ile herhangi bir fakülteye yerleştirilen öğrenciler, diğer öğrencilerle birlikte öğrenime başlayabilecekler... 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
