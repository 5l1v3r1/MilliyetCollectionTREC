<DOC>
<DOCNO> 383891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko47.html </URL>
<DATE> 2005/10/04/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
"Türkiye - Hollanda arasındaki tarım işbirliğine büyük önem veriyoruz" 
</HEADLINE>
<TEXT>

     Hollanda'nın Ankara Büyükelçisi Marcel Kurpershoek, Hollanda'nın Türkiye ile tarım alanında işbirliğine büyük önem verdiğini kaydetti. 
     Büyükelçi Kurpershoek, Tarım Ataşesi Carla Konsten ve Fahri Konsolos Savaş Titiz'le birlikte Talya Otel'de basın toplantısı düzenledi. 
     Kurpershoek, Antalya'nın, hem Türkiye hem de Hollanda tarım sektörü için önemli bir yere sahip olduğunu, iki ülke arasındaki tarımsal işbirliğini geliştirmeyi amaçladıklarını kaydetti. 
     Hollanda'nın dünyada üç pazara önem verdiğine dikkati çeken Kurpershoek, ''Hollanda, Rusya ve Hindistan'dan sonra dünyada en çok Türkiye'ye önem veriyor. Bu önemi, Antalya'ya gelen turist sayısında Almanlar ve Ruslardan sonra Hollanda vatandaşlarının üçüncü sırada yer almasından da anlayabilirsiniz'' diye konuştu. 
     Kurpershoek, Antalya'nın yaş sebze ve meyve üretiminde büyük bir potansiyele sahip olduğunu, 16 bin hektar alanda seracılık faaliyetlerinin sürdürüldüğünü söyledi. Antalya Valisi Alaaddin Yüksel'in şu anda 150 milyon dolar olan yıllık tarım ürünleri ihracatının 2010 yılında 1 milyar dolara ulaşmasını hedeflediklerini söylediğini hatırlatan Kurpershoek, şöyle konuştu 
     ''Bu çok ciddi bir hedef. Bu hedefe elbette ulaşılabilir. Hollanda'nın Antalya'nın bu hedefe ulaşmasında etkisi olabilir. Özellikle çevreyle dost ve etkili teknoloji konularında Antalya'daki tarım sektörüne destek verebiliriz. Türkiye-Hollanda arasındaki tarım işbirliğine büyük önem veriyoruz. Hollanda'nın Antalya'dan yapılan tarım ürünleri ihracatında önemli bir rol oynayabileceğini düşünüyorum.'' 
     
     AB VE TARIM 
     Toplantıya katılan Hollanda Büyükelçiliği Tarım Ataşesi Carla Konsten de, Avrupa Birliği müzakerelerinde tarımın Türkiye için önemli bir kriter haline geleceğini söyledi. 
     Carla Konsten, Türkiye'nin özellikle tavukçuluk sektöründe çok büyük ilerleme kaydettiğini, önümüzdeki dönemde Türkiye'den Avrupa'ya tavuk eti ihracatının da başlayacağını bildirdi. 
     Antalya'da yaptıkları incelemelerde geçtiğimiz yıllarda tarımsal ürünlerdeki ilaç kalıntısıyla ilgili yaşanan sorunların da büyük ölçüde aşıldığını gözlediklerini kaydeden Konsten, Türkiye'nin AB sürecinde hayvancılık sektörü konusunda sıkıntı yaşayabileceğine dikkati çekti. 
     Carla Konsten, Türkiye'nin AB'ye tam üye olduktan sonra birliğin doğu sınırını oluşturacağını belirterek, şunları söyledi 
     ''Türkiye'deki hayvan ırkı kalitesi çok düşük. Bu durumu çözebilmek için bize Türkiye'den büyük miktarda başvurular oluyor. Ancak bu sorunu çözemiyoruz, çünkü Hollanda'dan hayvan ithalatı yapılması konusunda Türkiye'nin koyduğu sınırlamalar var. AB sürecinde veterinerlik alanında bazı sorunlarla karşı karşıya kalabilirsiniz. Türkiye'de kuzeyden güneye, doğudan batıya bütün hayvan hareketlerinin tespit edilmesi lazım.'' 
     
</TEXT>
</DOC>
