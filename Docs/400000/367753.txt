<DOC>
<DOCNO> 367753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/siyaset/axsiy02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzayı Meclis'e getirmeyin 
</HEADLINE>
<TEXT>


Gümrük Birliği Anlaşması Ek Protokolü'nün TBMM'ye getirilmesine gerek olmadığını söyleyen SHP lideri Karayalçın, "Ek Protokol mektup teatisiyle geçiştirilebilirdi" dedi 

ANKARA Milliyet 


SHP Genel Başkanı Murat Karayalçın, Gümrük Birliği Anlaşması Ek Protokolü'nün imzalanmasının, Türkiye'nin Kıbrıs Rum Yönetimi'ni tanıması anlamına gelmediğini vurgulayarak "Asıl protokol daha önce TBMM'ye gelmedi. Ek protokolün de getirilmesine gerek yok. Ek protokol mektup teatisiyle geçiştirilebilirdi" dedi. 
Parti Meclisi toplantısı öncesi konuşan Karayalçın, güvenlik sorununun ülke gündeminde sık sık yer aldığına dikkati çekti. İç ve dış güvenliğin sağlanmasında siyasi sorumluluğun hükümete ait olduğunu vurgulayan Karayalçın, PKK'nın ivedilikle silah bırakmasını istedi. 

'Temcit pilavı gibi' 
Gümrük Birliği anlaşması konusunda CHP ve AKP yöneticilerinin kendisine yönelik açıklamalar yaptığını belirten Karayalçın şunları kaydetti 
"Dışişleri Bakanı Abdullah Gül'ün aralarında olduğu bir grup siyasetçi, konuyu temcit pilavı gibi gündeme getiriyor. 
Türkiye ve AB arasındaki resmi platform olan Ortaklık Konseyi'ndeki konuşmamda, Kıbrıs'ta iki kesimliliğe, siyasi eşitliğe dayanan çözüm olmadan, Türkiye AB'ye girmeden Kıbrıs'ın AB'ye giremeyeceğini belirttim. İçinde bulunmadığımız, veto yetkisine sahip olmadığımız platformlarda böyle bir karar alınırsa, o kararın alındığı gün KKTC'nin Türkiye ile bütünleşeceğini söyledim." 


</TEXT>
</DOC>
