<DOC>
<DOCNO> 351444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun18.html </URL>
<DATE> 2005/06/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ek protokole onay... Şimdi top Ankara'da... 
</HEADLINE>
<TEXT>

     AB Dışişleri Bakanları, Ankara Antlaşması’nı AB’nin Rum Kesimi dahil, yeni üyelerine genişleten Ek Protokol’e onay verdi. 
     Böylece, Rum Kesimi’nin resmen Gümrük Birliği’ne girmesi yolu açıldı. 
     Rum Kesimi’nin "Kıbrıs Cumhuriyeti" olarak adlandırıldığı protokolün TBMM’de onaylanması Türkiye’de yeni tartışmaları gündeme getirecek. 
     Dışişleri Bakanları düzeyindeki Genel İşler Konseyi, AB Dönem Başkanlığını yürüten Lüksemurg’da toplandı. Bakanlar, beklendiği gibi, Ek Protokol’ü onayladı. 
     İçeriği konusunda Türkiye ile Avrupa Komisyonu arasında yapılan müzakerelerde mutabakata varılmasının ardından Protokol, Komisyonun AB ülkelerinin Brüksel’deki Daimi Temsilcilerince COREPER ele alınmasından sonra Bakanlar’ın onayına sunuldu. 
     AB Bakanları, toplantıda Protokolü tartışmadan onayladılar. Rum Yönetimi, Protokol’ün içeriği ile mutabık olduğunu daha önce belirtmişti. 
     
     ŞİMDİ TÜRKİYE TARAFINDAN ONAYLANMASI GEREKİYOR 

     Ek Protokol’ün şimdi Türkiye tarafından imzalanması gerekiyor. 
     Bunun Türkiye ile AB Başkanlığı arasındaki bir mektup teatisi ile yapılabileceği ifade ediliyor. Prokokolün bu ay sonunda imzalanmasının ardından Avrupa Parlamentosu ve TBMM tarafından onaylanması da zorunlu bulunuyor. 
     Rum Kesimi’nin "Kıbrıs Cumhuriyeti" olarak adlandırıldığı Protokol’ün imzalanması, 17 Aralık’taki AB Zirvesi’nde Rumların üzakerelerin başlamasına itirazlarını ortaya kaldırmak için bir ön koşul olarak getirilmişti. 

     
</TEXT>
</DOC>
