<DOC>
<DOCNO> 352513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun34.html </URL>
<DATE> 2005/06/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Todor Jivkov'un yatına yine alıcı çıkmadı 
</HEADLINE>
<TEXT>

     Bulgaristan'ın komünizm dönemi Devlet Başkanı Todor Jivkov'un ''Balkan'' adlı lüks yatı, hükümet tarafından açılan ikinci ihalede de satılamadı. 
     Fiyatı düşürülmesine rağmen ihaleye yine tek kişi dahi katılmazken, yatın satılması için 28 Haziran'da yeni bir ihale düzenlenecek. 
     Ciddi bir bakım ve onarım isteyen yat, 31 Mayıs'taki ilk ihalede 425 bin avro bedelle satışa sunulmuş, ancak alıcı çıkmamıştı. Yatın fiyatı ikinci ihalede 382 bin avroya düşürüldü. 
     Devlet Bakanı Dimitar Kalçev, yatın bakım ve onarımı için satış bedelinin en az üç katı para harcanması gerektiğini belirterek, üçüncü ihalede fiyatı çok daha aşağıya çekmeyı düşündüklerini söyledi. 
     Kalçev, üçüncü ihalede de alıcı çıkmaması durumunda yatın satış işlemini rafa kaldıracaklarını ve bu konuyla daha fazla uğraşmayacaklarını açıkladı. 
     Burgaz kentinde ''Atya'' adlı deniz üssünde bir hangarda tutulan ''Balkan'', Todor Jivkov tarafından 1982 yılında İtalya'dan 2 milyon dolara satın alınmıştı. 
     
</TEXT>
</DOC>
