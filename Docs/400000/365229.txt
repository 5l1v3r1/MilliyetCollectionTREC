<DOC>
<DOCNO> 365229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/gun04.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergi skandalı 
</HEADLINE>
<TEXT>


Berlin'de İstanbul'u anlattığı iddia edilen bir sergiye Abdullah Öcalan ve Leyla Zana'nın büstü konuldu 

MÜNİR BAĞRIAÇIK Berlin 

Almanya'nın başkenti Berlin'de, İstanbul'u anlattığı iddia edilen bir sergiye Abdullah Öcalan ile eski DEP Milletvekili Leyla Zana'nın büstü de konularak bir skandala imza atıldı. Martin Gropius Bethanien Kültür Evi'nde 9 Temmuz Cumartesi günü açılışı yapılan ve 3 Ekim'e kadar sürecek olan "Urban Gerçekleri Fokus İstanbul" adını taşıyan sergide, Rus sanatçı Joulia Strauss'un bir beden ve iki kafayı simgeleyen, "Leyla Zana - Abdullah Öcalan ya da Kürdistan'ın Kurtuluşu" isimli alçı ve mermerden yapılmış bir büstü yer aldı. 
Büstün hemen yanında da elinde silah tutan bir gencin fotoğrafıyla İngilizce, "We will fight for our right" Hakkımız için savaşacağız yazısı yer aldı. 
Sergiyi düzenleyen yetkililer, büstün politik bir amacının olmadığını, aktüel bir konunun işlendiğini ve eserin serginin bir parçası olduğunu savundu. 

Sanatçılar yoktu 
Sergiye, İstanbul'dan davet edilen 14 sanatçının, "serginin anlaşılır bir teması ve varoluş nedeni bulunmaması, sanatçı seçimi ve sergi yapma etiğinin ihlal edildiği" gerekçesiyle katılmadıkları belirtildi. 


</TEXT>
</DOC>
