<DOC>
<DOCNO> 387834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/axspo01.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz aday Metsu 
</HEADLINE>
<TEXT>


Teknik direktörlük için Le Guen'in menajerleriyle pazarlık masasına oturan Beşiktaş Başkanı Yıldırım Demirören, sonuç alamadı. Gündeme, Senegal'in eski çalıştırıcısı Bruno Metsu oturdu 


Teknik direktör sorununu çözmek için kolları sıvayan Beşiktaş Başkanı Yıldırım Demirören, Brüksel'de kamp kurdu. İstifa eden Sportif Direktör Erdil Arpacı ile dün sabah Belçika'ya giden Demirören burada gündeminde olan adayları masaya yatırdı. 
İlk olarak Lyon'un eski hocası Le Guen'in menajeriyle görüşen Demirören, olumsuz yanıt aldı. Fransız teknik adamın, Türkiye'ye gelmeye sıcak bakmadığı bildirildi. Başarılı teknik adamın, Real Madrid için beklemede olduğu öğrenildi. 
Kartal'ın düşündüğü diğer sürpriz isim ise Bruno Metsu oldu. 2002 Dünya Kupası'nda Senegal'in başında adını duyuran, şu anda takım çalıştırmayan Fransız çalıştırıcıya, siyah - beyazlı yönetimin sıcak baktığı vurgulandı. 

Olsen'den ret 
Bu arada Brüksel'de oturan Martin Olsen ile görüşmek isteyen Başkan Yıldırım Demirören ve Erdil Arpacı'nın randevu girişimleri sonuçsuz kaldı. Tecrübeli teknik adam, "Danimarka Milli Takımı ile 2006 Temmuz'una kadar sözleşmem var. Gelişmelerle ilgili yorum yapmak istemiyorum" dedi. 
Bu gelişmeler üzerine Demirören, dün öğleden sonra menajerler aracılığıyla Otto Rehhagel'e teklif götürdü. Demirören'in telefon görüşmesi de yaptığı Yunanistan Milli Takımı'nı çalıştıran Alman hocanın Beşiktaş'a sıcak baktığı bildirildi. 
Yönetime yakın çevreler, Luis Felipe Scolari'nin de başkanın listesinde yer aldığını söyledi. Beşiktaş'ta gündemde tutulan diğer isimler ise şöyle Auguntailer, Toppmöller, Berthi Vogts ve Schaefer. 
Siyah-beyazlıların teknik direktör girişimlerinden sonuç çıkaramaması halinde sezon sonuna kadar Milne'nin takımı çalıştıracağı iddia edildi. 

400 bin jest 

Siyah - Beyazlı yönetim, Rıza Çalımbay'a tazminat ödenmesini kararlaştırdı. Yöneticiler istifa etmesine rağmen Çalımbay'a 400 bin dolar ödeme yapacaklar. Dün yardımcıları Bülent Albayrak ve Cengiz Birgen ile basın toplantısı düzenleyen Çalımbay ise, "Geri döneceğim, hem de daha iyi bir şekilde" dedi. Çalımbay'ın yardımcısı Zeki Önatlı'nın, yönetimin teklifi üzerine Beşiktaş'ta kaldığı, bu duruma tecrübeli hocanın tepki gösterdiği bildirildi. 

Avrupa rüyası 

Beşiktaş'a 6.5 yılda 3 şampiyonluk kazandıran Gordon Milne, 11 yıl sonra kulübe futbol direktörü olarak geri döndü. İngiliz hocanın gelişiyle birlikte Kıvanç Oktay'ın da futbol şubesindeki sorumluluğunu kendisine devredeceği bildirildi. Oktay, "A takımla yönetim arasında köprü oluşturacak" dedi. Türkiye'de en çok balığı özlediğini belirten Milne, "Burası ikinci ülkem. Avrupa'nın lideri olan bir Beşiktaş yaratacağız" diye konuştu. Fotoğraflar Cengiz Malgır 

Keçeci'den eleştiri 

Son kongrede başkan adaylarından biri olan Affan Keçeci yönetimin hatalarını sürdürdüğünü söyledi. Keçeci, "Rıza hocayı göndermek, yeni bir teknik adamı getirmek sorunları çözmez. Tarihi hatalar yapılıyor. Beşiktaş kaosa sürükleniyor. Yönetimin önüne şapkasını koyup, düşünmesi şart" dedi. Keçeci, Beşiktaş'ın sahipsiz olmadığını da sözlerine ekledi. 

Kapılar kilitli 

Çalımbay'dan boşalan göreve geçici olarak getirilen Ulvi Güveneroğlu ve Mehmet Ekşi dün iş başı yaptı. Devam kararı alan Zeki Önatlı da antrenmanda yer aldı. Üç antrenör, Beşiktaş'ı yarın yapılacak Bolton maçına hazırlayacak. Kritik sınava iki gün kala akşamki günün tek idmanı basına kapatıldı ve takım kampa alındı. Sakat Koray çalışmaya çıkmadı. 

Çek gönderildi 

İkinci Başkan Murat Aksu, Kayserispor maçının hasılatını Pakistan'daki depremzedelere iletilmek üzere dün İstanbul konsolosluğuna teslim etti. Genel Sekreter Kenan Öner ile birlikte temsilciliğe giden Aksu, yardım için toplanan 50 bin dolarlık çeki Konsolos Mohammad Riaz'a verdi. 


</TEXT>
</DOC>
