<DOC>
<DOCNO> 387117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko03.html </URL>
<DATE> 2005/10/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Büyük Efes için büyük kapışma 
</HEADLINE>
<TEXT>

     Türkan Al 

Emekli Sandığı'na ait oteller bir bir elden çıkarılıyor. İstanbul Hilton'dan sonra, İzmir Büyük Efes oteli de özel sektörün büyük kapışmasına sahne olacak. 
     Talipli kişi ve kuruluşların Büyük Efes Oteli için teklif verme süresi 19 Ekim'de sona erecek. Özelleştirme İdaresi, teklif verme süresinin dolmasının ardından belirleyeceği bir tarihte, açık arttırma ile Efes Oteli'nin yeni sahibini belirleyecek. 
     A.A muhabirinin edindiği bilgiye göre, Büyük Efes Oteli için 12 kuruluş şartname aldı. Bunlardan 10'u Emekli Sandığı'ndan söz konusu otelle ilgili brifing de alarak, Büyük Efes konusunda ısrarlı olacağını ortaya koydu. 
     
     HOLDİNGLER YARIŞACAK 
     İzmir'in ilk 5 yıldızlı oteli olan Büyük Efes Otel ihalesi, yeni bir holdingler savaşına sahne olacak. 
     Yine Emekli Sandığı'na ait bulunan İstanbul Hilton Oteli'ni 255 bin 500 dolara alan Doğan Holding, Büyük Efes'e sahip olmak için de mücadele edecek. Koç Holding, Hüsnü Özyeğin'e ait Fina Holding ile Fenerbahçe İkinci Başkanı Nihat Özdemir'in LİMAK'ı da Büyük Efes'i almak için uğraşacak. 
     Büyük Efes Oteli için şartname alan ve talepte bulunduğu Emekli Sandığı tarafından bilgilendirilen firmalar şöyle 
     -Akça Holding. 
     -Varlıbaşlar A.Ş. 
     -Ortadoğu Tic. Doğan Holding . 
     -Tahincioğlu Holding. 
     -Palmira Otelcilik Turizm. Koç Holding . 
     -Öz Tur A.Ş Özgörkey Grubu . 
     -Eke İnşaat. 
     -Limak. 
     -Fina Holding. 
     -İbrahim Çeçen Holding. 
     
     41 YILLIK OTEL 
     İzmir'in en gözde mekanlarından Konak'da bulunan Büyük Efes Oteli, 1964 yılında hizmete girdi. 1992 yılına kadar İzmir'in tek 5 yıldızlı oteli olan Büyük Efes Oteli, 36 bin 304 metre karelik bir alan üzerinde kurulu bulunuyor. 
     Zemin üstünde 10, zemin altında da 4 katı bulunan otelde 406 oda ve 40 dükkan yer alıyor. 1.400 kişilik 1 konferans salonu ile 450 kişilik 7 toplantı salonu ve 1.250 kişilik 3 balo salonu da olan otel, Türkiye'nin en tanınmış konaklama tesislerinden birisi olarak biliniyor. 
     
</TEXT>
</DOC>
