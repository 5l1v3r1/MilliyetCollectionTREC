<DOC>
<DOCNO> 384837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy17.html </URL>
<DATE> 2005/10/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ankara - Paris arasında yeni polemik 
</HEADLINE>
<TEXT>

     Sabetay Varol CNN TÜRK Paris 

Fransa Cumhurbaşkanı Jacques Chirac'ın Türkiye’nin AB üyeliği için gerekli gördüğü 'kültür devrimi', Türkiye ile Fransa arasında yeni sürtüşme nedeni oldu. 
     Chirac'ın öngörüsünü 'kültür ve din değiştirme talebi' şeklinde yorumlayan Başbakan Recep Tayyip Erdoğan’ın "sayın Chirac bu sözleri kendine saklasın" ifadelerini kullanması, Fransa dışişlerini hareketlendirdi. 
     Fransa, diplomatik kanallardan Ankara’dan açıklama istedi. 
     CNN TÜRK'te Taha Akyol'a konuşan Dışişleri Bakanı Abdullah Gül’ün Fransa'nın son haftada tavrını yumuşattığı yönündeki ifadeleri ile Başbakan Erdoğan’ın dünkü açıklamasına rağmen Paris ile Ankara arasında ortaya çıkan sorunun dün akşam saatlerinde henüz tam olarak giderilemediği ifade edildi. 
     Dışişleri Bakanı Gül, Eğrisi Doğrusu programında Taha Akyol'a Fransa'nın tavrını son hafta yumuşattığını söylemişti. 
     Başbakan Erdoğan da İstanbul'daki temasları sırasında Chirac'ın sözlerinin sorulması üzerine "entegre oluruz ama asimilasyona 'evet' dememiz mümkün değil" demişti. Erdoğan, "bir medeniyeti kimlik değiştirerek benimsememiz asla mümkün değil" ifadelerini de kullanmıştı. 
     
     Chirac Türkiye'yi hareretli bir şekilde savunmuştu 

     Fransa Cumhurbaşkanı, geçtiğimiz çarşamba günü İtalya Başbakanı Silvio Berlusconi ile yaptığı toplantının ardından basın toplantısında bir Fransız habercinin sorusuna öfkelenerek, Türkiye ile müzakere açılması kararını hararetli bir şekilde savunmuştu. 
     Fransa Cumhurbaşkanı Chirac bu yanıtının sonuna doğru, Türkiye’nin AB’ye katılmak için büyük çaba sarfetmesi gerektiğini hatırlatmış ve ardından, "bu iş Türkiye’den hatırı sayılır bir çaba, esaslı bir kültür devrimi gerektiriyor. Bunu başaracak mı bilemiyorum, ama çok uzun bir zamana, 10-15 yıla ihtiyaç var" tarzında konuşmuştu. 
     Fransız basını konuşmanın Türkiye yanlısı net bir tavır içerdiğı hususunda birleşti. Gazeteler şu ifadeleri kullandı 
     Liberation gazetesi "Chirac, Türkiye’nin avukatlığını üslendi" . 
     TF-1 televizyon kanalı "Chirac ateşli şeklide Türkiye’yi savundu" . 
     L’Expresse dergisi "Chirac’ın hastalık sonrası ilk çıkışı Türkiye lehine ve AB komisyonu aleyhine". 
     
     Kültür devrimi Mao'dan beri popüler 

     'Kultür devrimi' Çinli Komünist lider Mao Ze Dung’ün 1966 yılında başlattığı hareketin adı. Bu tarihi olaydan sonra popüler olan deyim, o zamandan beri batılı ülkelerde ve özellikle Fransa’da, köklü zihniyet değişikliğine gitme anlamında kullanılıyor. 
     Fransız dil uzmanları, bu deyimin hiçbir şekilde, bir halkın kendi kültürünü, uygarlığını ya da dinini değiştirmesi anlamına kullanılamayacağı konusunda birleşiyor. 
     Deyimin Türk medyası tarafından 'kültür devrimi' yerine 'kültürel bir devrim' olarak tercüme edilmesinin de Chirac’ın sözlerinin Türkiye’de ters anlaşılmasında etkili olduğu sanılıyor. 
     
</TEXT>
</DOC>
