<DOC>
<DOCNO> 385069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy13.html </URL>
<DATE> 2005/10/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Topbaş Göztepe Parkı'na cami yapılması kararını veto etme hakkım yok 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Göztepe Parkı'na cami yapılması kararına ilişkin, ''Büyükşehir Belediye Meclisi'nin aldığı kararı benim veto etme hakkım yok. Konuyla ilgili hukuki durumu inceliyorum. Kadıköy Belediye Başkanı Selami Öztürk ile görüştükten sonra nihai kararı vereceğim'' dedi. 
     Başbakan Recep Tayyip Erdoğan'ı Atatürk Havalimanı'ndan Siirt'e uğurladıktan sonra basın mensuplarının sorularını yanıtlayan Kadir Topbaş, ''Topbaş Göztepe Parkı'na cami yapılması yönünde karar verdi'' başlığıyla yayınlanan haberin hatırlatılması üzerine, böyle bir açıklaması olmadığını vurguladı. 
     Topbaş, ''İstanbul Büyükşehir Belediye Meclisi'nin almış olduğu bu kararı benim veto etme hakkım yok. Şu anda karar çıkmış. Vekilim tarafından imzalanmış bir karar. Bunu geri alayım diye bir şey yok'' diye konuştu. 
     Olayın hukuki boyutlarını inceleme ve meclis grup başkanvekilleri ile görüşme çalışmaları yaptığını anlatan Topbaş, şunları kaydetti 
     ''Grup başkanvekilleri ile görüştüm. Dosya şu anda tamamlandı. Kadıköy Belediye Başkanı Selami Öztürk'ü tekrar çağıracağım. Birkaç nokta daha var. Onu görüşeceğim. Şu anda Meclis'ten çıkan karar Başkanvekili tarafından onaylanmış ve şu anda yürürlükte. Bazı konular bilinmeden, yasaların neye müsaade verdiğini bilmeden bazı basın mensupları yazılar yazıyorlar. Bir kere bir başkanın, bir konuyu veto etmesinde bir gerekçe ortaya koyması gerekir. Yasalara uygun, hukuksal açıdan hiçbir şeyi olmayan bir kararı, sırf kendi kanaati ile reddedemez, ki üzerinde tartışma yapılmamış, İmar Komisyonu'nun birlikte kararı var. 
     Benim burada yaptığım, hukuksal sıkıntı ne var Dosyanın geçmişi nedir Onu inceliyorum. Ona göre bir değerlendirme yapmak üzereyim. Hukuki açıdan bir durum var mı Nedir Nasıldır Benim inceleme yaptığım konu bu. Teknik adam olarak da, mimar gözüyle de inceliyorum. 
     Bir başka yönüyle baktığınız zaman da çıkan bir karar var. Meclis'in her kararı veto edilir hale gelirse, Meclis çıkaracağı her kararda 'Başkan ne diyecek' ona bakacak, 'Başkan veto eder mi ' O zaman demokrasi nerede kalıyor. Meclis'in yetkilerine müdahale edilmesi hoş değil. Ancak hukuki sıkıntı varsa, problem varsa, o gözden geçirilir. Öyle bir şey yoksa da bu karar uygulamaya geçirilir.'' 
     
     ''PROSEDÜRE GÖRE HAREKET ETMEK LAZIM'' 
     Cami yapımına itirazlar olması halinde yargı yolunun açık olduğuna işaret eden İstanbul Büyükşehir Belediye Başkanı Kadir Topbaş, ''Sistem böyle, hukuk böyle. 'Ben yaptım oldu, ben yetkiliyim, ben yapıyorum' olmuyor öyle... Prosedürüne göre hareket etmeniz lazım'' diye konuştu. 
     Topbaş, hafta başında Kadıköy Belediye Başkanı Öztürk'ü davet etmek suretiyle görüşeceğini anlatarak, ''Nihai kararı ondan sonra vereceğim. Ondan önceki görüşmemizde benden bir talepte bulundu. Onun için bir çalışma yapacaktı. Ben onu bekliyorum. Ne yaptığını göreceğim, ondan sonra kararımı vereceğim''dedi. 
     
</TEXT>
</DOC>
