<DOC>
<DOCNO> 375411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur15.html </URL>
<DATE> 2005/09/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Danıştay'dan THK tüzüğünün yürütmesine durdurma... 
</HEADLINE>
<TEXT>

     Danıştay 2004'te yürürlüğe konulan THK Tüzüğü'nün yürütmesini oy çokluğuyla durdurdu. 
     AA muhabirinin aldığı bilgiye göre, Lütfi Doğan ve 9 kişi 22 Eylül ve 2004 tarihli Resmi Gazetede yayınlanan, ''Türk Hava Kurumu THK Tüzüğü'nün yürürlüğe konulmasına ilişkin 23 Ağustos 2004 tarihli Bakanlar Kurulu Kararı''nın ve bu kararla yürürlüğe konulan Türk Hava Kurumu Tüzüğü'nün iptali ve yürütmenin durdurulması istemiyle dava açtı. 
     Danıştay 10. Dairesi daha önce, adli yargıda devam eden davaları gerekçe göstererek yürütmenin durdurulması istemini ret etti. Ancak davacılar ikinci kez yürütmenin durdurulması istemiyle Danıştay'a başvurdu. Adli tatil olduğu için bu kez Danıştay 10. Dairesi yerine Danıştay Nöbetçi Dairesi istemi inceledi. 
     Danıştay Nöbetçi Dairesi söz konusu Bakanlar Kurulu Kararını ve Türk Hava Kurumu Tüzüğü'nün yürütmesini ikiye karşı, üç üyenin oyuyla durdurdu. 
     Nöbetçi dairenin gerekçeli kararında, THK'nın 1994 tarihli Tüzüğü'nün 1999'da yürürlükten kaldırıldığı ve yeni bir tüzüğün yürürlüğe konulduğu ancak bunun Danıştay 10. Dairesince iptal edildiği anımsatıldı. 2000 yılında yeni bir tüzüğün yürürlüğe konulduğu bu tüzüğün de yine aynı daire tarafından iptal edildiği anımsatılan kararda, 2000 yılındaki tüzüğün dayanağı olan Dernekler Kanunu'nun Anayasa Mahkemesi'nce iptal edildiği vurgulandı. 
     Anayasa Mahkemesi'nin bu iptal kararının gerekçesinde, ''THK'nın yetkili organlarının iradeleri dışında bu organların görevlerine son vermeye ve bunların görevlerini yerine getirmek üzere geçici kurullar oluşturmaya, tüzüklerini değiştirmeye, yürürlükten kaldırmaya ve yeniden düzenlemeye yürütme organının yetkili kılınmasının ve organlarının görevlerine son verilmesinin Anayasa'nın 33. maddesiyle güvence altına alınan ''Dernek kurma özgürlüğü alanına yapılmış açık bir müdahale'' niteliğinde olduğunu kabul ettiği vurgulandı. Kararda şöyle devam edildi 
     ''Tüm bu kararlar ışığında 1994'te Resmi Gazete'de yayınlanarak yürürlüğe giren THK Tüzüğü'nün yürürlükten kaldırılmasından sonra yürürlüğe konulan ve mevzuata aykırılıkları yargı kararıyla saptanan tüzüklerin hiçbir hukuki geçerlilikleri bulunmamaktadır. 
     İptal davalarında verilen yürütmenin durdurulması ve iptal kararları, kurulan işlemleri kurulma anından başlayarak ortadan kaldırır ve işlemler hiç yapılmamış sayılır. İdare Hukuku'nun bu temel ilkesi uyarınca, üç kişilik kurulun tüzük hazırlama ve genel kurulu toplantıya çağırma yetkilerinin dayanağı ortadan kalkmış ve yetkisizlikleri yargı kararıyla saptanmış kişilerce yapılan çağrıya dayanılarak toplanmış genel kurullar da hukuken yapılmamış durumdadır.'' 
     
     YÜRÜTMEYE UYARI 
     Danıştay Nöbetçi Dairesi'nin kararında, yargı kararlarının bağlayıcılığı kuralına dikkat çekildi. Yargı kararlarının bağlayıcılığı kararı gereğince yürütme organının yapacağı yeni düzenlemelerde, daha önce yargı organlarınca verilen kararları göz önünde bulundurmak bu kararları etkisiz kılacak yeni düzenlemeler, işlemler yapmamak ya da yasa çıkarmamak yükümlülüğünde olduğuna işaret edilen kararda, ''hukuk devletinin varlığı bakımından yargı organları da yargı kararlarına titizlikle ve duyarlılıkla sahip çıkmak konumundadırlar'' tespiti yapıldı. 
     Danıştay Nöbetçi Dairesi'nin kararında Anayasa Mahkemesi kararıyla Anayasa'ya uygun olmadığı saptanan yasa hükmü dayanak alınmak suretiyle hukuken var olmayan bir tüzük uyarınca oluşturulan olağan üstü genel kurul tarafından hazırlanan ve Bakanlar Kurulu tarafından onaylanarak yürürlüğe konulan 2004 tarihli tüzüğün hukuken geçerli tüzük olduğu kabulüne olanak bulunmadığı vurgulandı Karara katılmayan iki üye ise THK'nın 37. Büyük Genel Kurulu'nun iptali istemiyle açılan davaların Ankara'daki Asliye Hukuk Mahkemelerince ret edildiğini anımsattı. Bu ret kararlarının Yargıtay tarafından bozulduğu ancak bozma kararından sonra yerel mahkemenin yeni bir karar vermediğine işaret eden bu iki üye, yerel mahkemedeki bu davaların sonuçlanıp sonuçlanmadığı sonuçlandıysa kararların kesinleşip kesinleşmediğinin sorulmasından sonra yürütmenin durdurulması istemi hakkında bir karar verilmesi gerektiği görüşüyle çoğunluğun kararına katılmadılar. 
     Danıştay Nöbetçi Dairesi'nin verdiği bu karara Başbakanlık itiraz ederse itirazı Danıştay İdari Dava Daireleri Kurulu görüşecek. 
     
</TEXT>
</DOC>
