<DOC>
<DOCNO> 354779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy09.html </URL>
<DATE> 2005/06/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ağar, Erdoğan'ın önerisine sıcak 
</HEADLINE>
<TEXT>

     DYP Genel Başkanı Mehmet Ağar’dan Başbakan Recep Tayyip Erdoğan’ın 100 milletvekilliğinin partilerin aldığı oy oranına göre dağıtılması önerisine destek geldi. 
     Ağar, DYP’nin 22. kuruluş yıldönümü nedeniyle parti genel merkezinde düzenlenen törende yaptığı konuşmada partisini "maraton koşucusu"na benzeterek "Mutlaka finişe birinci olarak ulaşan büyük bir siyasi misyon" dedi. 
     Eski Genel Başkanlar Süleyman Demirel, Hüsamettin Cindoruk, Yıldırım Avcı ve Tansu Çiller’i telefonla aradığını belirten Ağar, partililere selamlarını iletti. 
     İktidarın halkı Mısır Firavunlarının piramitleri yapan esirlere çevirdiğini ileri süren Ağar, erken seçim ısrarını sürdürdü. Ağar, parlak nutuklara rağmen Türkiye’de insanların işsizlik ve yoksulluğun pençesinde kıvrandığını savundu. 
     
     "ERDOĞAN SANAL SOKAKLARDA GEZİYOR" 
     İktidarın demokratikleşme, haklar ve özgürlükler konusunda da bir adım atamama azminin görüldüğünü söyleyen Ağar, yolsuzluklar konusunda da her taraftan sesler yükseldiğini kaydetti. Ağar, hükümetin canlanan terör olaylarına karşı zaaf içinde olduğunu ileri sürdü. Ağar, Başbakan Recep Tayyip Erdoğan’a şu eleştiride bulundu 
     "Kendilerinin sokakta gezdiklerini ifade edenlerle hiçbir sokakta karşılaşmadık. Sokaklar bizim tarafımızdan parsel parsel gezilmekte, arşınlamaktayız. Ama başbakanı hiçbir sokakta göremedik. Herhalde hayali ve sanal sokaklarda gezmektedirler. Eğer gezmiş olsalardı Türkiye’de dayanılmaz boyutlara gelen işsizliği, yoksulluk ve açlık sınırlarını görürlerdi." Milletin feryadını dile getirmek için alanlara çıkacaklarını söyleyen Ağar, iktidardan Türkiye’yi kurtarmanın siyasi ve milli bir görev olduğunu belirtti. 
     Ağar, DYP iktidarının reaksiyon değil aksiyon iktidarı olacağını söyledi. 
     
     "BARAJ MESELEMİZ DEĞİL" 
     Bir gazetecinin Başbakan Erdoğan’ın 100 milletvekilliğinde baraj uygulanmayıp partilerin aldığı oy yüzdelerine göre dağıtılması teklifini nasıl değerlendirdiği sorusuna Ağar, "Olumsuz bakmıyoruz biz. Barajın kalması gitmesi bizim meselemiz değil. DYP’nin meselesi baraj meselesi falan olamaz. DYP sadece iktidarı hedefleyen bir parti olur" dedi. 
     Ağar, bir soru üzerine de "Erken seçimi milletin önüne getirecek halkın iradesidir. Bu irade teşekkül edecektir. 
     Kimse milletin iradesine rağmen seçimden kaçamaz. Önümüzdeki süreç erken seçimi ve sandığı milletin önüne getirecektir" dedi. 
     Ağar, ayrıca Çelik-İş Sendikası Genel Başkanı Hikmet Feridun Tankut ve beraberindeki heyeti kabul etti. 
     
</TEXT>
</DOC>
