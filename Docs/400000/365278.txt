<DOC>
<DOCNO> 365278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/axyas01.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan çiftliğinde AKP'li pikniği 
</HEADLINE>
<TEXT>


AKP'li belediye başkanlarının eşleri ile kadın partililer, Pamukova'daki 'eski' Uzan çiftliğinde piknik yaptılar, hatıra fotoğrafları çektirip, şarap mahzenini gezdiler 

ZAFER TOKUŞ Sakarya DHA 

Tasarruf Mevduatı Sigorta Fonu TMSF el koyduktan sonra önce Çevre ve Orman Bakanlığı'na, sonra da imzalanan bir protokolle Milli Eğitim Bakanlığı'na devredilen Uzanlar'ın Pamukova'daki çiftliğinde, AKP'li belediye başkanlarının eşlerinin piknik yaptıkları ortaya çıktı. 
Sakarya'daki AKP'li belediye başkanlarının eşleri, her ay bir araya geldikleri yemekli toplantıların sonuncusunu, 1 Temmuz'da Pamukova'daki çiftlikte gerçekleştirdiler. 
Pamukova Belediye Başkanı Feridun Turan'ın eşi Şahsenem Turan'ın ev sahipliğindeki yemekli toplantıya, AKP'nin il ve ilçe kadın kolları başkanları ve yönetim kurulu üyeleri de katıldılar. 

Yemeği salonda yediler 
Yemeklerini, çiftlikteki büyük villanın yemek salonunda yedikleri belirtilen AKP'li kadınların, deniz seviyesinden 800 metre yüksekte olduğu için çok serin olması sebebiyle çiftliği tercih ettikleri kaydedildi. 
Koruma görevlileri, yanlarından hiç ayrılmayarak pikniğe gelenlerin çiftliği gezmelerine engel olmak istedi. Ancak AKP'li kadınlar, şarap mahzeni ve havuzların ısıtma sistemleri de dahil her yeri merakla incelediler. 

Başkan Turan Herkese açık 

Belediye Başkanı Turan, çiftlikteki pikniği doğrulayarak, "Her Türk vatandaşı izin alarak burayı ziyaret edebilir" dedi. AKP Pamukova Kadın Kolu Başkanı Şükran Yıldız da, el konulan çiftlikte piknik yapılmasında art niyet aranmaması gerektiğini söyledi. Görevine mahkeme kararıyla dönen Sakarya Milli Eğitim Müdürü Aziz Ersoy ve o günlerde Sakarya Milli Eğitim Müdür Vekili olan Murat Yazıcı da piknikle ilgili bilgileri olmadığını söylediler. 


</TEXT>
</DOC>
