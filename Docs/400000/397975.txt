<DOC>
<DOCNO> 397975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy18.html </URL>
<DATE> 2005/11/25/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Baykal, ITC Başkanı Ergeç ile görüştü 
</HEADLINE>
<TEXT>

     CHP Genel Başkanı Deniz Baykal, Irak Türkmen Cephesi ITC lideri Sadettin Ergeç ile görüştü. 
     Baykal, CHP Genel Merkezi'ndeki görüşmede yaptığı açıklamada, Irak'taki işgal güçlerinin bölgedeki mevcudiyetini sürdürmekte güçlüklerle karşılaşmasının ve kendi ülkelerine dönme mecburiyetinin yavaş yavaş ortaya çıkmaya başlamasının, Irak'taki belirsizliği yaygınlaştırdığını belirterek, bu çerçevede Irak'ın konumunun Türkiye'yi çok rahatsız ettiğini söyledi. 
     Türkiye olarak komşu Irak'ın bir an önce huzur, istikrar ve barışa kavuşmasını dilediklerini belirten Baykal, ancak bunun hala gerçekleşmemesinden büyük üzüntü duyduklarını, bu açıdan ülkenin gelceğine kaygıyla baktıklarını ifade etti. 
     Baykal, kuzey Irak'taki gelişmelerinse Türkiye'yi daha yakından ilgilendirdiğini belirterek, ''Kuzey Irak'ta ortaya çıkan tablo, maalesef Türkiye açısından daha da büyük olumsuzluklar içermektedir'' dedi. 
     Kuzey Irak'ta ülkenin bütününe göre nispi istikrar bulunduğuna işaret eden Baykal, ancak bu istikrarın Türkiye'ye yönelik terör saldırılarının kökünün kurutulması sonucunu veremediğini kaydetti. Baykal, ''Bu nispi istikrar içinde Türkiye'ye istikrarlı bir şekilde terör ihracatı yapılmaktadır'' diye konuştu. 
     Kuzey Irak'ta ve Bağdat'ta terör örgütü PKK'nın bürolar açtığını ve bölgede örgütlendiğini ifade eden Baykal, Türkiye'nin bu gelişmeler karşısında etkin bir önlem alamamış olmasını üzüntüyle karşıladıklarını söyledi. 
     Irak'taki seçim sürecine de değinen Baykal, Türkmenlerin birbirleriyle tartışan bir durumdan çıkarak, Türkmenlerin bütünlüğünü ortaya koyacak bir arayışa girmiş olmasından memnuniyet duyduklarını kaydetti. 
     Irak'ın istikrara kavuşmasını, kuzey Irak'ın terör ihraç eden bir merkez olmaktan çıkmasını ve bölgede Türkmenlerin haklarının güvence altına alınmasını sağlayacak düzenlemelere gidilmesini beklediklerini ifade eden Baykal, yeni anayasa oluşumunda bu doğrultuda bir gelişmenin ortaya çıkması gerektiğini, ancak bu konuda umutlu olmanın pek mümkün olmadığını söyledi. 
     Kuzey Irak'taki Türkmenlerin sorunlarının kaygı verici olduğunu belirten Baykal, Türkmenlerin can ve mal varlıklarının korunmasının, Irak'taki yeni nüfus hareketlerinin kurbanı durumuna sokulmamasının önemli olduğunu kaydetti. 
     Bu doğrultuda üzerlerine düşeni yapmaya gayret ettiklerini, bu çerçevede hükümeti de uyardıklarını belirten Baykal, önümüzdeki günlerde bölgede yeni bir tablonun ortaya çıkmasını umut ettiklerini sözlerine ekledi. 
     
</TEXT>
</DOC>
