<DOC>
<DOCNO> 384376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/aspo.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
009 Aziz Yıldırım 
</HEADLINE>
<TEXT>


Kulübün 22 Ekim'de yapılacak tüzük tadil kongresinde tüm kurulların görev süresi üç yıla çıkarılacak. Martta yapılacak genel kurulda adaylığını koyacak olan Aziz Yıldırım'ın, 3 sene daha koltukta oturmasına kesin gözüyle bakılıyor 

YUSUF KOBAL 


Süper Lig'de son 2 sezona damgasını vuran Fenerbahçe'yi, Türkiye ve Avrupa'da daha büyük başarılara taşımaya kararlı olan Aziz Yıldırım, 2006 Mart ayında yapılacak genel kurulda başkanlığa yeniden adaylığını koyacak. Bu konudaki kesin kararını veren Başkan Yıldırım ilk adımı 22 Ekim Cumartesi günü yapılacak olan tüzük tadil kongresinde atacak. 
Halen 2 yıl olan tüm kurulların görev süresi kongrede 3 yıla çıkarılacak ve Yıldırım'ın 2009 yılına kadar başkanlık koltuğunda oturmasının önü açılacak. 2006 Mart'ta başkanlığa yeniden adaylığını koyacak olan Aziz Yıldırım'ın karşısına şimdilik hiçbir adayın çıkması beklenmiyor. Sarı - Lacivertli kulübün 100. yılını kutlayacağı 2007'de görevde bulunacak olan Yıldırım, böylece Fenerbahçe'nin tarihinde en uzun süre başkanlık yapan isimlerin arasına girecek. Bu arada mevcut yönetim kurulundaki tüm üyelerin bu konuda Aziz Yıldırım'a tam destek verdikleri vurgulandı. 
Öte yandan 22 Ekim'de yapılacak tüzük tadil kongresinde, kulübe üye olmak isteyenlerin bekleme süreleri de ortadan kaldırılacak. 

Yıldırım'ın karnesi 
Fenerbahçe'nin 1998 yılında yapılan olağanüstü kongresinde Vefa Küçük'ü 1 oy farkla geride bırakarak başkanlık koltuğuna oturan Aziz Yıldırım aralıksız 7 yıldır görevde bulunuyor. İlk yıllarında başarıya hasret kalan 53 yaşındaki Yıldırım, ilk lig şampiyonluğunu 2000-2001 sezonunda yaşadı. Aziz Yıldırım, Teknik Direktör Daum'la son iki yılda iki şampiyonluk daha görürken, Fenerbahçe bu süreçte Avrupa Kupaları'nda bekleneni veremedi. Sarı - Lacivertliler bu dönemde, 22 yıllık Türkiye Kupası hasretine de nokta koyamadı. 


</TEXT>
</DOC>
