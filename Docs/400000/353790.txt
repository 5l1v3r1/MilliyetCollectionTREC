<DOC>
<DOCNO> 353790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur49.html </URL>
<DATE> 2005/06/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Polis, asker ve zabıtaya üniformalıyken sigara yasağı geliyor 
</HEADLINE>
<TEXT>

     AK Parti Trabzon Milletvekili Cevdet Erdöl ve arkadaşlarının kafe, kahvehane ve bilardo salonu gibi yerlerde tütün ve tütün ürünleri kullanılmasının yasaklanmasını öngören kanun teklifi, TBMM Başkanlığı'na sunuldu. 
     Teklife göre, resmi ya da özel sağlık, eğitim-öğretim veya kültür hizmeti veren yerler ile kapalı spor salonlarında, sürücüleri dahil olmak üzere kamu hizmeti gören tüm nakil vasıtaları, taksiler, toplu taşımacılık yapılan her türlü nakil vasıtaları, bunların bekleme salonları, fuar, alış-veriş merkezi, düğün salonları, kongre, toplantı ve konferans salonları, kafeler, internet kafeler, kahvehaneler, elektronik oyun merkezleri, atari, bilardo, bowling salonları ve bu gibi yerlerin her türlü kullanım alanlarında, resmi ve özel kurumların ve işyerlerinin her türlü kapalı alanlarında her ne suretle olursa olsun tütün ve tütün ürünleri içilemeyecek. 
     Ancak, mevcut durumun imkan sağlaması durumunda tütün ve tütün ürünlerinin içilebilmesi için ayrı yerler tahsis edilebilecek. 
     İbadethanelerin, okul öncesi, özel eğitim, ilköğretim ve orta öğretim kurumlarının, sağlık kurum ve kuruluşlarının çocuklara yönelik sosyal hizmet kurumlarının ve eğlence yerlerinin kapalı ve açık tüm alanlarında tütün ve tütün ürünlerinin içilmesi yasaklanıyor. 
     Lokanta ve kafeterya gibi yerler ile otel ve benzeri konaklama mekanlarının kapalı alanlarında tütün içenler için ayrı yerler düzenlenecek. Bu düzenlemeyi yapmayan veya yapamayan yerlerin tamamında tütün ve tütün ürünleri kullanılamayacak. Bu yerlerde yasağa uymayanlara 50 YTL para cezası verilecek. 
     
     REKLAM 
     Tütün ürünlerinin ve üretici firmaların isim, marka veya alametleri kullanılarak her ne suretle ve amaçla olursa olsun reklam ve tanıtımının yapılması da yasaklanıyor. Tütün ve ürünlerini kullanmayı teşvik edici kampanyalar düzenlenemeyecek. Tütün üreten veya pazarlayan şirketler, marka ve amblemlerini kullanarak hiçbir etkinliğe destek olamayacaklar. 
     Tütün ürünleri üretiminden perakende satışına kadar olan satış zincirinde çalışanlar, firmalarının ismini, markasını veya amblemini kıyafet, takı ve aksesuar olarak üzerlerinde taşımayacaklar. 
     Tütün sektöründe faaliyet gösteren firmaların araçları, toplumda belli bir tanıma yaratacak ve firmanın tanınmasını sağlayacak bir uygulamaya gidemeyecekler. 
     Sektörde faaliyet gösteren firmalar, ne amaçla olursa olsun tütün ürünlerini bedelsiz olarak veremeyecekler, indirimli satamayacaklar ve bayilerini satışlarını artırmak için teşvik edemeyecekler. 
     Tütün ürünlerinin fiyat değişikliğini duyurmak amacıyla basın-yayın organlarına ilan verilemeyecek. 
     Televizyonlarda yayınlanan her türlü programlarda, filmlerde, dizilerde, müzik kliplerinde ve reklam ve tanıtım filmlerinde, her türlü açık hava ya da kapalı mekanda yapılan sahne gösterilerinde, rol gereği de olsa tütün ve tütün ürünleri kullanılamayacak. 
     Sağlık, eğitim-öğretim, kültür ve spor hizmeti veren yerlerde tütün ve ürünlerinin satışı yasaklanacak. 
     Her ne surette olursa olsun tütün ve tütün ürünlerinin paket açılarak adet şeklinde veya küçük paketler halinde satışı yapılamayacak. Tütün ve tütün ürünleri bayiler dışında, otomatik makineler, telefon, televizyon ve internet gibi elektronik ortamlarda satılamayacak. 
     Sakız, çerez, oyuncak ve benzeri ürünler, tütün ürünü veya markasına çağrıştıracak şekilde üretilemeyecek. 
     18 yaşından küçükler tütün ürünlerinin üretiminde ve pazarlamasında çalıştırılamayacak. 
     
     ÜNİFORMALILARA YASAK 
     Özel ve resmi kolluk kuvvetleri, güvenlik elemanları, belediye zabıtaları ve Türk Silahlı Kuvvetleri mensupları üniformalarını taşıdıkları sürece kamuoyu önünde ve halka açık yerlerde tütün ve tütün ürünü içemeyecekler. 
     
     UYARILAR- 
     Tütün ve ürünlerinin içilmesinin yasak olduğu yerlere yasal uyarılar asılacak. Tütün ürünlerinin satıldığı yerlerde 18 yaşından küçüklere satışının yasak olduğun gösteren uyarı levhaları asılacak. 
     Türkiye'de üretilen veya ithal edilen tütün ve tütün ürünü paketlerinin üzerine toplam alanın yüzde 40'ından az olmamak üzere özel çerçeve içinde tütün ve tütün ürünlerinin zararlarını belirten yazılı uyarı ve mesajlar konacak. 
     Tütün ürünü üreten firmalar ürün, üretim, pazarlama ve diğer aktiviteleri ile ilgili her türlü bilgiyi istenildiği takdirde 15 gün içinde Sağlık Bakanlığı'na ve Tütün, Tütün Mamulleri ve Alkollü İçkiler Piyasası Düzenleme Kurumu'na iletecekler. 
     TRT ile ulusal ve yerel yayın yapan her kategorideki özel televizyonlar ve radyolar ayda en az 90 dakika tütün ürünlerinin zararları konusundaki yayınlarını, 08.00-22.00 saatleri arasında yapacaklar. 
     Tütün ve tütün ürünlerinin yolcu beraberinde yurda sokulması yasaklanıyor. 
     İl özel idareleri, belediyeler, Tütün, Tütün Mamulleri ve Alkollü İçkiler Piyasası Düzenleme Kurumu, Gümrük Müsteşarlığı, RTÜK, Çalışma ve Sosyal Güvenlik Bakanlığı, Sağlık Bakanlığı, Sanayi ve Ticaret Bakanlığı, Kültür ve Turizm Bakanlığı, trafik polisleri, ihlal hallerinin tespitine ve idari para cezası vermeye yetkili olacak. 
     Reklam yasaklarına uymayan televizyon kanalları ve radyolar hakkında her ihlal için 5 bin YTL, ulusal televizyon kanaları için ise bu rakamın 10 katı ceza uygulanacak. Kanunda belirtilen yasaklara uymayan tütün mamulü üreten ve pazarlayan firmalara ise 250 bin YTL idari para cezası verilecek. 
     Ayrıca yasaklara uymayan firma ve işyerleri, bir aydan 3 aya kadar kapatılabilecek. 
     
</TEXT>
</DOC>
