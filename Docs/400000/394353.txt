<DOC>
<DOCNO> 394353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/soneko01.html </URL>
<DATE> 2005/11/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ATO ile Time dergisi arasında DVD krizi... 
</HEADLINE>
<TEXT>

     TİME dergisi, Ankara Ticaret Odası ATO tarafından hazırlatılan, Türkiye'nin tanıtım filmi ve Türk-Ermeni ilişkilerini konu alan ''Sarı Gelin'' belgeselini içeren 600 bin adet DVD'yi dağıtınca, Ermeni lobileri tepki gösterdi. 
     Tepkiler üzerine dergi, DVD'nin incelendiği ve kabul edildiğini yazılı olarak Türkiye'ye bildirdiği halde, Ermenilerden ''İçeriğinden haberimiz yoktu, pişmanız, üzgünüz'' ifadeleri ile özür diledi. 
     TİME dergisinin özrünü ''Özrü kabahatinden büyük'' sözleriyle değerlendiren ATO Başkanı Sinan Aygün, ''TİME dergisinin ciddiyetine yakışmadı. Biz Ermeni lobisine golü attık ancak, meğer kalede TİME dergisi varmış'' dedi. 
     
     YAZILI ONAY VERDİLER 
     Ankara Ticaret Odası'ndan yapılan yazılı açıklamaya göre Oda, bu yılın başında 7 dilde hazırlanmış ''Sarı Gelin'' belgeseli ve İstanbul ile Türkiye'nin tanıtımının bulunduğu iki filmi içeren bir DVD hazırlattı. 
     Hazırlanan DVD, prodüksiyon firması tarafından Time Dergisi'ne gönderilerek dergi eki olarak dağıtılmak istendiği belirtildi. 
     DVD, TİME dergisi tarafından incelendi. Dergi, Reklam Mali Müdürü Luca Rosa imzasını taşıyan 21 Şubat'ta gönderdiği cevabi mektupta DVD içeriğine ''onay'' verdiğini yazılı olarak bildirdi. 
     Hazırlanan DVD, 6 Haziran tarihli sayısında dört sayfalık ''Kültürler Kavşağı'' adlı Türkiye reklamı ekinde dergi ile birlikte dağıtıldı. 
     Dağıtımı izleyen günlerde Ermenilerin yoğun protestoları nedeniyle TİME dergisi, önce 20 Haziran sayısında protesto mektuplarına sayfalarında yer verdi, daha sonra da 17 Ekim tarihli sayısında DVD'nin incelendiği ve kabul edildiğini yazılı olarak Türkiye'ye bildirdiği halde, Ermenilerden, ''içeriğinden haberimiz yoktu, pişmanız, üzgünüz'' ifadeleri ile özür diledi. 
     
     ATO BAŞKANI AYGÜN 
     TİME Dergisi'nin özrünü ''Özrü kabahatinden büyük'' sözleriyle değerlendiren ATO Başkanı Sinan Aygün, ''TİME dergisinin ciddiyetine yakışmadı. Biz Ermeni lobisine golü attık ancak, meğer kalede TİME dergisi varmış'' dedi. Aygün, açıklamasında şu görüşleri dile getirdi 
     ''TİME dergisi ciddiyetiyle tanınan bir dergidir. DVD'nin dağıtımı için söz konusu derginin seçilmesinin bir nedeni bu imajı, diğer nedeni ise Avrupa'da 450 bin aboneye, 150 bin okura da satış noktalarıyla ulaşmasıdır. Ermeni lobisinin DVD'nin dağıtılmasını engellemek amacıyla piyasadan toplamasını önlemek için iyi bir seçim yaptık. Ermeniler, dağıtımı engelleyemedikleri için çıldırdılar. 
     Ancak, TİME konusunda bir noktada yanıldık. TİME dergisi, dağıtılacak DVD'yi incelediği, bunu yazılı olarak da bildirdiği ve sakınca görmeyerek dağıttığı halde, Ermeni lobileri bastırdığı için çark etti. Bu çark, bu derginin ciddiyetine yakışmadı. Yaşadığımız bu olay Ermeni lobilerinin Avrupa'da ne denli ciddi ve etkin çalıştıklarını bir kez daha ortaya koydu.'' 
     
     PROTESTOYA DAVET 
     Ermeni lobilerinin protestolarının aynının Türkler tarafından da yapılması gerektiğinin önemine işaret eden ATO Başkanı Aygün, ''Ermeniler gibi agresif baskı uygulamazsak bu tür konularda sessiz kalırsak, haklı davamızı kimseye anlatamayız. Türkiye'deki ve Avrupa'daki Türk vatandaşlarını, TİME dergisini protesto etmeye davet ediyorum'' dedi. 
     
</TEXT>
</DOC>
