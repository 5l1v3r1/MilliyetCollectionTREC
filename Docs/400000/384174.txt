<DOC>
<DOCNO> 384174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko14.html </URL>
<DATE> 2005/10/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Yapı Kredi Koçbank ile birleşme konusunda yönetim kararı yok 
</HEADLINE>
<TEXT>

     Yapı ve Kredi Bankası, Koç Bank ile bankanın birleşmesi hakkında Yönetim Kurulu'nun almış olduğu herhangi bir karar bulunmadığını açıkladı. 
     Yapı ve Kredi Bankası'ndan, basında yer alan haberlere ilişkin olarak Borsa'ya gönderilen yazıda, Çukurova Holding A.Ş. ve bünyesindeki şirketlerin bankaya olan kredi borçlarının yeniden yapılandırılması amacıyla 31 Aralık 2002 tarihinde finansal yeniden yapılandırma anlaşması imzalandığı ve sözleşme hükümleri gereğince ilk ödemeyi teminen bağımsız değerleme şirketlerinden alınan çalışmalar doğrultusunda yapılan değerleme sonucunda A Tel Pazarlama ve Servis Hizmetleri A.Ş. sermayesinin yüzde 50'sine tekabül eden hisselerin 269 milyon dolar bedelle bankaca iktisap edildiği ve aynı tarihteki Türk lirası karşılığından banka kayıtlarına intikal ettiği kaydedildi. 
     Bu hisselerin iktisabı ve daha sonraki tüm gelişmelerin kamuya duyurulduğu belirtilen açıklamada, başka bir gelişme bulunmadığı bildirildi. 
     Açıklamada, basında yer alan ''Yapı Kredi ve Koçbank'ın özkaynak yönetimi kullanılarak birleştirileceği'' yönündeki habere ilişkin olarak da ''Koçbank ile bankamızın birleşmesi hakkında bankamız Yönetim Kurulu'nun almış olduğu herhangi bir kararı yoktur'' denildi. 
     
</TEXT>
</DOC>
