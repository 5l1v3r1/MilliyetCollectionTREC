<DOC>
<DOCNO> 389806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko30.html </URL>
<DATE> 2005/10/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fransız Bostik, Çekomastik'i satın aldı... 
</HEADLINE>
<TEXT>

     Sızdırmazlık malzemesi sektöründe faaliyet gösteren Fransız menşeli Bostik'in, Çekomastik'i satın aldığı bildirildi. 
     Çekomastik'ten yapılan yazılı açıklamada, Çekomastik'in finansal danışmanlığını İstanbul merkezli yatırım bankacılığı şirketi Pragma'nın üstlendiği satışın, Ekim ayı itibariyle sonuçlandığı belirtildi. 
     1968'de kurulan ve sızdırmazlık malzemeleri mastikler alanında faaliyet gösteren Çekomastik'in, Türkiye'nin en çok bilinen markalarından birisi olduğu ve yaygınlığı sayesinde ''sızdırmazlık malzemesi'' ürün sınıfına adını verdiği kaydedilen açıklamada, Bostik'in bu satın almayla hızla büyüyen Türk yapı malzemeleri pazarına önemli bir giriş yapmış olduğu aktarıldı. 
     Açıklamada, ''Bostik, 1.1 milyar avro cirosu, 45 ülkede operasyonları ve 4 bin çalışanı ile dünyanın en önemli sızdırmazlık ve yapıştırıcı firmalarındandır. Bostik'in sahibi 105 milyar avro cirosu ile dünyanın 4. büyük petrol ve gaz şirketi olan Fransız Total'dir'' denildi. 
     Çekomastik'in ürünlerini ağırlıklı olarak inşaat, otomotiv ve sanayii sektörüne sattığı dile getirilen açıklamada, ana ürünlerin silikon ve akrilik sızdırmazlık ürünleri, cam macunu, yapıştırıcılar ve bantlar olduğu, şirketin ürünlerini sanayi müşterilerinin yoğun bulunduğu, karayolu ve liman gibi ulaşım altyapısı gelişmiş İstanbul'daki fabrikasında ürettiği belirtildi. 
     Açıklamada, ''Çekomastik kuvvetli markasını hem ürettiği hem de ithal ettiği ürünleri pazarlamakta kullanmaktadır. Şirketin Türkiye'deki tüm inşaat ve yapı malzemeleri perakendecilerini ve müteahhitleri kapsayan geniş bir ulusal dağıtım ağı mevcuttur'' denildi. 
     
</TEXT>
</DOC>
