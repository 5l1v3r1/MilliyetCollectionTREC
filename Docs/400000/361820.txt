<DOC>
<DOCNO> 361820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo08.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir gün mutlaka' 
</HEADLINE>
<TEXT>


Malatyaspor'un patronu Hikmet Tanrıverdi gözünü şampiyonluğa dikti. Sarı - Kırmızılı formayı sırtına geçiren Başkan, "Yakın gelecekte Anadolu'dan bir takım şampiyon olacak. Bu hedefe en yakın kulüp biziz" ifadesini kullandı 

ÖZEL RÖPORTAJ - M. ALİ SABUNCU 


Teknik Direktör Feyyaz Uçar yönetiminde Almanya'da yeni sezona hazırlanan Malatyaspor'un Başkanı Hikmet Tanrıverdi ses getirecek açıklamalar yaptı, taraftarlara umut saçtı. Sarı - Kırmızılı kulübün büyük hedefler peşinde koşacağını vurgulayan Tanrıverdi, Anadolu kulüpleri arasında şampiyonluğa en yakın takım olduklarını söyledi. 
Malatyaspor camiasının sezonun başlamasını heyecanla beklediğini kaydeden Başkan, "Hedeflerimizi büyütmeliyiz. Yönetim kurulu olarak kulübün daha iyi yerlere gelmesi için elimizden geleni yapacağız. Yeni havuz sisteminden dolayı gelir dağılımının eşit olması ligi kıran kırana bir hale getirecek" diye konuştu. 

'Göğsümüz kabaracak' 
Sarı-Kırmızılı kulübün 40. yılını kutladığını hatırlatan Hikmet Tanrıverdi, "Hepimiz için önemli bir yıl. Malatyaspor olarak başarı, koyduğumuz hedefe varmaktır. Ben ve arkadaşlarım bir ekip halinde Malatyaspor'u bu sene etkili futboluyla göğsümüz kabararak seyredeceğimize inanıyoruz. Artık 4 büyüklerin devri bitmiştir. Yakın gelecekte Anadolu'dan bir şampiyon mutlaka çıkacaktır ve bu hedefe en yakın olan takım biziz" dedi. 
Tanrıverdi, Okan Yılmaz, Mustafa Özkan ve Taner'in geçen sezon yaşadıkları gol sorununu çözeceğini de belirtti. Okan ve Mustafa'ya çok güvendiklerini dile getiren Tanrıverdi, "Geçen sene takımın en büyük sorunu goldü. Bu sorunu iki transfer yaparak çözdük. Okan tecrübesi ve gol vuruşlarındaki becerisiyle bizi güçlendirdi. Mustafa ise pasörlüğü ile takımın ofansif yönünü kuvvetlendirecek. Erciyes'ten aldığımız Taner de uzun yıllar hizmet verecek kalitede bir golcü" dedi 

Hedefimiz ilk beş 
Bu sezonki hedeflerinin ligi ilk 4 içinde bitirmek olduğunu kaydeden Hikmet Tanrıverdi şöyle devam etti "Orta saha ve forvet arkasına Brezilyalı oyuncular alacağız. Malatyaspor'un bu seneki hedefi ligde ilk 5, Türkiye Kupası'nda da en az yarı finale kalmaktır. Aşağısını başarı olarak görmeyiz. Hesabımızı bilerek hareket ediyoruz. Feyyaz Uçar'ı ben istedim. Kendisini Malatyaspor için bir şans olarak görüyorum." 


</TEXT>
</DOC>
