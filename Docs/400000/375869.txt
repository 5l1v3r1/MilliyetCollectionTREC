<DOC>
<DOCNO> 375869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur58.html </URL>
<DATE> 2005/09/05/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Gemlik'te çıkan olaylar sonrası toplanan grup dağılmaya başladı... 
</HEADLINE>
<TEXT>

     Bilecik’in Bozüyük İlçesi’nde yürüyüş yapıp Bozüyük-Eskişehir ve Bozüyük-Bursa Karayolu’nu zaman zaman trafiğe kapatan grup, İlçe Belediye Başkanı Ahmet Berberoğlu’nun konuşmasının ardından dağılmaya başladı. 
     AA muhabirinin aldığı bilgiye göre, Tutuklu Hükümlü Aileleri Hukuk Dayanışma Dernekleri Federasyonu’nca TUHAD-FED dün Gemlik’te düzenlenmek istenen basın açıklamasına katılan grubun geri dönerken Bozüyük’te vatandaşları tahrik etmesi sonucu çıkan olayların ardından, akşam saatlerinde ilçe merkezinde toplanan gruba polis müdahale etti. 
     Polis, zaman zaman karayolunu trafiğe kapatan grubu dağıtmak için göz yaşartıcı bomba kullandı. 
     İstanbul, Kocaeli, Bursa ve Eskişehir’den gelen takviye güçlerin görev aldığı ilçede, zaman zaman karayolunu trafiğe kapatan grup İlçe Belediye Başkanı Ahmet Berberoğlu’nun çağrısı üzerine ilçe merkezindeki Heykel Üstü mevkiinde bulunan alanda toplandı. 
     Gruba hitaben konuşan Berberoğlu, ilçede hiçbir bölücü örgüt sempatizanının kalmadığını belirterek, TUHAD-FED üyelerinin Kütahya üzerinden götürüldüğünü söyledi. 
     "Aramızda provokatörler var. Onlara kanmayalım. Bozüyük’ün tarihi misyonuna gölge düşürmeyelim. Daha sonra gösteri de yürüyüş de yaparız ama bugün evimize gidelim" diyen Berberoğlu, vatandaşları sağduyulu davranmaya davet etti. 
     Bozüyük Kaymakamı Dursun Balaban da olayların kontrol altına alındığını, dağılan grubun evlerine dönmeye başladığını kaydetti. 
     
</TEXT>
</DOC>
