<DOC>
<DOCNO> 388305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy22.html </URL>
<DATE> 2005/10/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ankara Barosu Rektörün sorgu usulü Ceza Muhakemesi Kanunu’na aykırı 
</HEADLINE>
<TEXT>

     Ankara Barosu, Yüzüncü Yıl Üniversitesi Rektörü Prof. Dr. Yücel Aşkın’ın sorgulanma usulünün, Ceza Muhakemesi Kanunu’na aykırı olduğunu, bu nedenle ifadesinin mahkemede delil olarak kullanılamayacağını iddia etti. 
     Ankara Barosu İnsan Hakları Hukuku Araştırma Uygulama ve Danışma Merkezi’nden yapılan açıklamada, Rektör Aşkın’ın tutuklanmasının insan hakları ve Ceza Muhakemesi Kanunu açısından "ciddi sakıncalar" içerdiği belirtildi. 
     YÖK Rektörler Komitesi’nin, Aşkın’ın, 10 saati aşkın bir süre ayakta sorgulandığını, bitkin ve yorgun olmasına rağmen oturmasına izin verilmediğini bildirdiği ifade edilen açıklamada, "Şüpheli sayılan bu kişinin ifade ve sorgusunun bu usulle icrası Ceza Muhakemesi Kanunu’nun 148. maddesinin 1. fıkrasına aykırıdır ve bu nedenle yine aynı maddenin 3. fıkrasına göre ’rıza ile verilmiş olsa da" Aşkın’ın ifadesi delil olarak kullanılamaz" denildi. 
     
     SAĞLIK-İŞ’İN AÇIKLAMASI- 
     Türkiye Sağlık İşçileri Sendikası Sağlık-İş Genel Başkanı Mustafa Başoğlu ise YÖK Rektörler Komitesi’nin, anayasanın, "mahkemelerin çalışmalarını etkileyecek tutum ve davranışlarda bulunulamaz" ilkesine rağmen, Aşkın’a sahip çıkan açıklamalarda bulunduğunu savundu. 
     Başoğlu, yazılı açıklamasında "Rektöre sahip çıkmak, cumhuriyet sahip çıkmak demektir" şeklindeki bildiriyle, Aşkın’ın cumhuriyetle eşdeğer tutulduğunu öne sürdü. Mustafa Başoğlu, suçsuz olması halinde mahkemenin Rektör Aşkın’ı mutlaka aklayacağını vurgulayarak, aksi halde yapılan yolsuzluğa cumhuriyetin haksız yere bulaştırılmış olacağını kaydetti. 
     
</TEXT>
</DOC>
