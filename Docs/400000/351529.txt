<DOC>
<DOCNO> 351529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy03.html </URL>
<DATE> 2005/06/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İhracat krizi için Erdoğan devrede 
</HEADLINE>
<TEXT>

     Başbakan Recep Tayyip Erdoğan, Rusya'nın Türkiye'den sebze meyve alımını kesmesiyle ilgili olarak Rusya Devlet Başkanı Vladimir Putin'le görüşeceğini söyledi. 
     Antalya Kepez'de bir dizi açılış yapan Erdoğan, "bu konuda bizim de hatamız var, daha hassas olmalıyız" dedi. 
     Başbakan Erdoğan, son zamanlarda bir anda patlak veren ve Antalya'yı yakından ilgilendiren bir sıkıntıyı gayet iyi bildiğini belirtti ve Rusya ile ilgili sebze ve meyve, özellikle domates ihracatı konusundaki sıkıntıyı sona erdirmek için çalışmaların sürdürüldüğünü söyledi. 
     Başbakan, "bu konuda bakan arkadaşlarım gereken çalışmayı yürütüyor. Yarın da ben Rusya Devlet Başkanı ile bu konuyu görüşeceğim ve kendisine durumu anlatacağım. İnşallah bu görüşmede bir sonuç alıp konuyu tatlıya bağlayacağız'' diye konuştu. 
     
     "Bizim de hatalarımız var" 
     Erdoğan, ''maalesef bu konuda yanlış sadece karşı taraftan kaynaklanmıyor. Bizim de eksiklerimiz, hatalarımız var. Bu konuda daha hassas, daha titiz olmamız, en ufak bir açığa yer bırakmamamız lazım'' ifadesini kullandı. 
     
     İHRACAT 2004 
     DTM verilerine, geçen yıl 278 milyon dolar olan bitki sağlığı sertifikası kapsamındaki ihracatın, 58.3 milyon dolarını taze ve soğutulmuş domatesler oluşturdu. 
     Verilere göre geçen yıl, 27.6 milyon dolarlık fındık, 17.8 milyon dolarlık portakal, 23.4 milyon dolarlık mandarin, 9.1 milyon dolarlık greyfurt, 21.7 milyon dolarlık limon, 38.2 milyon dolarlık taze üzüm, 2.9 milyon dolarlık kurutulmuş üzüm, 1.6 milyon dolarlık taze kayısı, 3.4 milyon dolarlık kiraz, 2.5 milyon dolarlık şeftali, 14.5 milyon dolarlık kurutulmuş kayısı, 1.8 milyon dolarlık ayçiçeği tohumu, 5.5 milyon dolarlık aspir tohumu, 30.1 milyon dolarlık tütün gönderildi. 
     
     "AB ve ABD ile ters düşüldüğü iddiaları masal" 
     Erdoğan konuşmasında, AB ve ABD ile ilişkileri de değerlendirdi. Başbakan, bazılarının 'iktidarın AB ile ters düştüğünü, ABD'nin yüzünü çevirdiğini' söylediğini belirterek ''bunların hepsi masal'' dedi. 
     Erdoğan, Türkiye'nin AB yolunda emin adımlarla yürüdüğünü ve dünyayla bütünleştiğini söyledi. 
     Başbakan, "iktidarımız, düşman üretmeyi değil, dost kazanmayı hedefleyen bir iktidardır. Yıllarca bunun bedelini Türkiye ödedi. Komşularıyla düşman olan bir Türkiye vardı. Ama artık komşularıyla düşman olan bir Türkiye değil, komşularıyla dost olan bir Türkiye olacak. AB sürecinde emin adımlarla devam ediyoruz" şeklinde konuştu. 
     
     Yasak ihracatçıyı vurdu 
     Rusya'nın Türkiye'den yaş meyve ve sebze ithalatını yasaklamasının ardından fiyatlar iç piyasada dibe vururken, üreticiler de zor durumda kaldı. 
     Ürün fazlalığı nedeniyle Antalya'da domates fiyatları 10 Ykr'ye kadar düşerken, üreticiler de sera ve tarlalardan domates toplamayı bıraktı. 
     Rusya’nın Türkiye’den gelen ürünlerde Akdeniz sineğine rastlandığı iddiası ile yaş meyve sebze ithalatını yasaklaması ile üreticileri zor durumda bıraktı. Yaklaşık 100 milyon dolarlık Rusya pazarının kapanmasıyla üreticilerin malları ellerinde kalırken, fiyatlar da hızla düşmeye başladı. 
     
     Antalya'da zarar büyük 
     Rusya'nın kararının etkisinin en net şekilde görüldüğü bölgelerden biri olan Antalya'da, ihracatçı ve üreticiler adeta şok yaşıyor. 
     Antalya bölgesinden yapılan yaş meyve ve sebze ihracatının yarısının yapıldığı Rusya'nın yasak koymasının ardından bölgede milyonlarca dolar zarar oluşurken, domatesin kilosu 10 Ykr'ye kadar geriledi. 
     
</TEXT>
</DOC>
