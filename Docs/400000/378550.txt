<DOC>
<DOCNO> 378550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/axyas02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milas'ın ciğeri alev alev yandı 
</HEADLINE>
<TEXT>


Muğla'da 8 helikopter, 3 yangın uçağı, 40 kadar iş makinesi, yüzlerce asker, orman işçisi ve köylünün müdahalesine rağmen 250 hektar orman kül oldu 

YAŞAR ANTER Milas DHA 

Milas'a bağlı Bafa'daki Sakarkaya ve Akçalı köyleri sınırındaki zeytinlik arazide, önceki gün öğle saatlerinde başlayan yangın, rüzg rın etkisiyle kısa sürede yayılarak ormanlık alana sıçradı. 
Yangın, Bafa ve Selimiye beldelerine bağlı 8 köyün tarım ve orman arazilerinde etkili oldu. İlçede, 480 metre rakımlı bölgedeki kızılçam ormanlarıyla örtülü Asar Dağları'nın tepesine doğru ilerleyen yangına, gündüz 8 helikopter ve 3 uçak müdahale ederken, havanın kararmasıyla müdahale güçleşti. 

Kimse evine giremedi 
Milas Kaymakamı Hulusi Doğan, Milas Jandarma Komutanı Yüzbaşı Sinan İbrahimoğlu, Muğla Orman Bölge Müdürü İbrahim Çiftçi de bölgeye gelerek söndürme çalışmalarını yönetti. 
Gece alevlerin Akçalı ve Sakarkaya köylerine yaklaşması korku yarattı. Köy meydanlarında toplanan vatandaşlar sabaha kadar evlerine giremedi. Havanın aydınlanmasıyla 7 helikopter ve 2 uçakla havadan müdahale yeniden başladı. Denizli, İzmir, Aydın ve Muğla bölgelerinden gelen 700 orman işçisi, 650 köylü, 180 asker, 12 iş makinası, 27 arazözün katıldığı çalışmalar sonunda yangın üç yönde kontrol altına alındı. 
Muğla Orman Bölge Müdürü İbrahim Çiftçi, ilk belirlemelere göre 250 hektarlık ormanlık alanın yanı sıra 10 hektara yakın tarım arazisinin zarar gördüğünü belirtti. Çiftçi, "Arazi koşulları hızlı müdahaleyi engelledi. Sabaha karşı rüzg rın durması, yangının da hızını kesti" diye konuştu. 
Yangının çıkış nedeninin henüz belirlenemediğini söyleyen Çiftçi, zeytin hasatı öncesi toplanan kuru otların yakılması ve kontrolden çıkan alevlerin ormana sıçraması sonucu çıkmış olabileceği ifade edildi. 





</TEXT>
</DOC>
