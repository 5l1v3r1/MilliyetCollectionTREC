<DOC>
<DOCNO> 371175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko32.html </URL>
<DATE> 2005/08/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çin, salçada da sorun oldu... 
</HEADLINE>
<TEXT>

     
     Tolga Albay 


     Çin, diğer sektörlerden sonra, şimdi de salça üreticileri için sorun oluşturuyor. 
     Tat Konserve Sanayi A.Ş. İhracat Grup Yöneticisi Ümit Güvenç, salçada Çinli firmaların fiyatlarıyla rekabet etmenin mümkün olmadığını, bu nedenle domates ürünleri ihracatını asgariye indireceklerini ifade etti. 
     Edinilen bilgiye göre Çin malları, sanayi ürünlerinden sonra tarıma dayalı ürünlerde de Türkiye'yi ihracat pazarlarında zorlamaya başladı. Salçada son yıllarda üretimi artıran Çin'in verdiği fiyatlar, Türkiye'nin en büyük domates üretici ve ihracatçısı Tat Konserve'nin, bu alanda geri adım atmasına neden oldu. 
     AA muhabirine açıklamalarda bulunan Tat İhracat Grup Yöneticisi Güvenç, yüksek girdi, enerji ve işçilik maliyetleri nedeniyle bu yıl ilk kez salça üretim maliyetinin AB'deki üretici ülkeleri de aştığını söyledi. Türkiye'nin bu alanda rekabetçi gücünün artık sona erdiğini ifade eden Güvenç, sektördeki bir çok firmanın ''can çekiştiğini'' iddia etti. 
     Domates sektöründe yaklaşık 600 bin kişinin tarlada, 160 bin kişinin de işleme tesislerinde çalıştığına dikkat çeken Güvenç, bu sektörün rakamlarının yıllardır ''küçümsendiğini ve önemsenmediğini'' öne sürdü. 
     Çin'in son yıllarda domates işleme tesislerine büyük yatırım yaptığını, kurulan fabrikaların çokluğu nedeniyle isimle değil numarayla isimlendirilir hale geldiğini öne süren Güvenç, şöyle konuştu 
     ''Çin, bizim ihracatımıza büyük darbe vuruyor, zira aldığı pazar hep bizim pazarımız. Çin, benim yarı fiyatıma üretip, burnumun ucundaki ülkelere satıyor. Bu şartlar karşısında domates ürünleri ihracatımızı asgariye indirmeye karar verdik. Sadece Japonya'ya ve çok iyi ilişkilerimiz olan birkaç alıcımız dışında hiçbir firmaya ihracat yapmayacağız, bu amaçla üretim yapmayacağız. Fotoğraf içinde aşağıya çekilmemek için bir önlem aldık. Türk üreticisi rekabet gücüne kavuşacağı zaman ihracatımızı eski seviyelerine çıkaracağız. 
     Bana alıcım Çin'de salça bu fiyata deyince, hemen oradan almasını öneriyorum. Rekabette olduğum Çin varken, buna 2004'ten beri yıllarca salça sattığım Avrupa pazarındaki üreticiler de eklendi. Ben buna kısmen dayanıyor, ihracatımı kesebiliyorum. Benim birçok gıda alt kolunda işim var, ama tek işi salça olan sanayici ne yapacak O, bir yıl daha ayakta kalmaya çalışacak, sonra da bu piyasadan çekilecek. Sektörde artık düşünülen pazar kayıpları değil, ayakta kalma mücadelesidir.'' 
     
     ÇİN'DE İÇ TÜKETİM UMUDU 
     Güvenç bu arada, Çin'de salça tüketiminin artmaya başladığına dikkati çekerken, uzun vadede bu ülkenin kapasitesinin kendi talebini de karşılayamaz duruma gelebileceğine işaret etti. 
     Sektörün bu ortamdan kurtarılması için ilk etapta ihracatın gereklerine uygun ayrı bir döviz kurunun oluşturulması gerektiğini kaydeden Güvenç, enerji ve işçilik maliyetlerinin de rakiplerin seviyesine indirilmesinin zorunlu olduğunu ifade etti. 
     Güvenç, Türkiye'nin geçen yıl toplam meyve-sebze mamullerinde 705 milyon dolar ihracat yaptığını, ancak mevcut şartlarda bu yıl bunu artırmanın mümkün görünmediğini bildirdi. 
     Güvenç, Tat'ın Türkiye'de pazar liderliğinin yanında kapasite bakımından dünyanın en büyük 14. domates işleme firması olduğunu ve Türkiye domates üretiminin yüzde 25-35'ini işleyerek 73 ülkeye ihraç ettiğini sözlerine ekledi. 
     
     KURUTULMUŞ DOMATES 
     Ege Kuru Meyve İhracatçıları Birliği Başkanı ve Selçuk Gıda Yönetim Kurulu Başkanı Eli Alharal ise salçada yaşanan sıkıntı nedeniyle bir çok işletmenin kapasite daraltma yoluna gittiğini ifade etti. 
     Üreticilerin salçalık domates fiyatlarının düşmesiyle kurutulmuş domatese yöneldiğini kaydeden Alharal, kurutulmuş domates ihracatının salçanın aksine artış içinde olduğuna dikkat çekti. Alharal, buna rağmen kurutulmuş domates ihracatının sektörü kurtarabilecek büyüklükte olmadığına dikkati çekti. 
     
     ÜRETİCİNİN FİYAT ŞİKAYETİ 
     Öte yandan Ege Bölgesi'nde domates üretimi yapılan bölgelerde salçalık fiyatlarının düşük seyretmesi nedeniyle, üreticinin kurutmaya yöneldiği gözleniyor. 
     Torbalı İlçesi'ndeki üreticiler, salçalık domatesin kilogramının 70 bin liradan 40 bin liraya düştüğünü belirterek, maliyeti kurtarabilmek amacıyla kilogramı 110 bin liradan 90 bin liraya düşen kurutulmuş domatese yöneldiklerini ifade ediyor. 
     Türkiye, yaklaşık 450 bin ton salça üretim kapasitesine karşın geçen yıl 270 bin seviyesinde üretim yapabildi. Toplam salça ihracatı ise 150 bin tonda kaldı. Bu yıl 255 bin dekar alanda ekilen sanayi tipi domatesten 250-260 bin ton salça üretimi gerçekleşmesi bekleniyor. 
     
</TEXT>
</DOC>
