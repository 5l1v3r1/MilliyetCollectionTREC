<DOC>
<DOCNO> 355998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur36.html </URL>
<DATE> 2005/06/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İETT'nin ''altın'' şoförü, otobüste bıçaklandı 
</HEADLINE>
<TEXT>

     İETT’nin her ay düzenlediği "Altın Şoför’ yarışmasında ödüle değer görülen sürücü, göreve gitmek için bindiği İETT otobüsünde bacağından bıçaklandı. 
     AA muhabirinin edindiği bilgiye göre, Kayışdağı’ndaki İETT Anadolu Yakası Bölge Müdürlüğü’nde düzenlenen törenle "Altın Şoför" ödülünü alan evli, bir çocuk babası 6 aylık şoför Mustafa Kumbar 34 , törenden sonra görevine dönmek için Kadıköy-Pendik hattında çalışan Ziya Güvercinoğlu’nun kullandığı İETT otobüsüne bindi. 
     D-100 Karayolu üzerinde Kozyatağı mevkiindeki Beyazevler Durağı’ndan otobüse binen 3 kişiyi taşkınlık yaptıkları için sürücüyle birlikte araçtan indirmek isteyen Kumbar, çıkan tartışma sırasında bu kişilerden biri tarafından bıçaklandı. 
     Aralarından birinin, İETT görevlilerini tabancayla tehdit ettiği iddia edilen saldırganlar yaya olarak kaçarken, olayda sağ baldırından yaralanan Kumbar, ambulansla Haydarpaşa Numune Hastanesi’ne kaldırıldı. 
     Mustafa Kumbar’ın sağlık durumunun iyi olduğu belirtildi. 
     Polis, yaşları 20-25 olduğu belirtilen 3 saldırganın yakalanması için çalışma başlattı. 

     
</TEXT>
</DOC>
