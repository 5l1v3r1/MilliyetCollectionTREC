<DOC>
<DOCNO> 354587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/gun02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre' için üye yok 
</HEADLINE>
<TEXT>


AKP, töre cinayetlerini araştıracak TBMM Komisyonu'na üye bildirmedi. AKP'li Fatma Şahin, "Doğu'ya giderken yanımızda olsun" dediği erkek milletvekillerini ikna için görüşmelere başladı 

GÜNSELİ ÖNAL Ankara 

AKP, Gaziantep Milletvekili Fatma Şahin'in de önergesinin kabul edilmesiyle töre cinayetlerini araştırmak için kurulan TBMM komisyonuna üye bildirmedi. 
Doğu ve Güneydoğu Anadolu'da yapacakları saha çalışmaları, komisyon üyelerinin cezaevlerine de gidecek olması nedeniyle kadın milletvekillerinin yanında erkek milletvekillerinin bulunmasının yararlı olacağını kaydeden Şahin, erkek arkadaşlarını iknaya çalışıyor. 

Kimse gönüllü olmadı 
AKP grubunun bir toplantısında, töre cinayetleri araştırma komisyonuna katılmak isteyen milletvekillerinin yönetime başvurması istendi. Başvurudaki "gönülsüzlük" üzerine Şahin, farklı meslek gruplarından erkek milletvekillerinin komisyonda görev alması için görüşmelere başladı. Şahin, hukukçu, psikolog ve emniyet kökenli milletvekillerinin komisyonda görev almasının yararlı olacağını düşündü. 
İlahiyatçı kökenli Ankara Milletvekili Said Yazıcıoğlu, Adıyaman Milletvekili Faruk Ünsal, Giresun, Siirt, Kütahya ve Malatya Emniyet müdürlükleri görevinde bulunan Yalova Milletvekili Şükrü Önder, hukukçu Düzce Milletvekili Metin Kaşıkoğlu, komisyona sıcak bakmaya başladı. Gönüllü kadın milletvekili ise hukukçu Aydın Milletvekili Semiha Öyüş oldu. 
TCK değiştirilirken, namus cinayetlerinin de töre cinayetleri gibi nitelikli adam öldürme suçu sayılması için çaba gösteren, ancak sadece töre cinayetlerinin bu kapsama alınmasını sağlayan CHP de Adana Milletvekili Gaye Erbatur, İzmir Milletvekili Canan Arıtman ile İzmir Milletvekili Türkan Miçoğulları'nı komisyona üye olarak bildirdi. 3 kadın milletvekiline Şanlıurfa Milletvekili Vedat Melik eşlik edecek. 
AKP'de töre cinayetlerini araştırmaya gönüllü milletvekili bulunmasında zorluk yaşanacağını öne süren Arıtman, "Arkadaşların gönüllü olmalarını sağlamak için elimizden geleni yapacağız. Doğu ve Güneydoğu'daki töre cinayetleri gerçeğini ortaya koyacak bu komisyon büyük şans olacaktır" dedi. 


</TEXT>
</DOC>
