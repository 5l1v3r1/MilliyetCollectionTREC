<DOC>
<DOCNO> 387180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonyas03.html </URL>
<DATE> 2005/10/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Observer'dan İstanbul'daki dervişlere övgü... 
</HEADLINE>
<TEXT>

     İstanbul’da "ciddi bir tekke"de dervişlerin gerçekleştirdiği zikir töreni, The Observer gazetesinde büyük övgü ile söz edildi. İngiliz gazetesi, dönen dervişler için "İnanılmaz bir zarafet", "ciddi blues müziği" gibi nitelemeler kullandı. 
     Pazar günleri yayınlanan The Observer gazetesi, Peter Culshaw imzalı, sufizm ve dervişlere ilişkin uzun bir yazı yayınlandı. Peter Culshaw, yazısını, İstanbul’da "gizli bir tekke"de izleme olanağını bulduğu, 80 kadar dervişin katılımı ile gerçekleştirilen zikir törenini anlatarak başlattı. 
     Törenin başlangıcında dervişlerin söyledikleri ilahiler için, "Hayatımda duyduğum en güçlü seslerden biri" diye yazan Culshaw, kullanılan enstrümanların, solistin sesinin kendisini de nasıl etkilediğini, "Bu, ciddi blues müziği, diye düşündüm" sözleriyle ifade etti. 
     Gerilim dayanılmaz bir safa ulaşırken 12 dervişin eş zamanlı olarak cübbelerini çıkartarak "inanılmaz bir zarafet" ile dönmeye başladıklarını kaydeden Culshaw, dervişlerin hepsinin "mistik yoldan Allah’a ulaşmaya çalışan Sufiler" olduğuna dikkat çekti. 
     Sufizm konusunda bilgilerin verildiği yazıda Sufilerin İran’dan Endelüs’e kadar uzanan bölgede zengin müzik, şiir ve sanat mirasının arkasında bulundukları kaydedildi. Hemen hemen tüm büyük müzisyenlerin Sufi öğrencileri oldukları, Doris Lessing ve Ted Hughes gibi birçok Batılı yazarın Sufizm ile ilgilendiği anımsatan gazete, sufizmde kadınların rolüne de işaret etti. 
     The Observer yazarı, "Yarısı Avrupa’da, yarısı Asya’da olan, Doğu ve Batı arasında kilit bi nokta" olarak nitelendirdiği İstanbul’daki dervişlerde gördüğü "tutku"nun, "devletin onayı"nı almış olan Konya’daki gösteride gözlenmediğini öne sürerken Türkiye’de sufizmin pek olumlu karşılanmadığını da savundu. 
     Türkiye’de 10 milyon Sufinin bulunuğunu kaydeden gazete, dünyadaki Müslümanların yüzde 20’sinin kendilerini sufi olarak adlandırdıklarını yazdı. 
     
</TEXT>
</DOC>
