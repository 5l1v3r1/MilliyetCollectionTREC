<DOC>
<DOCNO> 379754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur17.html </URL>
<DATE> 2005/09/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sanki şehit düşeceğini biliyordu... 
</HEADLINE>
<TEXT>

     Van’da polis merkezine düzenlenen saldırıda şehit düşen polis memuru Korhan Ekiz için doğum yeri Samsun’da tören düzenlendi. 
     Van Emniyet Müdürlüğü Cumhuriyet Polis Merkezi’ne düzenlenen saldırıda şehit olan Korhan Ekiz’in 31 cenazesi gece Samsun’a getirildikten sonra Emniyet Müdürlüğü önünde tören düzenlendi. 
     Törende konuşan Samsun Emniyet Müdür Vekili Abdülselim Yıldız, Türk polis Teşkilatı üyelerinin vatan için canlarını vermekten çekinmediklerini ifade ederek, "Bu tür saldırılar bizi yıldıramaz" dedi. 
     Cenaze, törenin ardından öğle namazı için Büyük Camii’ye götürüldü. Namazın ardından Asri Mezarlığı’na götürülecek olan şehit polisin cenazesi, buradaki şehitlikte toprağa verilecek. 
     Törene, şehit polis memurunun yakınları, Vali Mustafa Demir, Garnizon Komutanı Tümgeneral Naci Beştepe ve Büyükşehir Belediye Başkan Vekili Adnan Bahadır ile çeşitli kuruluşların temsilcileri ile polis teşkilatı üyeleri katıldı. 
     
     MESAJ GÖNDERMİŞ 

     Öte yandan 9 yıllık polis memuru için düzenlenen törende duygulu anlar yaşandı. 
     Şehit polisin eşi Melek, acısını 7 yaşındaki kızı Yaren ile 5 yaşındaki oğlu Bora’ya sarılarak dindirmeye çalışırken, bazı polis memurlarının da tören sırasında gözyaşlarını tutamadıkları gözlendi. 
     Bu arada, şehit polisin yaklaşık 10 gün önce bazı arkadaşlarına "vatana sahip çıkılması" yolunda cep telefonu mesajı gönderdiği öğrenildi. 
     Ekiz, bir arkadaşına gönderdiği mesajda, Şair Mehmet Akif Ersoy’un "Sahipsiz Olan Vatanın Batması Haktır, Sen Sahip Olursan Bu Vatan Batmayacaktır" dizelerine ver verdiği bildirildi. 
     
</TEXT>
</DOC>
