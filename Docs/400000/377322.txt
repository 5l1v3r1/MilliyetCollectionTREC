<DOC>
<DOCNO> 377322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/soneko06.html </URL>
<DATE> 2005/09/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Okul alışverişine sıkı takip... 
</HEADLINE>
<TEXT>

     Ankara'da 2005-2006 Eğitim ve Öğretim Dönemi öncesi, okul alışverişleri, öğrenci servisleri ile dershaneler de vergi denetimleri artırılacak. 
     Okul alışverişlerinin yoğun olarak yapılacağı alışveriş merkezleri, semt pazarları, sosyete pazarları, oluşturulan 250 kişilik özel ekiple denetlenecek. 
     Ankara Vergi Dairesi Başkanı Cemal Boyalı, denetimleri değerlendirirken, amaçlarının insanları cezalandırmak olmadığını bildirdi. 
     Boyalı, herkesin vergisini düzenli ödemesi için, ticari kuruluşların düzenli şekilde fatura, fiş kesmesi gerektiğini, vatandaşların da gönüllü şekilde belgesini alması gerektiğini ifade etti. 
     Cemal Boyalı'nın verdiği bilgiye göre, Ankara Defterdarlığı'nca, belge düzeninin yerleşmesini sağlamak, mal hareketlerini izlemek, vergiyi doğuran olayı anında ve yerinde tespit etmek, vergi kayıp ve kaçağını önlemek ve mükellefleri bilgilendirmek amacıyla, bir vergi denetmeni başkanlığında, özel yetki belgeli yoklama memurları ile yaygın ve yoğun vergi denetimi çalışması yapılacak. 
     İlk ve orta dereceli okullarda, 12 Eylül 2005 tarihi itibariyle, 2005-2006 yılı Eğitim ve Öğretim Dönemi'nin başlayacağı dikkate alınarak, 27 Eylül'e kadar okul alışverişlerinin yoğun olacağı bölgelerde denetimler arttırılarak, gerçekleştirilecek. 
     Bu dönemde, okul kıyafeti, çanta, kırtasiye malzemeleri, ayakkabı imalatçıları ile bunların toptan ve perakende satışlarının yapıldığı semt pazarları ve alışveriş merkezlerinde, okul kantinlerinde, il dışında imal edilerek, Ankara'ya gönderilmiş veya gönderilecek olan malzemelerin sevkiyatının yapılacağı ambarlar ve kargo şubelerinde denetimler yoğunlaşacak. 
     12 Eylül Pazartesi gününden itibaren de, Ankara'da bulunan okullara servis hizmeti sağlayan araçlarda fiili öğrenci sayıları ile servis hizmeti sağlanan okulların öğrenci kayıtları karşılaştırılacak. Fiili tespitler sırasında, söz konusu mükelleflerin işlemlerini vergi kanunlarına uygun yapmaları yönünde bilgi verilecek. 12 Ekim tarihinden itibaren yapılacak denetimlerde ise yapılan bilgilendirme ve fiili tespitlere uygun olarak çalışılıp çalışılmadığı kontrol edilecek. 
     28 Eylül tarihinden itibaren de, dershanelerde öğrenciler ile dershane kayıtları karşılaştırılarak, fiili tespitler yapılacak ve kontroller sonrasında gereken kanuni işlemler yapılacak. 
     
     VATANDAŞLARIN ŞİKAYET VE İHBARI, ANINDA DEĞERLENDİRİLECEK 
     27 Eylül'e kadar okul alış verişinin yoğun olarak yapılacağı Kızılay da İzmir Caddesi-Sakarya Caddesi-Zafer Çarşısı önünde, Ulus da Anafartalar Caddesi'nde ve gerekli görülen noktalarda Maliye denetim araçları bulundurularak, vatandaşların her türlü şikayet ve ihbarı anında değerlendirilecek. 
     Okul kıyafeti imalat ve satışının yapıldığı Ulus ve Kızılay da faaliyet gösteren firma ve mağazalar nezdinde denetimler de sıkılaştırılacak ve imalatta kullanılan ürünlerin nereden alındığı, çalıştırılan işçilerin kayıtlı olup olmadıkları gibi hususlara da bakılacak. 
     Ayrıca okul kıyafeti, çanta ve kırtasiye malzemelerinin satışının yapıldığı alışveriş merkezleri ile sosyete pazarlarında çalışan mükelleflerde denetime tabi tutularak, belge düzenine uyup uymadıklarına yönelik tespitler yapılacak. 
     Öte yandan yapılacak olan denetimlerde denetimi yapacak defterdarlık personeli, resmi hüviyetlerini gösterecek. 
     
</TEXT>
</DOC>
