<DOC>
<DOCNO> 359794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo30.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yozgatspor'a dört takviye 

İkinci Lig A Kategorisi'nin iddialı ekiplerinden Yozgatspor dış transferde dört futbolcuyu renklerine bağladı. Daha önce prensip anlaşmasına varılan İstanbul Büyükşehir Belediyespor'dan kaleci Tolga, Güngören Belediyespor'dan Kenan, Malatyaspor'dan Göksel ve Sivasspor'dan Serdar resmi sözleşmeye imza attı. Tolga, Kenan ve Göksel hemen kampa katılırken, Teknik Direktör Ekrem Al Serdar'a pazartesi gününe kadar izin verdi. Başkan Yusuf Kenan Yılmaz, kadronun büyük oranda netleştiğini belirtip, temas halinde oldukları diğer futbolcularla da anlaşmaya çalıştıklarını söyledi. 

Boğalar'da operasyon 

İstanbulspor, Nejat Biyediç şokuyla sarsıldı... Yeni sezonda İkinci Lig A Kategorisi'nde mücadele edecek olan Boğalar'da yönetim kurulunun kısa süre önce büyük umutlarla imza attırdığı teknik direktör Nejat Biyediç'in görevine sürpriz bir şekilde son vermesi büyük şok yarattı. Tecrübeli hoca, görevden alınma gerekçesini bilmediğini açıklarken, Sarı - Siyahlılar'ın, Uğur Tütüneker'le temasa geçtikleri öğrenildi. İdarecilerin, Tütüneker'le anlaşma zemini aradıkları vurgulandı. 

Rizespor'da liste hazır 

Çaykur Rizespor'un 27 Haziran'da başlayan 12 günlük Bolu kampı sona ererken, Hollanda'ya götürülecek 25 kişilik futbolcu kafilesi Teknik Direktör Metin Yıldız tarafından belirlendi. Genel Kaptan Yılmaz Zehiroğlu çok yararlı bir kamp dönemi geçirdiklerini söyledi. Zehiroğlu, "Bolu'da oynadığımız hazırlık maçlarında özellikle gençleri görme fırsatı bulduk. Takımın iskeletini 12-24 Temmuz'da Hollanda'da yapacağımız kamp döneminde belirleyeceğiz" dedi. 

V.Manisa'ya ikinci sambacı 

Fabio Duarte'yi renklerine bağlayan Siyah - Beyazlılar, bir başka sambacı Wilson Sales Dos Santos'u da denemek için Avusturya kampına getirdi. Menajerlerin önerdiği 23 yaşındaki Dos Santos'un orta sahada görev yaptığı açıklandı. Dünkü idmanda takımla çalışan Brezilyalı futbolcu asistleriyle dikkat çekti. Teknik Direktör Levent Eriş'in olumlu rapor vermesi halinde genç futbolcu ile sözleşme yapılacağı belirtildi. Bu arada daha önce prensip anlaşması yapılan Beşiktaşlı Berkant'tan vazgeçildiği öğrenildi. 

ORDUSPOR 
İldiz'den mesaj var 

İkinci Lig A Kategorisi'nin yeni takımı Orduspor hazırlıklarına aralıksız devam ediyor. Mor - Beyazlılar, Durugöl Vali Kemal Yazıcıoğlu Tesisleri'nde Teknik Direktör Yücel İldiz yönetiminde çalıştı. Yeni sezon hazırlıklarını 12 Temmuz'a kadar Ordu'da sürdüreceklerini belirten İldiz, "Kampa kadar listede bulunan 4 futbolcu ile anlaşmak istiyoruz. Görüşmeler sürüyor. Taraftarımız hiç endişe etmesin. Orduspor, A Kategorisi'nde başarılı olacak" dedi. 

DARICA G.BİRLİĞİ 
Soyak'tan yeni imza 

İkinci Lig B Kategorisi'nde yer alan Darıca Gençlerbirliği, Teknik Direktör Tuncay Soyak ile sözleşme yeniledi. Geçen sezon son 6 haftada göreve gelip, başarılı sonuçlarla takımın ligde kalmasında büyük rol oynayan Soyak, Darıca Belediyesi ve kulübün Onursal Başkanı Şükrü Karabacak'ın makamında düzenlenen törende yeni mukaveleye imza attı. Başarılı hoca, yeni sezondaki hedeflerinin şampiyonluk olduğunu vurguladı. 

HATAYSPOR 
Abdullah ve İlker tamam 

Hatayspor'da transfer çalışmaları devam ediyor. İkinci Lig B Kategorisi'nde yer alan Hatayspor, Ankaragücü'nde forma giyen Abdullah ve Altay'ın kalecisi İlker'le anlaştı. Başkan Necdet Bök sezona güçlü bir kadroyla girmek için çaba harcadıklarını söyledi. Bök, "Valimiz Abdulkadir Sarı'nın da çabalarıyla Abdullah ve Altay'a imza attırdık" dedi. Bu arada futbolcuların bugün kampa gireceği açıklandı. 

PAZARSPOR 
Zonguldaklı Kaan'a kanca 

Yeni sezonda İkinci Lig B Kategorisi'nde mücadele edecek olan Karadeniz ekibi, Zonguldaksporlu Kaan Demircan ile prensipte anlaştı. Transfer Komitesi Üyesi Mustafa Taşkın, 23 yaşındaki başarılı orta saha oyuncusuyla el sıkıştıklarını açıkladı. Taşkın, genç futbolcunun sağlık kontrolü ardından 2 yıllık sözleşme imzalayacağı vurguladı. 

YAT 
DTO Idefix'in 

Türkiye Açıkdeniz Yarış Kulübü TAYK 2005 Trofesi'nin beşinci yarışı Deniz Ticaret Odası Kupası dün İstanbul Ataköy parkurunda 36 yatın katılımıyla yapıldı. İlk sırayı alan yatlar şöyle IRC yarış 1.Div Idefix, IRC yarış 2.Div Şan, IRC yarış gezi 1.Div X Mayıs, IRC yarış gezi 2.Div Narin, IRC gezi 1.Div Energie, IRC gezi 2.Div Kequic İsviçre Sigorta, Destek sınıfı Volkan, Sportsboat Zargana. 

JUDO 
5 madalya kazandık 

19. Uluslararası Boğaziçi Judo Turnuvası dün İstanbul'da başladı. Ahmet Cömert'teki turnuvanın ilk gününde Türkiye bayanlarda 1 ikincilik, 3 üçüncülük, erkeklerde ise 1 üçüncülük elde etti. Bayanlar 57'de Serap Billor ikinci olurken, bayanlar 48'de Didem Su, 52'de Kübra Tekneci ve 63'de Selda Karadağ üçüncülüğü elde etti. Erkekler 60'da da Cemal Oğuz üçüncü oldu. 

KÜREK 
Fener farkı 

Türkiye Kupası Kürek Yarışları Sapanca Gölü'nde başladı. İlk gün Fenerbahçe 6, Galatasaray 3 ve Beşiktaş 2 birincilik aldı. 22 kulüpten 132 sporcunun mücadele ettiği yarışmalarda Hafif Kilo Erkekler, Büyük Erkekler ve 23 Yaş Altı Erkekler de Kürek Milli Takımı seçildi. 

MAÇLAR ERTELENDİ 
Gold Cup'a kasırga tehdidi 

ABD'nin Florida eyaletinde düzenlenen Orta ve Kuzey Amerika Futbol Şampiyonası niteliğindeki Gold Cup da Dennis Kasırgası'ndan nasibini aldı. Özellikle ABD'nin güneydoğu kıyılarını tehdid eden kasırga nedeniyle dün Miami'de oynanması gereken Honduras - Kolombiya ve Panama - Trinidad maçları bugüne ertelendi. Eğer tehlike sürerse pazartesi günkü iki karşılaşma da tehir edilecek. Dennis Kasırgası, Karayipler'de 10 kişinin ölümüne neden olmuştu. Bu arada turnuvaya davetli olarak katılan Güney Afrika, son şampiyon Meksika'yı 2-1 yenerek, büyük sürpriz yaptı. 

BREZİLYALI SERT KONUŞTU 
Luxemburgo rest çekti 

Real Madrid Teknik Direktörü Wanderlei Luxemburgo'dan sert çıkış... Yeni sezon hazırlıklarını sürdüren Eflatun - Beyazlı ekibin Brezilyalı çalıştırıcısı, yedek oturmayı kabul etmeyen futbolculara kapının açık olduğunu söyledi. Luxemburgo, "Eğer sadece 11'de oynamak için buradaysanız ve yedek kalmayı hazmedemiyorsanız o zaman burada durmanızın anlamı yok. Owen ve Figo bizim kontratı süren oyuncularımız. Oynayıp oynamayacakları başka bir konu" dedi. Özellikle Figo, Guti ve Owen yedek kalmaktan memmun olmadıklarını dile getirmişlerdi. 

'ŞAMPİYON OLURUZ' 
Ryan Giggs'den büyük iddia 

Manchester United'ın tecrübeli oyuncusu Ryan Giggs gelecek sezon şampiyonluğun 1 numaralı adayı olduklarını açıkladı. Galli sol kanat oyuncusu, Kırmızı - Beyazlılar'ın gelecek sezon son şampiyon Chelsea ile rahatlıkla mücadele edebileceklerini söyledi. 31 yaşındaki yıldız, "En iyi kadrolardan biri bizde. Eğer konsantre olursak her takımı yeneriz" diye konuştu. M.United, Premier Ligi Chelsea'nin 18 puan gerisinde kapatmıştı. Bu arada M.Unitedlı taraftarlar geçen sezonun en iyi oyuncusu olarak Arjantinli savunmacı Heinze'yi seçti. 

FİKSTÜR ÇEKİLDİ 
İspanya'da devler deplasmanda 

İspanya Ligi'nde 2005-2006 sezonu belli oldu. 28 Ağustos'ta yapılacak ilk hafta maçlarıyla start alacak La Liga'nın iki devi Barcelona ile Real Madrid deplasmana gidecek. Son şampiyon Barça bu sezon 1. Lig'e yükselen Alaves ile deplasmanda karşılaşacak. Real de yine 2. Lig'den gelen Cadiz'le dış sahada oynayacak. 'El Classico' diye tanımlanan dünyanın en eski ezeli rekabetinin ilk ayağında 20 Kasım'da Bernabeu'da R.Madrid - Barcelona yapılacak. Rövanş ise 2 Nisan'da Nou Camp'ta... 

SAHTECİLİK YÜZÜNDEN 
Chilavert'e hapis cezası 

Dünya futboluna damga vuran Jose Luis Chilavert'in başı belada. Kalecilikteki hünerinin yanısıra attığı frikik golleriyle de hafızalarda yer eden Paraguaylı file bekçisi, sahte evrak düzenlemekten 6 ay hapis cezasına çarptırıldı. Ünlü kaleci, iki sezon forma giydiği Strasbourg'un Fransız Mahkemesi'nde açtığı dava sonucu evrakta sahtecilik yapmak suçuyla 6 ay ceza aldı. Chilavert'e ayrıca 10 bin Euro da para cezası verildi. 


</TEXT>
</DOC>
