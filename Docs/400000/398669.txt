<DOC>
<DOCNO> 398669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko52.html </URL>
<DATE> 2005/11/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
TMSF Başkanı Ertürk'ten el konulan şirketlerle ilgili açıklama 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, İzmir TV'ye el konulmasıyla ilgili olarak, ''EGS Grubu'yla organik bağını tespit ettiğimiz için bu şirkete el koyduk. Bunu elden çıkarma hızımız diğerlerinden çok daha fazla olacak. Bu hafta satış kararı alarak bunun satış sürecini başlatmak kararındayız'' dedi. 
     Ertürk, NTV'de ''Basın Odası'' programında soruları yanıtlarken, TMSF'den sonra siyasete girmeyi düşünüp düşünmediği konusunda, ''Türkiye'de siyasete gireyim diyenler yerine, siyasete bir şey katabileceği düşüncesinde olan insanların siyasete bir şekilde zorlanmalarının daha sağlıklı bir yol olduğunu düşünüyorum'' diye konuştu. 
     Şu anda çok ciddi bir sorumluluk altında olduklarını ifade eden Ertürk, ''Türkiye'de kamu yönetiminde bir başarı öyküsü oluşturmak durumundayız. Bu başarı, bizim için en büyük manevi tatmin olacaktır. Bu tatminden sonra biz artık bu işleri bırakıp biraz entelektüel dünyayla kendimizi sınırlayalım mı diyeceğiz, başka bir şey mi diyeceğiz, bilmiyorum'' dedi. 
     
     İZMİR TV VE FM İZMİR 101'E EL KONULMASI 
     Ertürk, İzmir'de yerel yayın yapan Özdil Radyo Televizyonu'na ÖZRT ait İzmir TV ve radyo kanalı FM İzmir 101'e el konulmasıyla ilgili bir soru üzerine, şunları kaydetti 
     ''EGS Grubu'yla organik bağı olan bir şirket. Ayrıca bize şirket olarak da borcu var. Onun ötesinde EGS Grubu'yla organik bağını tespit ettiğimiz için bu şirkete el koyduk. Yani yeni bir medya organımız oldu. Yani bundan çok mutlu değiliz. Medyaya bulaşmış olmak, kurtulacağımızı beklerken yeni bir medya varlığına girmiş olduk. Buradaki hızımız, bunu elden çıkarma hızımız diğerlerinden çok daha fazla olacak. Çünkü hukuki altyapısı tamamlandı. Bunu çok kısa sürede, hatta arkadaşlara talimatım bu hafta satış kararı alarak bunun satış sürecini başlatmak kararındayız.'' EGS Bank'ın faturası olan 1 milyar doların nasıl alınacağına ilişkin bir soru üzerine Ertürk, ''Zücaciye dükkanına girdiğinizde elinizde sağlam tabak kalmayacak. Sağlam tabak nasıl buluruz Onun ince yollarının peşindeyiz'' yanıtını verdi. 
     
     ''AKSOY'LA PROTOKOL GÖRÜŞMELERİMİZ DEVAM EDİYOR'' 
     Ertürk, medya sektöründe bulunmaktan dolayı mutlu olmadıklarını ifade ederek, ''Zorunluluk eseri buradayız'' dedi. 
     Star TV'yi devrettiklerini anımsatan Ertürk, satılan Star Grubu radyoları için RTÜK kararı beklediklerini, bu kararın ardından onları da hemen devredip bedellerini tahsil edeceklerini söyledi. 
     Ertürk, radyolar dışında Star gazetesi ve Kral TV'nin de bulunduğunu belirterek, ''Televizyon kanalı için başka bir projemiz var. Belki oradaki değeri artırarak satma gibi bir düşüncemiz var. Henüz somutlaşmış değil. Ama diğerlerini de elden çıkartacağız. Zannediyorum Ocak ayının ortalarına, sonlarına doğru bunlar için yeni bir ihale yapacağız'' diye konuştu. 
     Cine 5 ve bağlı radyoların yönetimlerinde bulunduğunu hatırlatan Ertürk, Erol Aksoy'la bir protokol imzalama görüşmelerinin devam ettiğini bildirdi. 
     Şu anda görüşmelerin olumlu gittiğine dair bir hava olduğunu belirten Ertürk, ''Bizim oradaki şartlarımız şu para kazanan, kar eden, fon yaratan şirketleri elde tutmalarını ama satarak daha fazla bedel ödeyebileceksek bunları da satma zorunluluğu getiriyoruz. Dolayısıyla Cine 5 ile ilgili henüz ortak bir strateji tespit edilmiş değil'' şeklinde konuştu. 
     
     ŞEVKET DEMİREL'İN ŞİRKETLERİ 
     TMSF Başkanı Ertürk, Şevket Demirel'in şirketlerine el konulmasıyla ilgili bir soruya da şu karşılığı verdi 
     ''Biz verilerle birlikte, o verilerin sağlığı, yer ve vicdani kanaatlerimizi, her şeyi bir araya getirip harmanlayıp öyle hareket ediyoruz. Türkiye'de şu refleksin farkındayız Türkiye'de çoğu grupta olan, borcunu kimse inkar etmiyor. En büyük borçlu firmamız da öyle. Şunu kimse söylemiyor. Yani Fon, bize borçlu olmadığımız bir şey için üstümüze geliyor demiyor, ama bu borcu ödememek için de herkes elinden geleni yapıyor. Biz bunu kırmaya çalışıyoruz. Burada ilk defa biz borçlu değiliz iddiasıyla karşılaştık. 
     Bizim uyguladığımız kanun, bir organik bütünlük, organik ilişki varsa bu sorumluluk var. Bunu ortaya koyuyor. Biz bu organik ilişkiyi tespit ediyoruz. Satın alırkenden başlayıp daha sonra yönetim döneminde de bir organik ilişki söz konusu. Bu organik ilişkiyi örtmek, kapatmak, saptırmak için yapılmış birçok işlemi de biz daha sonra tespit ediyoruz ve bu tespitlerle hareket ediyoruz.'' Olayın yargıda olduğunu anımsatan Ertürk, ''Yargıda olayı aleyhimize, kamu, Fon aleyhine tecelli ettirmek için bir takım atraksiyonlar da yapılmaya devam ediliyor. Yani bir takım haberlerle bizim orada yaptığımız işlemin sağlığı konusunda soru işaretleri doğuran... Bu ahlaki değil'' diye konuştu. 
     
     ''KÜÇÜK BİR YOL KAZASI DEĞİLDİ'' 
     Bazı gazeteci ya da bazı basın organlarının da buna alet olduğunu savunan Ertürk, toplumsal bir felaketin kalıntılarını temizlemekle uğraştıklarını, herkesi şiddetli şekilde etkileyen ve neredeyse toplumu kaosa sürükleyen olayı çözmeye çalıştıklarını ifade etti. 
     Ertürk, medyanın neler kaybedildiği bilincini topluma aşıladığını dile getirerek, şöyle dedi 
     ''Bu böyle bir küçük bir yol kazası değildi. Bu, bilerek bilinçli şekilde stratejik olarak Türkiye ekonomisini çökertme harekatıydı. O haberleri çıkaran arkadaşlar kendilerini biliyorlar. Göltaş krallığı diye haber yazan arkadaşlar, kaoso sürüklenirken geçmişte bu duyarlılığı gösteremeyen arkadaşlar... Çok küçük bir sigaranın şirket kayıtlarından ödenmesinin duyarlılığını gösteren gazeteci, 50 milyar dolar için aynı duyarlılığı göstermemiştir.'' 
     
</TEXT>
</DOC>
