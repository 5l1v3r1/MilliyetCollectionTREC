<DOC>
<DOCNO> 383858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko14.html </URL>
<DATE> 2005/10/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ASO Başkanı AB, aslında Türkiye'nin sabrını deniyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, AB'nin Türkiye'nin sabrını denediğini ve sabır testi yaptığını belirterek, ''AB yolu virajı bol, 35 tane kasisi olan bir yol. Ancak bu işi Türkiye, mutlaka başaracak'' dedi. 
     Çağlayan, Türkiye'nin AB ile müzakere süreci ile ilgili A.A muhabirine yaptığı açıklamada, dün yaşananların Avrupalıların bir oyunu, kuralı haline geldiğini belirterek, şöyle devam etti 
     ''Ciddi karar alınması gereken toplantılarda, mutlaka üstünlüklerini kullanmaya çalışıyorlar ve kendilerini üstün göstermeye çalışıyorlar. Dün de aynı şeyi yaptılar. Bu şunu ortaya çıkartıyor, biz bundan sonra artık bu işe, bu tür şeylere hazırlıklı olmak mecburiyetindeyiz. Şu anda öyle bir yola girmişiz ki, virajı bol, 35 tane kasisi olan bir yol burası. Ama mutlak surette aşmamız gereken bir yol. Bizim bazı standartları elde etmemizin yolu. Bu yolun sonunda sadece AB'nin düzlüğüne çıkmayacağız, gelişmiş ülkeler düzlüğüne de çıkacağız.'' Türkiye'nin AB süreci ile ilgili yapacağı düzenlemelerden sonra hem ekonomik, hem sosyal anlamda aydınlık bir yola çıkacağını kaydeden Çağlayan, bu noktadan sonra Türkiye'nin artık tercihini kendisinin kullanacağını ve önünde AB kapısı dahil, bir çok kapı olacağını söyledi. 
     Çağlayan, AB'nin Türkiye'nin sabrını denediğini, sabır testi yaptığını kaydederek, şöyle devam etti 
     ''Dün yeni başladı bu iş. Her bir kasiste, her bir engelde çeşitli şeylerle karşılaşacağız. Türkiye'nin taviz verilemeyecek konuları bellidir. Yolumuz açık, kasisler, engeller var. Ancak, Türkiye'nin bu işi mutlaka başaracağına inanıyorum. Çünkü Türkiye bu konuda kararını vermiş. Nereye gitmek istediğini, nasıl gideceğini bilen bir ülke. İşin sonunda, geleceğimiz noktayı düşündüğümüzde şu anda Türkiye'nin doğru yolda olduğunu düşünüyorum.'' 
     
     ATO BAŞKANI AYGÜN 
     Ankara Ticaret Odası ATO Başkanı Sinan Aygün de yola yeni başlandığını ve AB sürecinin çok acılı olacağını ileri sürdü. 
     Türkiye'nin şimdiye kadar hiçbir şey görmediğini, asıl bundan sonra her başlık açılırken dün yaşananın yeniden yaşanacağını kaydeden Aygün, şöyle devam etti 
     ''Bu süreç, çok acılı bir süreç olacak. Dün, kötü polisimiz Avusturya idi, iyi polis 24 tane idi. Avusturya görevini yaptı, artık bir daha Avusturya karşımıza çıkmayacak. Yani senaryo böyle idi. Bu kötü polis değişecek, bu bir oyun. 2x37, 2x25 yani 1850 kez bu olayı yaşayacağız. Bu süreç yeni başladı. Esas acı bundan sonra olacak. Müzakerenin ucu açık, para yok. Fransa ve Hollanda referanduma gidecek. 
     Türkiye'nin Sevr'i bugün başladı. Türkiye'nin sıkıntısı bugün başladı. Bugüne kadar gördüklerimiz hiçbir şey değildi. Türkiye çok zor bir sürece doğru girdi. Türkiye bir kaosa doğru gidiyor, bunu görmüyorlar. Türkiye'de Sevr'in düğmesine basıldı.'' 
     
</TEXT>
</DOC>
