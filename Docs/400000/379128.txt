<DOC>
<DOCNO> 379128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/magazin/amag.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'O tarihte oteldeydi' 
</HEADLINE>
<TEXT>


ANTALYA DHA 

Gamze Özçelik'in, 27 Haziran - 1 Temmuz 2004 arasında Kemer'deki 5 yıldızlı Resort Otel'de kaldığı ortaya çıktı. Özçelik'in kendisine tecavüz etmekle suçladığı eski sevgilisi Gökhan Demirkol'un avukatı Ömer Yeşilyurt'un, tecavüz görüntülerinin 1 Temmuz 2004 günü 06.11'de çekildiğini ve o tarihte Özçelik'in Kemer Resort Otel'de tatil yaptığını açıklaması, dikkatleri turistik ilçeye çekti. Otelin o dönemdeki yetkilileri, Özçelik'in 2237 numaralı odada kaldığını açıkladı. 
O dönem Resort Otel Genel Müdürü olan Ruhi Çuhadaroğlu, otelin tanıtımı amacıyla Özçelik'i davet ettiklerini anlattı. Çuhadaroğlu, şunları söyledi "Tanıştığımda, yanında siyah pantolon ve tişörtlü bir genç vardı, annesiyle kardeşleri de yanındaydı. Güvenlik kameraları ve gece raporlarına bakılabilir." 
O dönemde otelde görev yapan ve adının açıklanmasını istemeyen bir kişi de, "30 Haziran'ı 1 Temmuz'a bağlayan gece, annesi ve kız kardeşleriyle dışarı çıktı. 05.00 sıralarında Mercedes otomobil otelin önüne geldi, içinden Gamze ve 2 erkek indi" dedi. Görevli, rezervasyonu olmayan iki erkeği içeri almak istemediklerini, ancak Özçelik'in "misafirlerim" diyerek söz konusu kişileri odasına çıkardığını ileri sürdü. 



</TEXT>
</DOC>
