<DOC>
<DOCNO> 387122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko08.html </URL>
<DATE> 2005/10/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hızlı tren projeleri hızlandı... 
</HEADLINE>
<TEXT>

     TCDD Genel Müdürlüğü'nün, Ankara-İstanbul Hızlı Tren projesinin 1. etabına yönelik Sincan-Esenkent ve Eskişehir-İnönü kesimlerinin toprak ve sanat yapıları inşaat işleri ihale aşamasına getirildi. 
     Edinilen bilgiye göre, çalışmaların tamamlanmasının ardından TCDD Genel Müdürlüğü'nün önümüzdeki hafta içinde söz konusu kesime yönelik ihaleye çıkması bekleniyor. Programa göre, Esenkent-Sincan kesimi için 19 Aralık 2005, Eskişehir-İnönü kesimi için de 20 Aralık 2005 tarihinde teklif alınması bekleniyor. Altyapı çalışmalarına yönelik finansman TCDD'nin kaynaklarından finanse edilecek. 
     Ankara-İstanbul hızlı tren projesinin önemli bir kesimini oluşturan bu kesim için açılacak olan ihaleye yerli firmaların yanı sıra yabancı firmaların da katılması bekleniyor. 
     
     ANKARA-KONYA BÖLÜMÜ GİRECEK... 
     Ankara-Konya Hızlı Tren projesinin inşaatı ile ilgili ilk adım da atılıyor. Bir süre önce Bakanlar Kurulu'ndan da yatırım kararı alınan Ankara-Konya hızlandırılmış tren ile ilgili altyapı işleri için önümüzdeki günlerde ihaleye çıkılması bekleniyor. 
     TCDD tarafından bir süreden bu yana hazırlıkları sürdürülen yeni hattın ihale şartnamelerinin tamamlandığı ve önümüzdeki günlerde TCDD Yönetim Kurulu kararından sonra Kamu İhale Kurumu KİK bülteninde yayınlanarak ilk somut adımın atılması planlanıyor. 
     Tamamlandığında saatte 250 kilometreye kadar hızlı trenlerin çalışacağı Ankara-Konya hızlı demiryolu ile söz konusu ulaşım 1 saat gibi kısa bir süreye düşecek. Fizibilite etütlerine göre 210 milyon YTL'si altyapı inşaatları için olmak üzere toplam yatırım bedeli 862 milyon YTL'yi bulacak projenin ilk etap da özkaynaklardan karşılanması öngörülüyor. 
     Ankara-Konya Hızlı demiryolunun altyapı işlerine çok sayıda yerli firmanın konsorsiyum oluşturarak katılmaları bekleniyor. 
     
     ANKARA-İSTANBUL HIZLI TREN PROJESİ 2. ETAP 
     Bu arada Ankara-İstanbul Hızlı Tren projesinin 2. etabını oluşturan Köseköy-Vezirhan ve Vezirhan-İnönü demiryolunun anahtar teslim yapımı için açılan ihaleye en uygun teklifi verdiği bildirilen grup ile anlaşmaların yapılabilmesi için KİK sürecinin ve Hazine'nin kredi anlaşmalarını sonuçlandırması bekleniyor. 
     13 Ekim 2005 tarihinde TCDD tarafından açıklanan ihale sonrasında Yönetim Kurulu'nca alınan kararın yürürlüğe girebilmesi için ihalelere katılan ve ilk açılışta en ucuz fiyatı sunan bazı firmaların yapacağı öne sürülen KİK'e itiraz süresinin tamamlanması gerekiyor. İhalelere itiraz edildiği takdirde, KİK'in itiraz başvurularını değerlendirip, olumlu sonuç alması gerekiyor. Diğer taraftan mukavelenin yürürlüğe alınabilmesi için Hazine'nin sunulan kredileri inceleyerek onaylaması ve kredi anlaşmasının imzalanması beklenecek. 
     Ankara ile İstanbul arasını demiryolu ile 3 saat 10 dakikaya düşürecek olan söz konusu hattın yaklaşık 1 milyar 270 milyon dolarlık bir maliyeti bulunuyor. TCDD tarafından geçtiğimiz hafta içinde yapılan açıklamada ihaleye en uygun fiyatın Çin'li CRCC-CMC ile yerli ortaları Cengiz İnşaat-İçtaş konsorsiyumu tarafından verildiği bildirilmişti. 
     
</TEXT>
</DOC>
