<DOC>
<DOCNO> 372153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko21.html </URL>
<DATE> 2005/08/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çeyiziniz bir "tık" kadar yakın... 
</HEADLINE>
<TEXT>

     Evlilik planı yapan gelin-damat adayları, artık sokak sokak, cadde cadde mağaza dolaşmak yerine bir ''tık''la çeyiz sandıklarını hazırlayabilecek. 
     ''www.ceyizsandigi.net'' adlı internet sitesinin kurucusu Denizweb Şirketi Genel Koordinatörü Yusuf İnan, AA muhabirine yaptığı açıklamada, yaklaşık 10 yıldır web tasarımı ve online alışverişle ilgili hizmet verdiklerini, firmalarına ait 305 firmanın halen yayında olduğunu anlattı. 
     İnan, kurdukları ve işlettikleri siteler arasında en büyük ilgiyi, şu ana kadar 500 bin kişinin ziyaret ettiği arkadaşlık ve evlilik sayfalarının çektiğini, bunu dikkate alarak kurulacak ilişkinin bir adım ilerisini düşünerek, böyle bir site hazırlamaya karar verdiklerini söyledi. 
     Bu site sayesinde evlilik hazırlıkları yapan gençleri mağaza mağaza dolaşmaktan kurtaracaklarını ifade eden İnan, şunları kaydetti 
     ''Çeyiz Sandığı, hafızalarımızda aşk ve sevgi kokan bir kelime olarak yer etmiş. Biz de ortalıkta bu kadar çok aşk ve sevgiyle ilgili site olmasına karşın, kurulacak evliliklerin hazırlığını yapacak sitelerin olmadığını farkettik. Bunun üzerine çeyizsandığı sitesini ortaya çıkarttık. 
     Sitede, evliliğe giden yolda genç kızlara, annelere, gelinlere ve damatlara kolay alışveriş imkanı sunmayı hedefledik. İsteyen firmalar ürün kataloglarını sitemizde yayınlayarak hedef kitlesine kolay ulaşabilir. Firmalar sitede 30, 50, 70 adetten oluşan ürün kataloğunu yayınlayabilir. Amacımız, tüketicinin ürünlere kolay ulaşabilmesi, firmaların hedef kitlesine tanıtılması.'' 
     
     BÜYÜK İLGİ GÖRÜYOR 
     İnan, ''ceyizsandigi.net''i yeni kurmalarına karşın hem firmaların hem de tüketicilerin siteye büyük bir ilgi gösterdiğini anlattı. 
     Sitede abiyeden tesettür kıyafetlerine, düğün pastasından takılara ve balayı organizasyonuna kadar tüm ihtiyaçların karşılanabildiğini vurgulayan İnan, şöyle devam etti 
     ''Ziyaretçiler siteyi çok beğendiklerini söylüyor. Siteyi sadece 12 günde 65 bin kişi ziyaret etti. Tabii ki tam olarak çalışmalarımız bitmedi. Siteyi birkaç hafta sonra daha kullanışlı hale getireceğiz.'' İnan, sitede firmaların adres bilgileri ve varsa internet adreslerinin yer aldığını, veri tabanı çalışmalarının sürdüğünü belirtti. 
     Şu anda site üzerinden online satış yapmadıklarını ifade eden İnan, bu konu üzerinde çalışmaların devam ettiğini, online satışın altyapı hazırlıklarının 1-2 ay içinde tamamlanacağını, bu konuda firmaların görüşlerini aldıklarını sözlerine ekledi. 
     
</TEXT>
</DOC>
