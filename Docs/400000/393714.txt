<DOC>
<DOCNO> 393714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun40.html </URL>
<DATE> 2005/11/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Chirac'tan şiddet açıklaması 
</HEADLINE>
<TEXT>

     Fransa Cumhurbaşkanı Jacques Chirac, kentlerin varoşlarında ortaya çıkan şiddetin sona erdirilmesinin hala önceliği olduğunu, ancak isyanın patlak verdiği varoşların reddedilemez sorunları bulunduğunu belirterek, düzenin sağlanmasından sonra yaşanan krizden gerekli sonuçların çıkarılması gerektiğini söyledi. 
     İki haftadır şiddetin vurduğu ülkenin yoksul mahallelerindeki halkın karşı karşıya olduğu sorunları hızla gidermeleri gerektiğini belirten Chirac, bütün Fransız vatandaşlarının eşit haklara ve olanaklara sahip olması gerektiğini kaydetti. 
     Chirac, başkentin varoşlarındaki göçmen mahallelerinde 27 Ekim'de ayaklanma başlamasından sonra kamuoyuna ikinci açıklamasını bugün, ülkeyi ziyaret eden İspanya Başbakanı Jose Luis Rodriguez Zapatero ile düzenlediği basın toplantısında yaptı. 
     Fransa'nın diğer kentlerine de yayılan şiddetin sona ermesinin önceliği olduğunu belirten Chirac, isyanın başladığı varoşların reddedilemez sorunları olduğunu da kabul etti. 
     ''Büyük bir yüreklilik ve sağduyuyla düzen yeniden sağlandıktan sonra yaşanan krizden gerekli bütün sonuçların çıkarılması gerektiğini'' söyleyen Chirac, kentleri çevreleyen yoksul mahallelerdeki çok sayıda kişinin karşı karşıya olduğu reddedilemez sorunları güçlü ve hızlı biçimde gidermeleri gerektiğini söyledi. 
     Olayların ardından Olağanüstü Hal Yasası'nı yürürlüğe sokmasını savunan Chirac, güvenlik güçlerine ihtiyaçları olan tedbirleri sağladığını ve hala kamu düzeninin sağlanması ve hukuka saygının önceliği olduğunu vurguladı. 
     Şiddet eylemlerinde çok sayıda küçük yaştaki kişinin yer aldığını belirten ve bazılarının büyükleri tarafından ön saflara itildiğini söyleyen Chirac, bununla birlikte kentlerin çevresindeki temel sosyal haklardan yoksun mahallelerdeki çok sayıdaki kişinin karşı karşıya olduğu reddedilemez bir sorun bulunduğunu belirtti. 
     Chirac, ''Kökenimiz ne olursa olsun hepimiz bu Cumhuriyet'in çocuklarıyız. Aynı sorumlulukları kabul ederken aynı hakları talep edebiliriz. Herkesin saygıya ve eşit olanaklara hakkı var'' diye konuştu. 
     Fransa'da ülke geneline yayılan, çoğunluğu göçmen mahallelerindeki isyan üzerine hükümet üç gün önce, yerel yönetimlere sokağa çıkma yasağı ve diğer kısıtlamaları uygulama olanağı veren olağanüstü hal ilan etmişti. 
     
</TEXT>
</DOC>
