<DOC>
<DOCNO> 356196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun48.html </URL>
<DATE> 2005/06/28/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Şii lideri El Sistani, bir sonraki seçim için yeni sistem önerdi... 
</HEADLINE>
<TEXT>

     Irak’ta Şii lideri Büyük Ayetullah Ali El Sistani, Sünnilerin de mecliste yeterince temsil edilebilmesi amacıyla gelecek seçimler için yeni bir sistem önerdi. 
     Şii ve Sünni siyasi liderlerinin dün Necef’te bir araya geldiği, 1,5 saat süren görüşmede Sistani’nin yeni bir seçim sistemi önerdiği belirtildi. 
     Görüşmelere katılan yetkililerden Abdülaziz El Yaseri, Sistani’nin, seçmenlerin ülke genelinde tek bir listeye oy vermesi yerine Irak’taki 18 vilayetin her birinin kendi listesini çıkarmasını önerdiğini söyledi. 
     El Yaseri’ye göre, Sistani, bir önceki seçimde bazı yanlışlar bulunduğunu, bunlardan birinin de tek liste çıkarılması olduğunu belirtti. 
     Sistani’nin, bir sonraki seçimde her seçim bölgesinin kendi listesini çıkarmasını önerdiğini söyleyen El Yaseri, bu suretle listelerde hem Sünni hem de Şii adayların yer alabileceğini, bu yöntemin Sünnilerin katılmasını garantileyeceğini, seçmenin de tanıdığı ve güvendiği kişiye oy verme imkanı olacağını kaydetti. 
     Irak’ta 30 Ocak’ta yapılan seçimde Şiiler ve Kürtler meclis üyeliğinin çoğunu almıştı. 275 üyeli mecliste, protesto etmek ya da seçim şiddetinden çekindiği için yüksek oranda sandığa gitmeyenSünniler ancak 17 sandalye kazanmıştı. 
     Irak’ta bir sonraki seçimlerin, yeni oluşturulacak anayasanın ekim ortasında onaylanması halinde aralık ayında yapılması öngörülüyor. 
     
</TEXT>
</DOC>
