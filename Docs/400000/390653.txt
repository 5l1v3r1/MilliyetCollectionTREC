<DOC>
<DOCNO> 390653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/yazar/toruner.html </URL>
<DATE> 2005/10/29/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İMKB üst düzey çalışanları 
</HEADLINE>
<TEXT>


İMKB ile Sermaye Piyasası Kurulu SPK arasındaki sürtüşme sürüyor. Bana birileri "İMKB Çalışanları" adıyla imzasız bir ileti gönderdi. İleti, İMKB çalışanlarından çok, İMKB yönetiminin SPK denetimi karşısındaki savunması gibi. Bu haliyle, imzasız iletiyi "İMKB Çalışanları" adıyla değil de "İMKB Üst Düzey Çalışanları" adıyla gönderselerdi, daha iyi olurdu. Bu arada, "İMKB Çalışanları"nın, "İMKB Üst Düzey Çalışanları"na ikinci bir mahkeme açmaya hazırlandıklarını da burada ilk kez açıklayayım. 
Her neyse, "İMKB Çalışanları" gönderdikleri iletide özetle şöyle diyor 
İMKB'nin tabi olduğu hukuk, değerlendirmenizin aksine, sizin başkanlığınız dönemindeki şekliyle bugüne kadar aynen devam etmektedir ve değişmemiştir.Tasarruf genelgeleri gerekçe gösterilerek, İMKB'nin en basit tasarruflarının bile kontrol altına alınması uygulamaları hayata geçirilmek istenmektedir.Söz konusu edilen ve 2002 yılından itibaren İMKB'yi kapsamı altına aldığı söylenilen genelge, önceki genelgelerle aynıdır. Önceki genelgeler de 2002 45 sayılı genelge gibi "kamu kurumları" referansı ile çıkarıldıkları halde, İMKB'ye uygulanmamıştır. Aynı kapsam altında olmasına rağmen, önceki dönemlerde bu konuya ait hiçbir eleştiri getirilmemiş hatta, genelgelerin kapsamına girme halinde yapılamayacak olan birçok konuya SPK tarafından izin ve onay verilmiştir.İMKB'nin yazıları referans gösterilerek, İMKB'nin "tasarruf genelgeleri"ne uyması yönünde alınmış bir karar da İMKB'ye ulaşmamıştır.İMKB, bir meslek kuruluşudur. En üst organı, aracı kurumların oluşturduğu genel kuruldur. Yönetim ve denetim kurulu, genel kurulca seçilir. SPK'nın internet sitesinde de borsa, "meslek kuruluşu" olarak tarif edilmektedir. Personel, özel hukuk hükümlerine göre düzenlenmiş iş sözleşmeleriyle istihdam edilmektedir.Kamu görevlilerinin ücretlerine sınırlamalar getiren 631 sayılı KHK'nın İMKB personeline uygulanması, iş sözleşmesinin ihlali anlamına gelir.SPK başka mevzuatın ve otoritelerin yetkisinde bulunan hususlarda kararlar oluşturmakta, denetim yapmakta ve buna göre uygulama istemektedir ki, bu yetki ihlalidir. SPK Görev Teşkilat ve Çalışma Esasları Yönetmeliği'nin 11. maddesi, SPK'ya kendi mevzuatı dışında kalan hususlarda sadece ilgili mercilere bildirimde bulunma ile sınırlı bir yetki tanımaktadır. 
İşte, borsanın savunması. SPK'nın söylemleri aksine, İMKB'ye bu konuda ulaşmış bir yazı olmadığı söyleniyor. 2002 genelgesinin önceki tasarruf genelgeleri ile aynı kapsamda olduğu iddia ediliyor. 
Bir hatırlatma yapmak istiyorum. Sermaye Piyasası Kanunu'nun 40. maddesine sonradan konulan ve İMKB'nin itiraz etmediği bir madde var. Özetle, diyor ki Borsaların malı, devlet malı hükmündedir. Başkan, yönetim kurulu üyeleri ve personeli, görevlerini ihmal ettiklerinde kamu personeli gibi cezalandırılırlar. 



</TEXT>
</DOC>
