<DOC>
<DOCNO> 381925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy03.html </URL>
<DATE> 2005/09/27/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Erdoğan "Ucu açık müzakere sorun değil" 
</HEADLINE>
<TEXT>

     Başbakan Erdoğan, AB Müzakere Çerçeve Belgesi'nin taslak metnindeki Türkiye'nin üyeliğiyle ilgili 'ucu açık' ifadesinin yeni bir ifade olmadığını belirtti. 
     Başbakan Erdoğan, "bu konuda herhangi bir sıkıntımız yok" diye konuştu. 
     Erdoğan, Avrupa Birliği müktesebatıyla ilgili 35 başlık olduğunu, Türkiye'nin bunları başarıyla yürütmesi halinde üyeliği de alacağını söyledi. 
     3 ekim tarihi yaklaşırken, Avrupa Birliği ve Türkiye, tüm dikkatini müzakerelerle ilgili Çerçeve Belge'ye yoğunlaştırmış durumda. 
     Sekiz sayfalık belgenin içeriği neredeyse tamam. Sadece, Avusturya'nın "imtiyazlı ortaklığı" çağrıştıran bir seçeneğin de belgeye eklenmesiyle ilgili talebi sürüyor. 
     
     İşte müzakerelerle ilgili Çerçeve Belge'nin son hali 
     Avrupa Birliği Komisyonu, müzakere süreci boyunca, birliğin Türkiye'yi "hazmetme" kapasitesini ölçecek, Avrupa Birliği Konseyi'ne düzenli olarak bildirecek. 
     Türkiye'nin, üçüncü ülkelere yönelik politikalarını, uluslararası kuruluşlardaki tavrını aşamalı olarak Avrupa Birliği ile aynı çizgiye getirmesi gerektiği vurgulanacak. 
     Hedef tam üyelik, müzakerelerin ucu açık. 
     Temel özgürlükler ve insan haklarına ilişkin reformlar tam olarak uygulanmalıdır. 
     Serbest dolaşım, yapısal ve tarım politikalarında istisnalara gidilebilir. 
     Avrupa Birliği ülkeleriyle önemli sınır sorunları barışçı bir biçimde çözülmelidir. Bu sorunlar, gerektiğinde Adalet Divanı'na götürülmelidir. 
     Üyelik, Avrupa Birliği'nin 2014 sonrası dönem oluşturacağı mali çerçeveden sonra gerçekleşebilir. 
     İnsan haklarına veya hukuk devleti ilkelerine yönelik ciddi ihlaller olması halinde, müzakereler askıya alınabilir. 
     Türkiye'nin tam üyeliğin sorumluluklarını almaya hazır olmaması halinde, en güçlü yollarla Avrupa yapısına kenetlenmesi sağlanmalıdır. 
     
     "Rum gemilerine kısıtlama kalkmalı" 
     Avrupa Komisyonu'nun ulaştırmadan sorumlu üyesi Jacques Barrot, Türkiye'yi, Rum gemilerine uyguladığı kısıtlamalar konusunda uyardı. 
     Barrot, "Türkiye tavrını değiştirmezse müzakereler sırasında taşımacılık dosyası açılmaz" dedi. 
     Güney Kıbrıs'ta denizcilik konferansına katılan Barrot, "Gümrük Birliği'nden bahsettiğimiz zaman, malların hiçbir engelle karşılaşmadan ulaştırılmasını kastediyoruz" dedi. 
     Barrot, bu kuralın Türkiye tarafından kabul edilmesi gerektiğini de sözlerine ekledi. 
     
</TEXT>
</DOC>
