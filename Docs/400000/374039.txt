<DOC>
<DOCNO> 374039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun01.html </URL>
<DATE> 2005/08/30/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Katrina kasırgası, güç kaybederek ilerliyor... 
</HEADLINE>
<TEXT>

     ABD’nin Meksika Körfezi kıyısındaki bölgelerde ağır hasara yol açan Katrina kasırgası, gücünü kaybederek ülke içlerine doğru ilerliyor. 
     Kültürel ve turistik merkez New Orleans kentinin doğusundan geçtikten sonra Katrina, kuzeydoğuya yöneldi ve nispeten zayıflayarak Louisiana eyaletinden komşu Mississippi eyaletinin iç kesimlerine geçti. 
     Ulusal Kasırga Merkezi yetkilileri, deniz üzerindeyken rüzgar hızı dün bir ara saatte 300 kilometreye yaklaşan Katrina’nin, kıyıya yaklaşırken ve kara üzerinde güç kaybettiğini ve şiddetinin, kasırgaların değerlendirmesinde kullanılan ölçekte 5 üzerinden 1’e düştüğünü belirttiler. Ancak Katrina’nın rüzgar hızının halen saatte 150 kilometreyi bulduğu ve bunun da ağır zarar verebilecek bir şiddet olduğuna dikkat çekildi. 
     New Orleans kenti yetkilileri, şehrin sular altında kaldığını, ancak kasırganın son anda doğuya yönelmesinden dolayı korkulanın gerçekleşmediğini dile getirdiler. 
     Amerikan televizyonları da en kötü durum göz önüne alındığında, New Orleans’ın, kasırgayı, "nispeten ucuz atlatmakta olduğu" yorumlarını yapıyor. 
     Hasar tespit çalışmalarının, kasırganın geride bıraktığı bölgelerde en kısa sürede başlayacağı belirtildi. 
     Katrina, bundan sonra gücünü daha da kaybederek ülke içlerinde ilerlemeyi sürdürecek. Kasırganın, gelecek günlerde, rüzgar hızının büyük ölçüde zayıflayacak olmasına karşın, yolunun üzerindeki bölgelerde ağır yağış bırakması bekleniyor. 
     
</TEXT>
</DOC>
