<DOC>
<DOCNO> 372877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur26.html </URL>
<DATE> 2005/08/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
8 aylık bebek yüksek ateşten öldü, aile hastaneye dava açtı 
</HEADLINE>
<TEXT>

     Niğde'de yüksek ateş şikayetiyle kaldırıldığı Dr. Doğan Baran Doğum ve Çocuk Bakımevi Hastanesi'nde yaşamını yitiren bir bebeğin ailesi, hastane hakkında ihmal gerekçesiyle Cumhuriyet Başsavclığı'na suç duyurusunda bulundu. 
     Edinilen bilgiye göre, Havva ve Adem Çay çifti, 8 aylık bebekleri Mustafa'yı yüksek ateş şikayetiyle Niğde Devlet Hastanesi'ne götürdü. 
     Buradaki muayenesinin ardından Dr. Doğan Baran Doğum ve Çocuk Bakımevi Hastanesi'ne sevk edilen Mustafa bebek, yaşamını yitirdi. 
     Bebeklerinin, hastane çalışanlarının yeterince ilgilenmemesi nedeniyle öldüğünü öne süren baba Adem Çay ve yakınları, görevlilerle tartıştı. Olay yerine gelen polis ekipleri, Adem Çay ve yakınlarını güçlükle sakinleştirdi. 
     Çay ailesi, hastane hakkında Cumhuriyet Başsavclığı'na suç duyurusunda bulundu. 
     Hastane Başhekimi Dr. Bahri Elmas da yaptığı açıklamada, ihmal iddiasının araştırıldığını, görevliler hakkında idari soruşturma başlatılacağını bildirdi. 
     Bebeğin cesedinin kesin ölüm nedeninin belirlenmesi için Adana Adli Tıp Kurumu'na gönderildiği öğrenildi. 
     
</TEXT>
</DOC>
