<DOC>
<DOCNO> 372357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/siy02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 'demokrat lider' övgüsü 
</HEADLINE>
<TEXT>


"Türkiye'de demokrasi ve Avrupa Birliği konusunda kararlı liderler olması son derece umut verici" diyen ABD Dışişleri Bakan Yardımcısı Daniel Fried, Ankara'nın Büyük Ortadoğu Projesi'ne katkısını da övdü 

YASEMİN ÇONGAR Washington 


Bush yönetimi, Türkiye'de "demokrasi ve AB konusunda kararlı liderler olmasının kendilerine büyük umut verdiğini" bildirdi ve gerek AB yolundaki çabalarından, gerekse Büyük Ortadoğu Projesi'ne BOP verdiği güçlü destekten dolayı Ankara'yı övdü. ABD Dışişleri Bakan Yardımcısı Daniel Fried, dün bir grup Avrupalı gazeteci için düzenlediği ve Türkiye'den Milliyet'i davet ettiği basın toplantısında, Polonya'daki "Dayanışma" grevlerinin 25. yıldönümü vesilesiyle, Avrupa'nın birliği ve geniş Ortadoğu'da demokratikleşme üzerinde durdu. Fried, Türkiye konusunda şunları söyledi "Türkiye, demokratik bir dönüşüm geçiriyor. Artık Çok daha özgür, çok daha demokratik bir ülke. Türkiye'de, demokratik ilkelere uyma suretiyle, ülkenin Avrupa'ya katılım hevesini hayata geçirmeye kararlı liderler var. Bu, son derece umut vericidir." 

'BOP'ta öncüsünüz' 
"Laik,ama Müslüman geleneğe sahip ve Ortadoğu konusunda geniş bilgi sahibi bir ülke olan Türkiye'nin, Geniş Ortadoğu Girişimi'nin en güçlü destekçilerinden ve katılımcılarından biri olduğunun farkındayız. Türkiye İtalya ve Yemen ile birlikte Demokrasi Yardım Diyaloğu'nun öncülüğünü yapıyor." 

'Osmanlı'dan miras' 
"Demokrasinin felsefi temellerinin kendilerine yabancı ve Batı'ya özgü olmadığını, Osmanlı dönemiyle de uyumlu olduğunu bana Türkler anlattı. Siyasi egemenliğin halka devrinin ve sonradan, devletle caminin birbirinden ayrılmasının Osmanlı konseptleri olduğunu Türkler anlattı. Üst düzey bir Türk yetkilisi bana, 'Bizim 19. yüzyılda İstanbul'da gerçekleştirdiğimiz reforma dönük çalışma, Şam ve Kahire'deki entelektüeller tarafından da yapılıyordu' dedi. Dolayısıyla bunlar Batı'nın ihracı değil." 

'AB, eşit davranmalı' 
"ABD, Türkiye'nin Avrupa yönelimine desteğini hiç gizlemedi. Bunu açıkça söyledik, Başkan da söyledi. Bu, Amerika'nın değil, Avrupa'nın karar vereceği bir konu. Biz AB üyesi değiliz. Görüşümüz, AB Türkiye'yi üye adayı yaptığına göre, Türkiye'nin tüm koşulları yerine getirmesi gerekeceğidir. Türkiye için ayrıcalıklı ya da daha kolay bir üyelik sürecini hiç savunmadık. Sadece Türkiye'ye diğer adaylarla eşit davranılsın diyoruz." 


</TEXT>
</DOC>
