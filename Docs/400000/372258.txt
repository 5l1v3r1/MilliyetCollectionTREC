<DOC>
<DOCNO> 372258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur15.html </URL>
<DATE> 2005/08/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Otobüs durağında silah ticareti yaparken yakalandılar... 
</HEADLINE>
<TEXT>

     Gaziantep'te, Irak'ın kuzeyindeki yerleşim birimlerinden temin ettikleri 15 tabanca ve çok sayıda mermiyi, anlaştıkları kişiye satmak üzere otobüs durağında bekledikleri ileri sürülen 4 kişi, gözaltına alındı. 
     Organize Suçlar ve Kaçakçılık Şube Müdürlüğü Organize Suçlar Büro Amirliği ekipleri, M.T, A.T, Ş.Ö. ve L.Ö'yü Gazikent Mahallesi'ndeki bir otobüs durağında gözaltına aldı. Zanlıların yanlarındaki torbada 15 tabanca ve bol miktarda mermi ele geçirildi. 
     Zanlıların, Irak'ın kuzeyindeki yerleşim birimlerinden temin ettikleri ve bir tankerde gizleyerek Gaziantep'e getirdikleri tabanca ve mermileri, anlaştıkları kişiye satmak için otobüs durağında bekledikleri iddia edildi. 
     Olayla ilgili soruşturmanın sürdüğü, zanlıların Emniyet Müdürlüğü'ndeki işlemlerinin tamamlanmasının ardından adliyeye sevk edilecekleri öğrenildi. 
     
</TEXT>
</DOC>
