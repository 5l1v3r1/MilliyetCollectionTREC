<DOC>
<DOCNO> 377677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun02.html </URL>
<DATE> 2005/09/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül New York'ta 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ile eşi Hayrünisa Gül, Türk Hava Yolları'nın tarifeli uçağıyla New York'a geldi. 
     Bakan Gül, 14-16 Eylül tarihlerinde Birleşmiş Milletler BM Devlet ve Hükümet Başkanları Zirvesi'ne katılmak üzere 13 Eylül'de New York'a gelecek olan Başbakan Recep Tayyip Erdoğan'a temaslarında eşlik edecek ve 60. Dönem BM Genel Kurulu çalışmalarına katılacak. 
     New York'ta bulunacağı 13-16 Eylül tarihleri arasında ağırlıklı olarak Başbakan Erdoğan'ın programlarına eşlik edecek olan Bakan Gül, Başbakan Erdoğan'ın New York'tan ayrılmasından sonra ise yoğun ikili ve çok taraflı görüşmeler ve toplantılar trafiği yaşayacak. 
     Bakan Gül, İKÖ, Ekonomik İşbirliği Teşkilatı ECO ve Arap Birliği yetkilileriyle ikili ve çok taraflı toplantı ve temasların yanı sıra, başta ABD olmak üzere aralarında Yunanistan, Ürdün, El Salvador, İsrail, Tunus, Bosna-Hersek, Mısır, İsviçre, Cezayir, Suriye, Afganistan, Pakistan, Karadağ ve Filistin'in de bulunduğu çok sayıda ülkenin dışişleri bakanlarıyla da ikili görüşmeler yapacak. 
     21 Eylül çarşamba günü öğleden önce BM Genel Kurulu'na hitap edecek olan Bakan Gül, 24 Eylül Cumartesi günü temaslarını tamamlayarak New York'tan ayrılacak. 
     
</TEXT>
</DOC>
