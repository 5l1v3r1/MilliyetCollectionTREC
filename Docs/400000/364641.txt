<DOC>
<DOCNO> 364641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun29.html </URL>
<DATE> 2005/07/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB'de sigaraya reklam yasağı başlıyor... 
</HEADLINE>
<TEXT>

     AB ülkelerinde tütün ürünlerine ilişkin reklam yasağı yürürlüğe giriyor. 
     AB'de, 31 Temmuz'dan itibaren, yazılı basın organlarında, radyolarda ve internette tütün ürünleri reklamları yasaklanacak. Tütün üreticileri, AB içinde kültürel ve sportif faaliyetlerde sponsor olarak reklam yapma olanağını da kaybedecekler. 
     AB Komisyonu'nun sağlıktan ve tüketicinin korunmasından sorumlu üyesi Markos Kipriyanu, tütün ürünlerine reklam yasağı koymanın sigaraya karşı en etkili önlem olduğunu, AB'de her yıl 650 bin kişinin sigara yüzünden öldüğünü, reklam yasağı sayesinde bu rakamın yüzde 7 oranında azalabileceğini söyledi. 
     AB'de, televizyonlarda tütün ürünleri reklamı 1990'dan beri devam ediyor. 
     Yeni uygulama, tütün ürünlerinin afişli reklamlarını, şemsiye veya kül tablası gibi eşyalar aracılığıyla yapılan reklamları ve sinema reklamlarını kapsamıyor. 
     AB, 1998'de, tütün ürünlerine ilişkin tüm reklamları yasaklama girişiminde bulunmuş, ancak Avrupa Adalet Divanı, 2001'de, bu kararın AB yetkilerini aştığını belirterek, uygulamayı iptal etmişti. 
     Adalet Divanı, AB'nin kısmi yasaklamalar getirebileceğini ifade etmişti. 
     AB'deki yeni yasal uygulamanın, Adalet Divanı'nın görüşleri dikkate alınarak başlatıldığı duyuruldu. 
     AB Komisyonu, İrlanda, İtalya ve Malta gibi, kamuya açık yerlerde sigara yasağı uygulayan ülkeleri desteklediğini ve diğer üye ülkelerin de bu tür uygulamaya yönelmesini teşvik ettiğini bildirdi. 
     Komisyon ayrıca, AB'deki tütün üreticilerine her yıl 1 milyar avro tarım sübvansiyonu sağlandığını, bu desteğin 2006'dan itibaren azaltılacağını ve 2010'da son bulacağını açıkladı. 
     
</TEXT>
</DOC>
