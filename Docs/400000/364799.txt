<DOC>
<DOCNO> 364799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur16.html </URL>
<DATE> 2005/07/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İsa Can hastane hastane gezdirilirken can verdi 
</HEADLINE>
<TEXT>

     Şevket YILMAZ SOMA Manisa DHA 

      MANİSA'nın Soma İlçesi'nde balkondan düşen 1.5 yaşındaki İsa Can Köken, beyin cerrahı ve tomogrofi cihazı bulunmadığı için hastane hastane gezdirilirken can verdi. Küçük İsa'nın ailesi, acıya boğuldu. 
     Olay Soma'nın Atatürk Mahallesi Veli Koşar Sokak No 16'daki binada, dün akşam saatlerinde meydana geldi. Behiye Köken, çöp dökmek için dışarıya çıktığında, 6 yaşındaki kızı Meryem ve 1.5 yaşındaki oğlu İsa Can, üçüncü kattaki dairelerinin balkonunda oynamaya başladı. Bu sırada, balkon parmaklıklarına tırmanan küçük İsa Can, dengesini kaybedip aşağı düştü. Çöp dökerken, oğlunun çığlığını duyup koşan anne Behiye Köken, İsa Can'ı yerde kanlar içinde buldu. Yakınlarının Linyit Devlet Hastanesi'ne kaldırdığı çocuk, nöbetçi doktor tarafından, beyin cerrahı ve tomografi cihazı olmadığı için 1 saatlik uzaklıkta bulunan Akhisar Ali Naili Erdem Devlet Hastanesi'ne gönderildi. Bu hastaneden de beyin cerrahının bulunmaması nedeniyle Akhisar Devlet Hastanesi'ne sevkedilen küçük İsa Can, üçüncü hastanenin kapısına geldiğinde beyin kanamasından yaşamını yitirdi. 
     Tek oğlunu kaybetmenin acısını yaşayan şoför baba Mesut Köken isyan etti. Köken, Soma'da benim gibi 40 bine yakın sigortalı var. Siyasiler Soma'ya gelince sözler veriyor, sonra unutuyor. Burada maden ocakları var. Zaman zaman iş kazaları meydana geliyor. Ancak hastane doktorları her defasında yaralıları, hastaları Akhisar'a, Manisa'ya ya da izmir'e sevk ediyor. Hasta, hastaneye varamadan ölüyor. Benim oğlumun başına geldiği gibi. Manisa ilçeleri arasında en büyük hastane burada. 250 yataklı böyle bir hastaneye neden beyin cerrahı atanmıyor, tomografi cihazı alınmıyor Oğluma Soma'da müdahale edilebilseydi, şimdi hayatta olacaktı'' dedi. 
     Soma Linyit Devlet Hastanesi Müdürü Hüseyin Susaklı, hastanelerinin Manisa'nın ilçeleri arasında en büyük hastane olduğunu belirtti. Susaklı, 40 bine yakın SSK'lı hastamız var. Biz elimizden gelen tüm imkanları kullanıp hastalarımıza faydalı olmaya çalışıyoruz. Ne var ki personel ve cihazlarımızın eksikliği çalışmamızı engelliyor. Örneğin hastanemizin kuruluşundan bu yana geçen 45 yılda beyin cerrahı atanmamış. Doktor olmayınca, tomografi cihazı da temin edilememiş. Bu durum çalışmalarımızı engelliyor. Ayrıca cildiye doktorumuz dahi yok. Talep ediyoruz ama tayin edilmiyor'' dedi. 
     
</TEXT>
</DOC>
