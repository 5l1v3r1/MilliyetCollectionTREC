<DOC>
<DOCNO> 374329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun21.html </URL>
<DATE> 2005/08/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Beslan anaları, doğrudan Putin'i suçluyor 
</HEADLINE>
<TEXT>

     Rusya'nın Kuzey Osetya bölgesinin Beslan kentinde 1 yıl önce yarısı çocuk 331 insanın öldüğü korkunç terör saldırısında çocuklarını yitiren anneler, doğrudan Rusya Devlet Başkanı Vlamidir Putin'i suçluyor. 
     Şamil Basayev'in emir verdiğini söylediği Çeçen teröristlerinin Beslan ortaokul-lise binasında bombalı tuzaklarla rehin alma eyleminin, ''Moskova hükümetinin korkunç hatasıyla tam faciaya dönüştüğünü'' belirten anneler, facianın yıldönümünden bir gün önce, 2 Eylül'de Moskova-Kremlin'de Putin'le faciayı görüşmeye hazırlanıyor. 
     On iki yaşındaki oğlu Zaurbek'i 165 çocuk kurban arasında yitiren anne Susanna Dudiyeva, solgun yüzü ve başörtüsüyle, ''ıstıraplarının Putin'le görüşmeyi tamamen haklı kıldığını'' söyledi. 
     İngiliz Reuters haber ajansının bildirdiğine göre, anne Dudiyeva'nun mensup olduğu ''Beslan Anneleri Kurulu'', 2 Eylül'de Putin'e, ''Beslan'da, yetkililerin teröristlere karşı yanlış siyaseti, komandoların yanlış kullanılışı facianın dev boyutta bitmesine neden oldu'' diyecek. Anneler, Rus hükümetinin büyük hatayı, faciayı örtbas ederek unutturmaya çalıştığını söylüyor. 
     Çocuklarını, spor salonu korkunç bombalı tuzaklarla dolu okulda yitiren anneler, Putin'e, ''Rus güvenlik kuvvetleri, neden teröristlerin Çeçenistan'dan çıkışını engelleyemedi Tüm yollar en ağır askeri kontrollerle dolu'' diye hitap edecek. 
     Beslan'ın anneleri, 2002'de Moskova'da ''Nord-Ost'' oyununun oynandığı tiyatrodaki korkunç terör eylemi ve 1995'te Budyonnovsk hastanesinde tiyatroda olduğu gibi bin kişinin rehin alınması eylemlerinde 300'ün üzerinde insanın ölümünde de Moskova hükümetinin hatası olduğunu belirtiyorlar. 
     Levada-Centre isimli kamuoyu araştırma şirketinin taramasında, Rus halkının yarısının Beslan'da Putin hükümetini kusurlu bulduğu ortaya çıktı. 
     
     BASAYEV 
     Çeçen lideri Şamil Basayev, Rus özel istihbarat birimlerinin, Beslan faciasından önce Çeçen militanların bölgeye kolayca girmelerine izin verdiklerini ileri sürmüştü. 
     Rusya'da ''en çok arananlar'' listesinin başında yer alan Basayev, www.kavkazcenter.com internet sitesine dün yaptığı açıklamada, asıl kimliğini gizleyen bir Rus istihbarat görevlisinin, Çeçen savaşçıları Kuzey Osetya'nın başkenti Vladikavkaz'da bir saldırı düzenlemeye ikna etmek amacıyla gönderildiğini belirtti. 
     Ancak, Rus ajanının Çeçen savaşçılara durumu itiraf etmesi üzerine başka plan hazırladıklarını ileri süren Basayev, militanları Vladikavkaz kentinde tuzağa düşürmeyi planlayan Rus güvenlik güçlerinin Çeçen direnişçilerin bölgeye kolayca girmesini sağladıklarını belirtiyor. Basayev, bölgeye kolayca giren Çeçen savaşçıların Vladikavkaz kenti yerine Beslan kasabasına yönelerek kanlı okul baskınına giriştiklerini öne sürüyor. 
     Moskova Başsavcı Yardımcısı General Nikolay Şepel, Beslan davasıyla ilgili baş resmi görevli olarak, Rus gizli güvenlik biriminin Basayev'in iddiasındaki gibi işlevi olmadığını, buna ilişkin kanıt bulunmadığını söyledi. 
     
</TEXT>
</DOC>
