<DOC>
<DOCNO> 395423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko03.html </URL>
<DATE> 2005/11/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Göltaş Yönetimde AKP tarafından atanmış yönetici yok 
</HEADLINE>
<TEXT>

     Göltaş Göller Bölgesi Çimento Sanayi ve Ticaret A.Ş, yönetim ve denetimine TMSF tarafından el konulan Demirel Grubu şirketlerinde, AK Parti tarafından atanmış herhangi bir yönetici bulunmadığını bildirdi. 
     Göltaş, 24 ve 25 Ekim 2005 tarihlerinde bir gazetede yer alan iddialara ilişkin Borsa’ya açıklama gönderdi. 
     "Yönetim ve denetimine TMSF tarafından el konulan Demirel Grubu şirketlerinde, AK Parti tarafından atanmış herhangi bir yönetici bulunmamaktadır" denilen açıklamada, Göltaş A.Ş ve TMSF tarafından el konulan diğer Demirel Grubu şirketlerinin, yönetimine el konulan diğer şirketler gibi başta Türk Ticaret Kanunu ve Sermaye Piyasası Kanunu olmak üzere, TMSF düzenlemeleri, şirketlerin ana sözleşmeleri, yönetim kurulu kararları, genel kurul kararları gibi yönetim kademesi içinde yer alan kurul ve kuruluş kararlarına uygun olarak yönetildiği kaydedildi. 
     Haberde yer verilen şirketlere genel koordinatör olarak atanan Aslan Yaman hakkındaki iddialara da yanıt verilen açıklamada, Yaman’ın devlet memuru olmadığı, kendisine ödenen maaşın 9 şirkette üstlenmiş olduğu görev ve sorumluluklar ile mütenasip olduğu kaydedildi. 
     Açıklamada, "Aslan Yaman’a ait ücret, grubun diğer bir şirketince ödenmekte olup, Göltaş A.Ş’den kendisine bu zamana kadar herhangi bir nam altında, herhangi bir ücret veya para ödenmemiştir. Yaman’a ödenen ücret, emsal görevler için ödenen sektör ortalamaları dikkate alınarak yapılacak basit bir çalışmada da görüleceği üzere yapılan işin oldukça gerisindedir" denildi. 
     Yaman’ın, TMSF Başkanı Ahmet Ertürk ve Albaraka Türk ile herhangi bir ilişkisinin de bulunmadığı vurgulanan açıklamada, şirketler tarafından burs verilen öğrencilerin, şirket çalışanlarının yüksek öğrenim gören çocukları olduğu ifade edildi. 
     Açıklamada, kuru temizleme ve çamaşır yıkama bedellerini şirketlere ödeten ve bu giderlerini buradan karşılayan Fon personelinin bulunmadığına işaret edilerek, görev gereği uzun süreli konaklamalarda zaruri olarak yapılması gerekli bu tür harcamalara ait bedellerin harcama sahibi tarafından karşılandığı kaydedildi. 
     Açıklamada, şu görüşlere yer verildi 
     "Söz konusu gazete haberinde doğru olan tek husus, TMSF’nin bu şirketlerde bir emanetçi olduğudur. TMSF, bir yandan kamu alacağının en yüksek değerle tahsili için çalışırken, diğer yandan yönetimi ile görevlendirildiği bu emanetlerin ekonomik değerlerini artırmak için çaba harcamaktadır. Bu anlayıştan hareketle, ’krallık’ gibi olması bir yana, devir tarihinden itibaren tam kapasite ile çalışmasını sürdüren Göltaş, yılın ilk 10 ayı içinde geçen yılın aynı periyodu ile mukayese edildiğinde karlılıkta yüzde 50, üretimde yüzde 15, ihracatta yüzde 300 büyüme gerçekleştirmiş ve 2006 yılının ilk yarısı içinde 
     tamamlamayı planladığı yatırımlara istikrarlı bir şekilde devam ederek geleceğini de teminat altına alma gayreti içinde olmuştur. Bu çalışmalar ve elde edilen mali ve iktisadi sonuçlar da açıkça göstermektedir ki, üretim ve kar rekorları kıran Göltaş’ın kendisi sektörün kralı olma yolunda önemli mesafeler almıştır. Yöneticileri değil." 
     
</TEXT>
</DOC>
