<DOC>
<DOCNO> 383576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko20.html </URL>
<DATE> 2005/10/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İran Bakanlık ve ortaklar açısından Turkcell ile işimiz bitti 
</HEADLINE>
<TEXT>

     İran Telekomünikasyon Bakan Yardımcısı ve İran Telekom Şirketi Yönetim Kurulu Başkanı Vefa Gaffaryan, İrancell Konsorsiyumu'nda ''bakanlık ve yerel ortaklar açısından Turkcell ile işlerinin bittiğini'' söyledi. Turkcell'den yapılan açıklamada ise Telekomünikasyon Bakanlığı'nın 21 Kasım 2005'e kadar süre verdiği vurgusu yapıldı. 
     Vefa Gaffaryan, ''Telekomünikasyon Sorunları ve Perspektifler'' konulu toplantıda, İrancell Konsorsiyumu'na değindi ve Turkcell'e ilişkin değerlendirmeler yaptı. 
     Turkcell'in ikinci cep telefonu operatörü İrancell ihalesini kazandıktan sonra ''istekli davrandığını ve bütün açılardan uygun öneriler getirdiğini'' ifade eden Gaffaryan, ''Ama projenin ilerleyen aşamasında koşullar değişti ve sonunda Turkcell'in tavrında da köklü değişiklikler meydana geldi'' dedi. 
     Turkcell'in konsorsiyumdaki payının yüzde 49'a düşürülmesinden sonra yükümlülüklerini yerine getirmediğini iddia eden Gaffaryan, ''Turkcell, projenin hayata geçirilmesi için kurulan şirkete yatırılması gereken parayı ödemedi. Başka bankaya para yatırarak belgesini bize gönderdi. Bu belgeyle yükümlülüklerini yerine getirdiklerini iddia ediyorlar ama para yatırmadılar'' diye konuştu. 
     ''Bizim açımızdan Turkcell ile MTN arasında bir fark yok'' diyen Gaffaryan, ''Turkcell bu projede yönetici olmak istiyor. Bu kanunlara aykırı. Bakanlık ve İranlı ortaklar açısından Turkcell ile işimiz bitmiştir. MTN ile müzakereler devam ediyor'' dedi. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekillerinin girişimiyle Turkcell'in İrancell anlaşmasındaki payı, yüzde 70'den yüzde 49'a çekilmişti. 
     Turkcell, konsorsiyumdaki payının yüzde 49 olduğuna ilişkin anlaşmayı eylül ayının ilk günlerinde imzalamış, fakat görüşmeler, her iki tarafın da birbirini lisans ücretini ödememekle suçladığı bir duruma gelmişti. 
     İrancell'in yerel ortakları, Turkcell ile görüşmelerin bittiğini ve Güney Afrika şirketi MTN ile ilgilendiklerini açıklamışlardı. 

     
</TEXT>
</DOC>
