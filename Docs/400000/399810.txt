<DOC>
<DOCNO> 399810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun08.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babıali silahsız kovboya döndü' 
</HEADLINE>
<TEXT>


Eski gazeteciler Babıali Sohbetleri'nde buluştu. TGC Başkanı Orhan Erinç, mesleğe başladığı yılları anlattı 

İSTANBUL Milliyet 

Gazeteciler Sosyal Dayanışma Vakfı'nca düzenlenen "Ustalar Ustalarını ve Anılarını Anlatıyor" adlı Babıali Sohbetleri'nde eski gazeteciler buluştu. TGC Burhan Felek Konferans Salonu'ndaki etkinlikte konuşan Türkiye Gazeteciler Cemiyeti TGC Başkanı Orhan Erinç, anılarını anlattı. 
Erinç, gazeteciliğe başladığı dönemde tüm gazetelerin Babıali'de bulunduğunu kaydederek, en son Cumhuriyet gazetesinin de taşınmasının ardından Babıali'nin "silahsız kovboy" gibi olduğunu söyledi. Toplantıya dinleyici olarak katılan Doğan Holding Yönetim Kurulu Başkanı Aydın Doğan'ın Burhan Felek Konferans Salonu'nun yenilenmesi çalışmalarını yapacağını da dile getiren Erinç, "Bu salon da artık anılarımız arasına girecek" dedi. TGC Genel Sekreteri Turgay Olcayto da anılarını anlattı. Toplantının ardından gazeteciler, Cemiyet Lokali'ne geçerek, gazetecilerin geleneksel yemeği olarak nitelendirilen simitle çay içti. 



</TEXT>
</DOC>
