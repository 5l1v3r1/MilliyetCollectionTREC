<DOC>
<DOCNO> 353564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo01.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı değiller 
</HEADLINE>
<TEXT>


Marcus Münch, Beşiktaş Menajeri Tayfur Havutçu'yu arayarak gelmek istediğini söyledi. Alman oyuncunun isteği yönetime iletildi. İdarecilerin bir kısmı da ön libero olarak Federico Giunti'nin alınabileceğini ortaya attı 

ORHAN YILDIRIM 


Yabancı konusunda çalışmalarını yoğunlaştıran Beşiktaş'ta, daha önceki dönemlerde Siyah - Beyazlı formayı giyen iki isim gündeme geldi. 
Kartal'da başarılı bir performans ortaya koyan, son olarak geçen sezon Panathinaikos formasını giyen Marcus Münch, Menajer - Kaptan Tayfur Havutçu'yu arayarak İstanbul'a gelmek istediğini söyledi. 
Ailesi ile birlikte Çeşme'de tatil yapan Tayfur, Alman oyuncunun talebini yönetime iletip, kendisi de alınmasından yana olumlu görüş bildirdi. Geçtiğimiz sezon Yunanistan'da ve Şampiyonlar Ligi'nde iyi bir performans ortaya koyan sol kanat oyuncusu konusundaki son kararı teknik heyet verecek. 
Devler Ligi'nde geçen sezon PSV Eindhoven'a karşı iki gol atarak dikkatleri üzerinde toplayan Alman oyuncu, futboluyla da Yunanistan'da gönülleri mest etti. 

Giunti sesleri 
Öncelikli transfer hedefi olarak ön liberoyu seçen Beşiktaş Yönetimi de Igor Biscan'dan olumlu ya da olumsuz haber beklerken, son yapılan toplantıda Giunti'nin adının gündeme geldiği öğrenildi. İtalya Ligi'nde önceki gün yapılan Play - off maçında Parma'ya yenilerek küme düşen Bologna'nın formasını giyen bu oyuncunun, iyi bir seçenek olabileceği görüşü ortaya atıldı. 
Bazı yöneticiler, "Hem Beşiktaş'ı çok iyi biliyor, hem de buradaki uyumu mükemmeldi. Giunti'yi yeniden geri alalım" önerisinde bulundu. Ancak Başkan Yıldırım Demirören'in, İtalyan oyuncuya sıcak bakmadığı belirtildi. 
Giunti de geçen sezon Bologna formasını 23 maçta sırtına geçirirken, Lazio ve Juventus'a iki gol atmayı başardı. 

Tatilde futbol yasak 

Çalımbay, tatildeki oyuncuların sağlıksız ortamda maç yapmasını yasakladı. Beşiktaş Teknik Direktörü, bunun yerine yüzme, tenis, bilardo ve bowling oynamalarını önerdi 

Lig bitiminden bu yana dinlenmeden çalışan, transfer ve planlamalara yoğunlaşan Beşiktaş Teknik Direktörü Rıza Çalımbay nihayet dinlenme fırsatı bulacak. Antalya'ya gidecek olan başarılı çalıştırıcı, burada kısa bir tatil yapacak. 
Çalımbay, tatilde bulunan oyuncularına haber göndererek futboldan uzak durmalarını istedi. Sağlıksız koşullarda yapılan maçların sakatlanmaya neden olabileceğini hatırlatan Siyah - Beyazlılar'ın teknik patronu, "Ağustos'un ilk haftası lig maçları başlıyor. 11 Ağustos'ta da UEFA'da eleme karşılaşmamız var. Bu nedenle kampta herhangi bir sakatlık istemiyorum. Ay sonunda herkesi sapasağlam olarak bekliyorum" diye bir dizi uyarılarda bulundu. Çalımbay spor yapmak isteyen öğrencilere, yüzme, tenis, bilardo ve bowlingi önerdi. 
Oyuncularını yeni sezonda hazır ve sağlıklı görmek istediğini belirten Çalımbay, şunları söyledi 
"Yolumuz zor ve uzun. Başarı için çok çalışmak gerekiyor. Formalar bende değil, yerinde asılı duruyor. Bunu alabilmek için futbolcuların çok mücadele etmesi gerekiyor. Formayı kendileri sırtına geçirecek. Bizde kimseye torpil olmaz. Bunu zaten onlar da çok iyi biliyor." 

Çalımbay'dan anlamlı destek 

EROL DEMİRKOL 

Dünya ALS'liler Günü kapsamında ALS hastalığına dikkat çekmek için düzenlenen panele futbolun ünlüleri de katıldı. Trabzonsporlu İsmail ve Fenerbahçeli Sedat'ın hastalığı olarak bilinen ALS için Bakırköy'deki toplantıya katılan Beşiktaş Teknik Direktörü Rıza Çalımbay, Genç Milli Takımı Teknik Direktörleri Abdullah Avcı ile Metin Tekin, bu tür sorunlarda daha fazla duyarlılık gösterilmesini istediler. 

Kombine KartAL 

Beşiktaş, yeni sezonun kombine kart satışlarına bugün başlıyor. İnönü Stadı'ndan yapılacak satışlarda öncelik, 4 Temmuz'a kadar eski kart sahiplerine tanınacak. Peşin alımlarda ve bayan taraftarlar ile Divan Kurulu üyelerine yüzde 10 indirim yapılacak. Kredi kartına ise 6 taksit imkanı sağlanacak. 
Kombine kart satın alan herkese yeni sezon taraftar forması hediye edilecek. Numaralı tribünden 5 kombine kart alana bir Yeni Açık kombine kartı verilecek. Kapalı tribünden 5 kombine kart alana da bir Eski Açık kombine kartı hediye edilecek. Kombine kart alan herkese ayrıca Petrol Ofisi'nden Beşiktaş futbol topu hediye edilecek. 

Piquionne ayrılıyor 

Siyah - Beyazlılar'ın transfer listesinde bulunduğu iddia edilen St. Etienne'in golcüsü Frederique Piquionne'in takımdan ayrılması kesinleşti. Fransa'da transfer sezonu boyunca haftalık yayımlanan transfer gazetesinin haberine göre, Beşiktaş'ın ilgilendiği futbolculardan Piquionne, gelecek sezon başka bir takımın formasını giyecek. 

'Bu hafta biter' 

Hafta sonu tatili için dün Göcek'te bulunan Beşiktaş Başkanı Yıldırım Demirören, yabancı transferinin bu hafta içinde bitmesini beklediklerini söyledi. 
Uzun ve titiz bir çalışma sonrasında belirledikleri isimlerle imza aşamasına geldiklerini vurgulayan Siyah - Beyazlılar'ın patronu, "Teknik heyet ay sonundaki kampa kadar yabancı sorununun çözülmesini istiyor. Bizler de çalışıyoruz" dedi. Demirören, camiaya, "Hayalimizdeki Beşiktaş'ı bu sezon herkese izlettireceğiz" mesajını iletti. 

Alt yapıya taze kan 

A takıma yerli ve yabancı takviyeler yapmak amacıyla yoğun bir tempoda çalışan Beşiktaş, alt yapıyı da güçlendirmek için harekete geçti. Rıza Çalımbay ve Özkaynak Düzeni ekibinin ortaklaşa yaptığı çalışma doğrultusunda İstanbul 2. Amatör Küme'de şampiyon olan Mahmutbeyspor Süper Genç Takımı'nın bazı oyuncuları yakın takibe alındı. Beğenilenlerin Siyah - Beyazlılar'a kazandırılacağı ifade edildi. 

Tahir için jübile maçı 

Kartal, kamp dönüşünda Altaylı Tahir'ın jübilesinde Siyah - Beyazlılar ile karşılaşacak. Prensip olarak maça "Evet" diyen Beşiktaş, tarihin belirlenmesi için İzmir'deki statların durumunu bekliyor. Çünkü İzmir'de Universiade Oyunları nedeniyle tesisler hummalı bir çalışma içinde bulunuyor. 
Öte yandan teknik heyet, yeni sezonla birlikte her çarşamba İstanbul ya da çevre illerde özel maçlar yapma kararı aldı. Rıza Çalımbay bu şekilde yedek oyuncuların da performansını görmek istiyor. 


</TEXT>
</DOC>
