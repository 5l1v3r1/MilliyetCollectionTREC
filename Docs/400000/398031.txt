<DOC>
<DOCNO> 398031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur28.html </URL>
<DATE> 2005/11/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kürtaj sonrası rahatsızlanan kadın öldü 
</HEADLINE>
<TEXT>

     Erhan GÖGEM KIRIKKALE, DHA 

ANKARA'daki özel Fatih Hastanesi'nde eksik kürtaj yapılması sonucu evinde rahatsızlanan ve kaldırıldığı Kırıkkale Yüksek İhtisas Hastanesi'nde ameliyat edildikten sonra yoğun bakım ünitesinde tutulan 33 yaşındaki Nuray Günaydın yaşamını yitirdi. 
     Almanya da hamile kaldıktan sonra, eşinin istemediği gerekçesiye 4 aylık çocuğunu aldırmak için Türkiye'ye gelen Nuray Günaydın, Ankara'daki Fatih Hastanesi'nde doktor Hulusi Soylu tarafından ameliyata alındı. Yapılan kürtaj sırasında rahminde cenin parçası barıkılan ve çocuğun sadece kolunun alındığı ortaya çıkan Nuray Günaydın, taburcu edilerek yakınları tarafından baba evi Kırıkkale'ye gönderildi. Kırıkkale'de aniden sancılanan Nuray Günaydın, Kırıkkale Yüksek İhtisas Hastanesi'ne kaldırıldı. Burada ameliyat edilerek rahmindeki cenin parçaları alınan Günaydın, doktorların tüm çabasına rağmen yoğun bakımdan çıkamadı ve bu sabah saatlerinde hayatını kaybetti. Kırıkkale Yüksek İhtisas Hastanesi'nde 3 gündür yoğun bakımda yatan Nuray Günaydın için Kadın doğum Doktoru Mustafa Adıbelli ve Hastane Başhekimi Dr. Osman Acar, dün yaptıkları açıklamada, hastanın hayati tehlikesinin devam ettiğini belirtmişti. 
     
     ÖNCE CENAZEYİ KALDIRALIM'' 

     Kızının ölümü ile baba Süleyman Dursun ve kardeşi İlhan Dursun yıkıldı. Baba Dursun, Önce çocuğumuzun cenazesini kaldıralım, daha sonra suçlular adalet önünde hesap verecekler'' dedi. 
     Kırıkkale Cumhuriyet Savcılığı tarafından olayla ilgili soruşturma yürütülürken, Nuray Günaydın’ın cenazesi otopsi için Ankara Adli Tıp Kurumu'na gönderildi. 
     Kürtaj rezaletinin sorumlusu olan ve ameliyatı gerçekleştiren Doktor Hulusi Soylu suçunu itiraf ederek, cezasını çekmeye razı olduğunu söyledi. Maddi sıkıntı içinde olduğunu da belirten doktor Soylu, Bu olay nedeniyle intihar etmeyi bile düşündüğünü belirtti. 
     
     SORUŞTURMA 

     Ankara İl Sağlık Müdürlüğü’nce, özel bir klinikte yaptırdığı kürtaj sonucu karnında cenin parçaları bırakıldığı iddia edilen Nuray Günaydın’ın ölümüyle ilgili inceleme ve soruşturmanın devam ettiği bildirildi. 
     Ankara İl Sağlık Müdürlüğü Basın ve Halkla İlişkiler Birimi’nden yapılan yazılı açıklamada, basında "Kürtaj Rezaleti" başlığı altında yer alan haberlerin Ankara İl Sağlık Müdürlüğü Tıp Meslekleri Şubesi tarafından incelendiği belirtildi. 
     Açıklamada şöyle denildi 
     "Haberde, Nuray Günaydın isimli hastaya kürtaj yapıldığı ve yanlış kürtaj sonucu ölümüne sebebiyet verildiği iddia edilmektedir. İlimizin sınırları içinde faaliyet gösteren Sincan Sağlık Grup Başkanlığı’na bağlı Özel UHUD Polikliniği’nde İl Sağlık Müdürlüğü Tıp Meslekleri Şube Müdürlüğü denetim ekibi tarafından bugün saat 12.30’da yerinde denetim yapılmıştır. 
     Ankara İl Sağlık Müdürlüğümüz tarafından, Özel UHUD Polikliniği ve doktor Mehmet Hulusi Soylu hakkında yazılı ve görsel basında yer alan haberler dikkate alınarak başlatılan inceleme ve soruşturma devam etmektedir." 

     
</TEXT>
</DOC>
