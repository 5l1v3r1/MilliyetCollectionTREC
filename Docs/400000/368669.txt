<DOC>
<DOCNO> 368669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy11.html </URL>
<DATE> 2005/08/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AKP Anayasa'yı baştan sona gözden geçiriyoruz 
</HEADLINE>
<TEXT>

     AK Parti Grup Başkanvekili Sadullah Ergin, Anayasa değişikliği konusunda toplumun çeşitli kesimlerinden gelen talepleri ve değişiklik taslaklarını değerlendirmeye yönelik ilk toplantıyı gerçekleştirdiklerini bildirerek, "Anayasa’yı baştan sona gözden geçiriyoruz" dedi. 
     Ergin, TBMM’de gazetecilerle düzenlediği sohbet toplantısında, Anayasa değişikliği çalışmaları konusunda bilgi verdi. Sadullah Ergin, 22. Dönem Parlamentosu oluştuğundan bu yana Anayasa değişikliği 
     konusunda çeşitli kesimlerden gelen talepler olduğunu, Anayasa Komisyonu Başkanı Burhan Kuzu’nun da 52 maddelik değişiklik içeren bir taslak çalışması bulunduğunu belirtti. Talepler ve taslakları değerlendirmek ve değişiklik paketinde hangi düzenlemelerin yer alacağını belirlemek amacıyla bugün TBMM’de bir toplantı yaptıklarını bildiren Ergin, toplantıya, Devlet Bakanı ve Başbakan Yardımcısı Mehmet Ali Şahin, Anayasa Komisyonu Başkanı Burhan Kuzu ve kendisinin katıldığını söyledi. Toplantıların, AK Parti Genel Merkezi’nden ve parti grubundan ek katılımlarla genişleyerek devam edeceğini, olağanüstü bir durum olmazsa 29 Ağustos’ta yeniden bir araya geleceklerini bildiren Ergin, Anayasa değişikliğine yönelik ellerindeki materyali süzgeçten geçirdiklerini ifade etti. Şu anki çalışmaların Hükümeti ya da AK Parti’yi bağlayıcı nitelikte olmadığını belirten Ergin, bugün başlattıkları çalışmalar sonucu ortaya çıkacak metni önce AK Parti yetkili kurullarına sunacaklarını kaydetti. Parti organlarında şekillenecek değişiklik taslağını muhalefetin, sivil toplum kuruluşlarının ve düzenlemeye konu olan kurum ve kuruluşların görüşüne sunarak katkılarını almayı planladıklarını anlatan Ergin, "Anayasalar en üst hukuksal metinler olduğu için geniş mutabakat olması gerektiğini düşünüyoruz. Mümkün olan en üst mutabakatı sağlamayı amaçlıyoruz. Bunun için azami gayret sarf edeceğiz" diye konuştu. 
     
     DEĞİŞİKLİK ÖNGÖRÜLEN DÜZENLEMELERDEN BAZILARI 
     AK Parti Grup Başkanvekili Ergin, bugün yaptıkları toplantıda, değişikliğe konu olacak düzenlemelerin ancak 3’te 1’ini ele aldıklarını da bildirerek, "kamu denetçiliği, memurların çalışma şartları ve memurlarla toplu görüşme ve pazarlık yapılması, Türkiye milletvekilliği, seçilme yaşının düşürülmesi, içeriği değişmemek kaydıyla milletvekili yeminin yeniden düzenlenmesi, milletlerarası hukukun meşru saydığı haller yanında ulusal çıkarların da zorunlu kılması halinde yurt dışına asker gönderilmesi ve yasama dokunulmazlığının yeniden düzenlenmesi"nin değişiklik paketi içinde değerlendirilebileceğini öngördüklerini anlattı. 
     Ergin, partilerin aldıkları oy oranına göre "Türkiye milletvekili" kazanabilmelerini düzenleyen değişikliğin, Parlamento’nun 100 üyesinin Türkiye milletvekilliği yoluyla seçilmesini içerdiğini belirtti. 
     Milletvekili yeminindeki değişikliğin içeriğe yönelik olmadığına işaret eden Ergin, vurgular ve cümleler korunarak yeminin kolay telaffuz edilebilmesi için yeniden yazımının öngörüldüğünü dile getirdi. 
     Anayasa’nın 92’inci maddesine "ulusal çıkarların zorunlu kıldığı hallerde" de yurt dışına asker gönderilmesini hükmeden ibarenin eklenmesine yönelik önerinin bugünkü konjonktürle ilişkili olmadığını bildiren Ergin, uluslararası hukuk açısından netleşmeyen ancak Türkiye’nin çıkarlarının gerektirdiği durumlarda da asker gönderilmesine imkan veren bir düzenlemenin düşünüldüğünü bildirdi. 
     Değişiklik paketinde yer alması düşünülen diğer düzenlemelerin içeriğinin henüz tam olarak belirlenmediğini de söyleyen Ergin, orman niteliğini yitirmiş arazilerin satışına yönelik ve "2B" olarak bilinen değişikliğin de pakette yer aldığını kaydederek, "Anayasa’yı baştan sona gözden geçiriyoruz" dedi. 
     
     "ÖZELLİKLE YAŞ KARARLARINA YÖNELİK DEĞİL" 
     Bir soru üzerine, Yüksek Askeri Şura’nın bazı kararlarına yargı yolunun açılmasına yönelik değişikliğe değinen Ergin, "Özellikle YAŞ kararlarına yönelik bir çalışma yok, genel olarak Anayasa’da düzeltilmesi gereken konular üzerinde çalışıyoruz. YAŞ kararlarının yanı sıra Hakim ve Savcılar Yüksek Kurulu’nun kararlarına ilişkin olarak da 21. Dönem Parlamentosunda 5 partinin oluşturduğu uzlaşma komisyonunun mutabakata vardığı metinlerde de bu düzenlemeler var" diye konuştu. 
     AK Parti Grup Başkanvekili Sadullah Ergin, Anayasa değişikliği çalışmalarını Ağustos sonuna kadar AK Parti yetkili kurullarına sunacak hale getirmeyi hedeflediklerini ifade ederek, taslağın muhalefetin, sivil toplum kuruluşlarının ve ilgili kurum ve kuruluşların görüşlerine bu aşamadan sonra sunulacağını belirtti. 
     Ergin, "sağlıklı bir süreç işlediği takdirde" değişikliklerin bu yıl gerçekleşebileceğini, ancak "mutlaka şu tarihte yapılacak" gibi bir takvim belirlenmediğini sözlerine ekledi. 
     
</TEXT>
</DOC>
