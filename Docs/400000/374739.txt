<DOC>
<DOCNO> 374739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko34.html </URL>
<DATE> 2005/09/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Konsolide borç stoku 7.1 milyar YTL arttı... 
</HEADLINE>
<TEXT>

     Hazine, Haziran sonu itibariyle konsolide borç stokunun geçen yıl sonuna göre, 7.1 milyar YTL artarak 323.6 milyar YTL seviyesinde gerçekleştiğin açıkladı. 
     Hazine'nin üçer aylık dönemler itibariyle hazırladığı Kamu Borç Yönetim Raporu'na göre, yılın ilk yarısında 61.5 milyar YTL'lik bütçe gelirine karşılık 65.4 milyar YTL harcama gerçekleşirken, ilk yarıda konsolide bütçe 3.9 milyar YTL açık verdi. 
     Faiz dışı fazla ise 19.5 milyar YTL olurken, yılın ilk yarısında yıllık faiz dışı fazla hedefinin yüzde 71.6'sı gerçekleşmiş oldu. 
     Rapora göre, iç borçlanma bir önceki yılın aynı dönemine paralel olarak bu yılın ilk yarısında da ana finansman kaynağı oldu. Hazine geçen yılın aynı döneminde olduğu gibi bu yılın ilk yarısında da Hazine bonosunda net ödeyici konumda bulunuyor. 
     
     ÖZELLEŞTİRME VE TMSF'DEN KAYNAK 
     Mayıs ve Haziran aylarında gerçekleşen ve konsolide bütçe finansmanında yer alan TMSF ana para geri ödemeleri toplam 640 milyon YTL oldu. Mart, Nisan ve Haziran aylarında özelleştirme gelirlerinden de 1.3 milyar YTL'lik kaynak bütçe finansmanına aktarıldı. 
     
     NET BORÇLANMA 
     Bu yılın ilk yarısında 11.4 milyar YTL tutarında net iç borçlanma ve 0.2 milyar YTL tutarında da net dış borçlanma olmak üzere toplam 11.6 milyar YTL borçlanıldı. 
     Bu yılın Nisan-Haziran döneminde 33 milyar YTL'si ana para 10 milyar YTL'si de faiz olmak üzere toplam 43 milyar YTL iç borç servisi gerçekleştirildi. 
     Yılın ilk yarısında ise 62 milyarı anapara, 20 milyar YTL'si de faiz olmak üzere toplam 82 milyar liralık iç borç servisi yapıldı. 
     Yılın ikinci üç aylık döneminde yapılan nakit borçlanmaların yüzde 62.8'i sabit faizli, yüzde 37.2'si ise değişken faizli senetlerle gerçekleştirildi. 
     
     İÇ BORÇLANMADA VADE UZADI, FAİZ DÜŞTÜ 
     Bu yılın ilk yarısında geçen yılın aynı dönemine göre iç borçlanmada vade uzadı. Nitekim, nakit iç borçlanmanın geçen yıl 14.7 ay seviyesinde olan ortalama vadesi bu yılın aynı döneminde 25.9 ay seviyesine çıktı. 
     2005 yılı Haziran ayı itibariyle iç borçlanma maliyetleri de 2004 sonuna göre 7 puan azalarak yüzde 24.7'lerden 17.7 seviyelerine geldi. 
     
     DIŞ BORÇLANMA 
     Konsolide bütçe kapsamında bu yılın ilk çeyreğinde 3.8 milyar dolar, ikinci çeyreğinde ise 2.6 milyar dolar olmak üzere toplam 6.4 milyar dolarlık dış borç kullanıldı. 
     İkinci çeyrekte IMF'den 809 milyon dolar kullanım gerçekleşirken, bu dönemde IMF'ye 2.4 milyar dolar borç servisi gerçekleştirildi. 
     İlk yarıda, 5.5 milyar doları anapara 2.5 milyar doları da faiz ödemesi olmak üzere 8 milyar dolarlık ödeme gerçekleştirildi. 
     
     BORÇ STOKU 
     Haziran sonu itibariyle konsolide borç stoku 323.6 milyar YTL seviyesinde gerçekleşti. Bu tutar 2004 sonuna göre 7.1 milyar YTL'lik yüzde 2.3 artışa karşılık geliyor. Bu dönemde iç borç stoku 10.3 milyar YTL artarken, dış borç stoku 3.2 milyar YTL azaldı. 
     Konsolide iç borç stoku Haziran sonu itibariyle 234.8 milyar YTL'le ulaşırken, konsolide bütçe dış borç stoku 5.2 milyar YTL azalarak 88.8 milyar YTL'ye geriledi. 
     
     BORÇ SERVİS PROJEKSİYONU 
     2005 Temmuz-2006 Haziran dönemine ilişkin konsolide bütçe iç borç geri ödemeleri 151 milyar YTL olarak öngörülüyor. Bunun 114.8 milyar YTL'si ana para 36.2 milyar YTL'si de faiz ödemelerinden oluşacak. 
     Bu dönemde dış borç geri ödemelerinin tutarı 23.6 milyar YTL olarak planlanıyor. 
     2006-2010 yılları arasında yüzde 38.3 milyar dolar anapara 14.1 milyar dolar faiz olmak üzere toplam 52.4 milyar dolar tutarında dış borç servisi öngörülüyor. 
     Bu yılın ilk yarısında Türkiye Cumhuriyeti adına yaklaşık 115.4 milyon dolar tutarında 4 hibe sağlandı. 
     Türkiye ise yılın ikinci üç ayında 1.2 milyon dolar tutarında hibe verdi. 
     
     HAZİNE GARANTİLİ BORÇLAR 
     Hazine garantili dış borç stoku Mart sonu itibariyle 2004 sonuna göre 271 milyon dolar azalarak 4.9 milyar dolara geriledi. 
     Hazine garantili dış borç stokunun yüzde 39'unu Elektrik Üretim A.Ş ve Türk Hava Yolları'nın borçları oluşturuyor. 
     Bu yılın ikinci çeyreği ile dördüncü çeyreği arasında borçlu kuruluşlar tarafından Hazine garantili krediler kapsamında 827 milyon dolar tutarında geri ödeme yapılması planlanıyor. 
     Bu yılın ikinci çeyreği ile 2008 yılları arasında ise 3 milyar dolarlık geri ödeme öngörülüyor. 
     
     HAZİNE'NİN ALACAK STOKU 
     Hazine'nin alacak stoku ise Haziran sonu itibariyle 71.8 milyar YTL olarak gerçekleşti. Nisan-Haziran döneminde yaklaşık 370 milyon YTL tutarında artış olurken, bu artış TMSF'nin Hazine'ye olan borçlarındaki artıştan kaynaklandı. 
     Vadesi geçmiş alacak stoku ise Nisan-Haziran döneminde yaklaşık 2.8 milyar YTL artarak 36.3 milyar YTL'ye yükseltildi. 
     Söz konusu artış içinde birinci sırayı alan TMSF borçlarındaki artışın payı yüzde 80 olarak gerçekleşti. 
     
     İÇ BORÇTA REEL FAİZ 
     Geçen yıl sonunda yüzde 9.5 olarak gerçekleşen iç borç stokunun beklenen yıllık reel faizi bu yılın ilk yarısında yüzde 9.1 ile yüzde 10.5 arasında dalgalandı. 
     
     KAMU NET BORÇ STOKU 
     Geçen yıl sonu itibariyle 272.2 milyar YTL olan kamu net borç stoku da, bu yılın ilk çeyreğinde 2.7 milyar YTL artarak 274.9 milyar YTL'ye ulaştı. 
     
</TEXT>
</DOC>
