<DOC>
<DOCNO> 373086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko27.html </URL>
<DATE> 2005/08/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mortgage taslağı masaya yatırılıyor... 
</HEADLINE>
<TEXT>

     ''Uzun vadeli, uygun koşullu'' konut finansman mortgage sistemi yasa taslağı, bugün Devlet Bakanı ve Başbakan Yardımcısı Abdüllatif Şener'in başkanlığında yapılacak Ekonomi Koordinasyon Kurulu EKK toplantısında masaya yatırılıyor. 
     Başbakanlık merkez binada saat 14.00'de başlayacak ve basına kapalı yapılması beklenen toplantıda, Türkiye'de yürütülen çalışmalar kapsamında SPK tarafından hazırlanan, ''Konut Finansman Sistemi'ne ilişkin Çeşitli kanunlarda değişiklik yapılmasına ilişkin kanun taslağı'' ele alınacak. 
     Taslağın son değerlendirmeler sonrası önce Bakanlar Kurulu'na sunulması, ardından yeni yasama yılında Meclis'ten çıkması ve 2006'dan geçerli olmak üzere yürürlüğe girmesi bekleniyor. 
     Taslağa göre oluşturulacak yeni konut finansman sistemi, tasarruf sahipleri ile konut alıcıları arasında köprü vazifesi görürken, konut alıcılarının ''daha yaygın şekilde ve daha uygun koşullarda'' borçlanabilmesi öngörülüyor. 
     Böylelikle, yeni bir kredilendirme mekanizması konut sektörüne yönelecek. Ev sahibi olmak isteyen vatandaş, ''uzun vadeli, uygun koşullu'' kredi imkanlarına kavuşacak. 
     Bunun yanı sıra geliştirilecek konut finansman sistemi, gayrimenkul sektörü ile ilgili yaşanan sorunların çözümüne yardımcı olacak. Finans piyasalarının gelişmesi yanında, inşaat sektörünün de canlanmasını sağlayarak ekonomik kalkınmaya katkıda bulunacak. 
     Kurulacak konut finansman sistemi ile birlikte ''ipotek finansmanı kuruluşları, konut finansmanı kuruluşları ve konut finansmanı fonları'' tarafından ihraç edilecek sermaye piyasası araçları, yatırımcılar için alternatif yatırım araçları olacak ve piyasanın genişlemesi ve derinleşmesine katkıda bulunacak. 
     Ayrıca bu sistemle finansmanı sağlanacak konutlara yönelik getirilecek standartların, kaçak yapılaşmayı ve niteliksiz konut üretimini de azaltması bekleniyor. 
     Vergi kanunlarında yapılan ve yapılacak değişikliklerle de, sistemin tümü üzerindeki maliyetlerin azaltılması ve sistemin vergisel teşviklerle desteklenmesi amaçlanıyor. 
     Bu arada basına kapalı gerçekleştirecek toplantıya ilişkin açıklamanın yarın yapılması bekleniyor. 

     
</TEXT>
</DOC>
