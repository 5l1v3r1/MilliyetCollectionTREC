<DOC>
<DOCNO> 384475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko08.html </URL>
<DATE> 2005/10/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çin'e karşı ticaret açığı 3.7 milyar doları buldu... 
</HEADLINE>
<TEXT>

     Türkiye’nin dış ticaret dengesindeki bozulmada Rusya ve Çin’le yapılan ticaret önemli bir rol oynadı. İlk sekiz ay itibariyle Türkiye’nin 28.6 milyar dolara kadar ulaşan dış ticaret açığının yüzde 36 oranındaki 10.4 milyar dolarlık bölümü, Rusya ve Çin’le yapılan ticaretten kaynaklandı. 
     Devlet İstatistik Enstitüsü’nün DİE verilerine göre, ocak-ağustos döneminde Türkiye 46 milyar 205.7 milyon dolarlık ihracata karşılık, 74 milyar 761.2 milyon dolarlık ithalat gerçekleştirdi. Dış ticaret açığı sekiz ay itibariyle 28 milyar 555.5 milyon dolar oldu ve geçen yıla göre yüzde 26.5 arttı. 
     
     BÜYÜK BÖLÜMÜ RUSYA’YLA 
     Dış ticaret açığının yüzde 23.1 oranındaki en büyük bölümü Rusya’yla olan ticaretten kaynaklandı. Rusya’yla sekiz aylık ticaret açığı, geçen yıla göre yüzde 52.5 büyüyerek 6 milyar 592.6 milyon dolara kadar yükseldi. Bu hızlı büyümede hampetrol ve doğalgaz fiyatlarındaki artışlar etkili oldu. 
     Türkiye, sekiz ayda Rusya’ya 1 milyar 448.1 milyon dolarlık ihracat yaparken, bu ülkeden gerçekleştirilen ithalat 8 milyar 40.7 milyon doları buldu. Rusya’yla ihracat yüzde 29 artarken, ithalattaki artış yüzde 47.7 düzeyinde oluştu. 
     
     ÇİN’LE AÇIK 3.8 MİLYAR DOLAR 
     Çin’le ticaret açığı da hızla büyüyor. Ocak-ağustos döneminde Çin’e 337.9 milyon dolarlık ihracat yapan Türkiye, bu ülkeden 4 milyar 110.1 milyon dolarlık ithalat gerçekleştirdi. İhracat yüzde 20.8 artarken, ithalattaki artış yüzde 52.1’yi buldu. Çin’le ticarette açık, yüzde 55.8 artarak 3 milyar 772.2 milyon dolara yükseldi. 
     
     İKİ ÜLKEYLE 10.4 MİLYAR DOLAR AÇIK 
     Türkiye, ocak-ağustos döneminde Rusya ve Çin’le yaptığı ticarette toplam 10 milyar 364.8 milyon dolarlık açıkla karşılaştı. İki ülkeyle ticaret açığı, Türkiye’nin toplam dış ticaret açığının yüzde 36.3’ünü oluşturdu. Rusya ve Çin’le açık geçen yıla göre yüzde 54 büyüdü. 
     
     DİĞER ÜLKELER 
     İlk sekiz ay itibariyle Türkiye’nin en fazla ticaret açığı verdiği üçüncü ülke ise İsviçre oldu. İsviçre’yle 308.2 milyon dolarlık ihracat, 3 milyar 58 milyon dolarlık 
     ithalat yapıldı. Bu ülkeyle ticaret açığı, yüzde 41.5 artarak 2 milyar 749.8 milyon dolara ulaştı. Türkiye, ocak-ağustos döneminde Almanya’yla 2 milyar 741.4 milyon dolar, Güney Kore’yle 2 milyar 226.2 milyon dolar, Japonya’yla 1 milyar 830.6 milyon dolar, İtalya’yla 1 milyar 632.8 milyon dolar, Ukrayna’yla 1 milyar 378.8 milyon dolar, Fransa’yla 1 milyar 340 milyon dolarlık açık verdi. 
     
     EN YÜKSEK FAZLA IRAK’LA 
     İlk sekiz ayda Türkiye’nin en yüksek fazla verdiği ülke ise Irak oldu. Irak’la sözkonusu dönemde 1 milyar 730.6 milyon dolarlık ihracat, 315.4 milyon dolarlık ithalat yapıldı. Irak’la ticaret fazlası yüzde 70.4 büyüyerek 1 milyar 415.2 milyon dolara çıktı. 
     Birleşik Arap Emirlikleri’yle ticarette 931.8 milyon dolar, İngiltere’yle 637.5 milyon dolarlık fazla oluştu. 
     
</TEXT>
</DOC>
