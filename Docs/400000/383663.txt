<DOC>
<DOCNO> 383663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur09.html </URL>
<DATE> 2005/10/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sivas'ta kebap salonunda patlama 
</HEADLINE>
<TEXT>

     Sivas’ta bir kebap salonunda gaz sıkışması sonucu meydana geldiği bildirilen patlama, maddi hasara yol açtı. 
     AA muhabirinin aldığı bilgiye göre, Örtülüpınar Mahallesi Arap Evliya Caddesi Sivas Lisesi Kavşağı’nda faaliyet gösteren Recai Sarı’ya ait Mavi Köşe Kebap Salonu’nda gece patlama meydana geldi. 
     İşyerinin cam ve çerçevelerinin kırıldığı patlamanın ardından olay yerine çok sayıda itfaiye ve sağlık ekibi sevk edildi. 
     İşyerinin yakınlarındaki binalarda yaşayan vatandaşlar da patlamanın etkisiyle kısa süreli panik yaşadı. 
     Maddi hasara yol açan patlamanın, işyerinde kullanılan mutfak tüpünden sızan gazın sıkışması sonucu meydana geldiğini bildiren yetkililer, işyerinin kapalı olmasının olası bir tehlikeyi önlediğini kaydettiler. 
     
</TEXT>
</DOC>
