<DOC>
<DOCNO> 366776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur03.html </URL>
<DATE> 2005/08/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Anne, baba ve ağabeyi öldü, geziye katılmadığı için kurtuldu 
</HEADLINE>
<TEXT>

     
     Erhan GÖGEM KIRIKKALE, DHA 
     
BURSA'da, hafta sonu tatili için İnegöl İlçesi'ne giden İnanç ailesinin 3 ferdi, freni patlayan kamyonun karşı şeride geçip bulundukları otomobile çarpması sonucu yaşamını yitirdi. Feci kazada babasını, annesini ve ağabeyini kaybeden, kendisi de geziye katılmaktan son anda vazgeçtiği için şans eseri kurtulan Güray İnanç, cenaze töreninde gözyaşlarına boğuldu. Güray, yakınları tarafından güçlükle teskin edildi. 
     Bilecik'in Bozöyük İlçesi'nde oturan iki çocuklu 55 yaşındaki Haydar ve 54 yaşındaki Lütfiye İnanç çifti, Bilkent Üniversitesi'nde okuyan büyük oğulları 21 yaşındaki Gürkan'ı dayanlarına alarak hafta sonu tatili için Bursa'nın İnegöl İlçesi'ne gitmek üzere, geçen pazar günü otomobilleriyle yola çıktı. Ailenin küçük oğulları lise öğrencisi 16 yaşındaki Güray ise, son anda onlarla gitmekten vazgeçerek evde kaldı. 
     Bursa Kestel Mevkii'nde, Necati Karaaslan yönetimindeki 43 FL 264 plakalı mıcır yüklü kamyon, freninin patlaması sonucu kontrolden çıktı. Karşı şeride geçen kamyon, karşı yönden gelen Haydar İnanç'ın kullandığı 34 AR 9292 plakalı otomobile çarptı. Hurda yığınına dönen otomobilde bulunan Haydar, Lütfiye ve Gürkan İnanç, kaza yerinde can verdi. 
     Kazada ölen baba, anne ve oğulun cenazesi memleketleri Kırıkkale'ye getirildi. Haydar, Lütfiye ve Gürkan İnanç, Kırıkkale Nur Cami'ndeki cenaze töreninin ardından Yenimahalle Mezarlığı'nda toprağa verildi. Törene, AKP Kırıkkale Milletvekili Murat Yılmazer, Belediye Başkanı Veli Korkmaz, ailenin yakınları ve vatandaşlar katıldı. 
     Feci kazada babasını, annesini ve ağabeyini kaybeden, kendisi de geziye katılmaktan son anda vazgeçip, şans eseri kurtulan liseli Güray, cenaze töreninde gözyaşlarına boğuldu. Güray, yakınları tarafından güçlükle teskin edildi. 
     
</TEXT>
</DOC>
