<DOC>
<DOCNO> 354805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo09.html </URL>
<DATE> 2005/06/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yunan basını Meksika karşısında alınan beraberlik ’şanssızlık’ 
</HEADLINE>
<TEXT>

     Sofia ANGELİDİS ATİNA DHA 

AVRUPA futbol şampiyonu Yunanistan, Konfederasyon Kupası’nda dün karşılaştığı Meksika’yla 0-0 berabere kalarak son oynadığı 5’inci maçta da galibiyet yüzü göremedi. Yunan basını, milli takımlarının Meksika karşısında çok iyi bir oyun sergilediğini belirterek, kaçırılan fırsatları ’şanssızlık’ olarak nitelendirdi. 
     Sport Time gazetesi, Yunanistan’ın Avrupa Şampiyonu unvanına layık bir performans sergilediğini vurgulayarak, "Meksika’yı yenemedik, istediğimiz bu değildi. Geçen sene milli takıma yardım eden şans bu sene şampiyonlarımıza sırtını çevirdi. Belki gol atamadığımız 5’inci maçtı, ama milli takım oyuncuları aslanlar gibi oynadı ve oradaki göçmenleri utandırmadı" ifadelerini kullandı. 
     Sportline ajansı, "Yunan Milli Takımı iyi bir performans sergiledi ve bize Portekiz anılarını hatırlattı. Avrupa Şampiyonu unvanına layık bir futbol oynadı" derken, Ta Nea gazetesi de ilk sayfadan verdiği haberde "Kale direkleri milli takıma engel oldu" başlığını kullandı. 
     Elefterotipia gazetesi, Yunan Milli Takımı’nın Meksika karşısında birçok fırsatı kaçırdığını vurguladı. Apoyevmatini gazetesi ise "Yine son anda bildiğimiz milli takım oldular" başlığını attı. 
     Sport.net.gr adlı internet sitesi de Yunanistan’ın Avrupa Şampiyonası’nı hatırlatan bir performans sergilediğini, ancak gol atamamaları nedeniyle Meksika maçının ’acı bir tat’ bıraktığını yazdı. Site ayrıca Ersun Yanal’ın Türk Milli Takımı’yla yollarını ayırmasına da yer verdi. 
     
</TEXT>
</DOC>
