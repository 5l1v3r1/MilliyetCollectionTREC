<DOC>
<DOCNO> 367792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/yazar/sazak.html </URL>
<DATE> 2005/08/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Karadeniz sevdası 
</HEADLINE>
<TEXT>


Ercan Arslan'ın Milliyet'te cuma günü çıkan fotoğrafı Karadeniz'deki otoyol vandalizminin kıyıları nasıl talan ettiğini gösteriyordu 
Takaların, balıkçı teknelerinin ve hırçın dalgaların adresi Karadeniz sahilleri, iş makinelerine teslim olmuş. Dev kepçeler denizi dolduruyor, doğanın binlerce yıllık armağanı güzelim kıyılar betonlaştırılıyor. 
Denizle Karadeniz insanı arasına duvar örülüyor. 
Can Dündar'ın röportajına konuk olan müteahhit ve oda başkanları, "Denizi gömdük, bu güzelliği kaybettik ama yol kısalıyor, ticaretimiz artacak" diye günah çıkarıyorlar. 
Neyse ki Karadeniz sevdalısı bir avuç çevreci mücadeleyi bırakmadı. 
Şükran Özçakmak'ın haberi umut vericiydi. 
Geçen ay kaybettiğimiz sanatçı Kazım Koyuncu'nun da aralarında bulunduğu Ardeşenlilerin açtığı davada Trabzon İdare Mahkemesi, Ardeşen ve Pazar Hamidiye geçişi ile ilgili açılan 3 davada yürütmeyi durdurma kararı vermiş. 
Mafya kurşunuyla ölen avukat Cihan Eren de hukuk mücadelesini memleketi olan Rize Fındıklı'da sürdürüyordu. Kiralık bir katilin saldırısına uğradığı gün keşif yapılacaktı. Saldırıda ağır yaralandı, Eren'i de birkaç hafta önce kaybettik. 
Rant çok büyük olduğu için çevreyi koruma uğraşı da giderek zorlaşıyor. Vahşice katlediliyor insanlar. 
Karadeniz otoyolu kimi yerlerde sahil yerine arkadan geçse denizle insanlar arasında duvar örülmeyecekti. 
Mahkeme 'yol değil, bariyer' olarak nitelendirdiği inşaatın Anayasa, Kıyı Kanunu ve şehircilik ilkelerine aykırı olduğunu açıkladı "Büyük çeşitlilik gösteren güzerg hın, yöresel özellikleri dikkate alınıp değerlendirmeden uygulanmaya başlanmış olması, kamu kaynaklarının israfına neden olmuştur. Sahil yolunun kıyıdan geçmesinde bir kamu yararı yoktur." 
Samsun, Trabzon, Hopa arası kısalacak diye, Doğu Karadeniz kıyılarının yok edilmesine göz yumuldu. Can Dündar belirtmişti "Karadeniz sahilini katleden projeyi Rizeli Mesut Yılmaz başlatmıştı, bitirmek de Rizeli Recep Tayyip Erdoğan'a nasip olacak." 
"Lokantamız 200 metre geridedir " yazılı yol ilanı gibi, denize girmek isteyenler için Ardeşen-Çayeli arasına işaret levhası konacak "Akdeniz, 1500 kilometre güneydedir " 



</TEXT>
</DOC>
