<DOC>
<DOCNO> 374444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo23.html </URL>
<DATE> 2005/08/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Antrenörlük hayatına adım atan Bülent heyecanlı... 
</HEADLINE>
<TEXT>

     Gençlerbirliği'nde, Ziya Doğan'ın istifasıyla boşalan teknik direktörlüğe getirilen Mesut Bakkal, bugün resmi sözleşmeyi imzalayarak göreve başladı. 
     Tesislerde düzenlenen imza törenine, kulüp başkanvekili Atilla Aytek, teknik direktör Mesut Bakkal, antrenörler Bülent Korkmaz, Fikret Yılmaz ve Cengiz Demir katıldı. 
     Gençlerbirliği Kulübü Başkanvekili Atilla Aytek, sezon başında teknik direktör değiştirmek zorunda kaldıklarını belirterek, ''Futbola emek veren, çok çalışkan bir teknik adam olan Ziya Doğan ile sezon başında yollarımızı ayırmak zorunda kaldık. Futbolda aşı tutmadığı zaman yeniden yapılanma ihtiyacı duyulur. Ziya Doğan da sırf bu nedenle takımdan ayrıldı. Biz de önce Ersun Yanal'a teklif götürdük, o kabul etmeyince, Mesut Hocay ile görüştük ve anlaştık'' dedi. 
     Aytek, Gençlerbirliği'nin ilklerin takımı olduğunu ifade ederek, ''Teknik direktörlük ve antrenörlük görevlerine ilk kez Gençlerbirliği'nde başlayan Mesut Bakkal ve Bülent Korkmaz ile büyük başarılara imza atacağımıza inancımız sonsuzdur. Biz, hep ilklerin takımı olduk ve bunda da başarılı olduk'' diye konuştu. 
     
     TEKNİK DİREKTÖR MESUT BAKKAL 

     Kırmızı-siyahlı ekibin yeni teknik direktörü Mesut Bakkal da Gençlerbirliği'ni 3 yıl önceki başarılı durumuna getirecek bir ekip kurduğunu ifade ederek, şunları söyledi 
     ''Hedefimiz Gençlerbirliği'ni 3 yıl önceki izleyenlere zevk veren takım görüntüsüne yeniden kavuşturmak. Bu teknik kadroyu seçerken, bu ekibi layık olduğu yere getirecek bir kadro kurmaya çalıştık. Bu ekiple gerekli başarıyı yakalayacağımıza inanıyorum.'' 
     
     BÜLENT KORKMAZ'IN HEDEFİ GALATASARAY 

     Antrenörlük yaşamına Gençlerbirliği'nde adım atan Galatasaray ve milli takımın eski kaptanı Bülent Korkmaz ise artık futbolcu değil, antrenör olarak futbola hizmet edeceğini söyledi. 
     Korkmaz, şöyle konuşut 
     ''Futbolculuk hayatı bitti ve yeni bir işe başlıyorum. Ama yine futbolun içinde bir görev yapacağım. Antrenörlük hayatıma Gençlerbirliği'nde başlamak beni çok heyecanlandırdı. Bu iş için Gençlerbirliği'nin en iyi kulüp olduğuna inandığım için buradayım. Hedefim, futbolculuk kariyerimde olduğu gibi basamakları birer birer tırmanarak zirveye ulaşmak. Önce antrenör, daha sonra teknik direktör olmak ve tıpkı futbolda olduğu gibi teknik direktörlük görevimde de kariyer yapmak istiyorum.'' Bir gazetecinin, ''Galatasaraylı yöneticilerin size ulaşamadığı yönünde açıklamaları var. Bir de Galatasaray deplasmanı size nasıl etkiler '' biçimindeki sorularına Korkmaz, ''Beni Bülent Korkmaz yapan Galatasaray'a teşekkür ediyorum. Futbolun bir başlangıç, bir de bitiş noktası vardır. Ben bitişi yaşıyorum. Şimdi bu konularda konuşmak istemiyorum. Ancak Galatasaray taraftarlarının benim yanımda çok ayrı bir yeri var. Bana bu kadar bağlı olan bir taraftar kitlesi benim ebediyyen kalbimde olacak. Ben Galatasaray taraftarlarına aşığım. Bir gün inşallah teknik direktör olarak onlarla yollarımız kesişir'' yanıtını verdi. 
     Konuşmaların ardından teknik heyet, Gençlerbirliği'ne 2'şer yıllık imza attı. 

     
</TEXT>
</DOC>
