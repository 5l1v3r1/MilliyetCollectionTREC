<DOC>
<DOCNO> 369189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/tamer.html </URL>
<DATE> 2005/08/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Metro Group, 100 kızımızı okullu yapıyor 
</HEADLINE>
<TEXT>

Türkiye'nin en büyük 500 sanayi kuruluşundan her biri 1000 çocuk okutsa, bir anda okula gidemeyen tek kızımız kalmaz 
Şimdi burs verme zamanı. Dün böyle yazmıştım. Bugün de böyle yazıyorum. 
İstanbul Sanayi Odası, Türkiye'nin 500 büyük firmasını daha önceki hafta açıkladı Tüpraş, Ford - Otosan, Toyota, Oyak- Renault, Arçelik, Vestel, Tofaş, Aygaz ve sırasıyla ülkemizin diğer sanayi devleri... 
Ve Sezen Aksu, dünkü gazetemizin son sayfasında yer alan anlamlı ilanda tüm Türkiye'ye seslendi 
"Bütün çocuklar eşit doğar. Ama yaşam kimine daha eşit davranır, daha çok şans tanır. Eşitlik bozulur. ... Bütün büyük dönüşümler, hayata vicdan gözüyle bakan insanların gücüyle gerçekleşir. Geleceğini yönetmek isteyenler, adaleti eşit dağıtmanın vazgeçilmezliğini bilirler. Resmi kayıtlara göre bugün Türkiye'de eğitimle tanışmamış 480 bin kız çocuğu var. 
Türkiye'nin bütün kişi ve kuruluşları... 
Biz daha şanslı doğanlar, bu şansı bütün çocuklarımızla paylaşma gücüne sahibiz. Kızlarımızı okutalım. Kızlarımız geleceğimizdir." 
Demek ki Türkiye'nin en büyük 500 kuruluşundan her biri, ilk ve ortaöğretim çağında olduğu halde okula gidemeyen gönderilmeyen 1000 kız çocuğuna sahip çıksa, bir anda okula gidemeyen tek kızımız kalmayacak. En azından Milli Eğitim Bakanlığı'nın resmi kayıtlarında kalmayacak... Çocuk başına yılda 300 YTL yeterli. 
Evet, okulların açılmasına 1 ay kaldı. Şimdi burs vermenin tam zamanı. Çağdaş Yaşamı Destekleme Derneği Başkanı Prof. Dr. Türkan Saylan'ın dediği gibi daha yeni ergenlikle tanışmış kızlarımız, 200 YTL başlık parasıyla satılmak, erken yaşta evlendirilmek yerine, gelecek ay önlüklerini giyip okulun yolunu tutabilirler. Nüfusun yarısını oluşturan kadınlarımızı hayatın içine katmadan Türkiye kalkınmış ülkeler safına katılabilir mi 
Dün sabahın erken saatlerinde perakende devi Alman Metro Group'un Türkiye Temsilcisi Nurdan Tümbek Tekeoğlu'ndan gelen telefon üzerine gelişti bu çağrı. Tekeoğlu'nun sabah sabah telefona sarılmasının nedeni dünkü yazımdı. Ve Metro okula gidemeyen 100 kızımıza sahip çıkıyordu. 

Mahfuz'un becerisi 
Ağrı'da bir hudut karakolunda askerliğini yapan er Mahfuz'un toplumsal duyarlılıkları harekete geçirmekte özel bir yeteneği var. Artık bundan eminim. 
1 ay önce 24 YTL'lik asker maaşını gazetemizin Baba Beni Okula Gönder kampanyasına neden bağışladığını anlattığı mektubuna yer verdiğim yazımı okurlarımız gözyaşları içinde okumuşlardı. Kendini bizim kampanyanın Doğu ve Güneydoğu Anadolu sorumlusu ilan ettiği dünkü yazım da okurlarımız tarafından benzeri bir duyarlılıkla karşılandı. 
Kanada'dan kampanyamıza katılmak için 3. e - postasını gönderen bir sevgili okurum, dün "Hani benim burs vereceğim kızım nerede " diye sordu. Nurdan Tümbek Tekeoğlu'ndan gelen telefon ise beni, "Şimdi burs verme zamanı" başlıklı dünkü yazımı yazmakla ne kadar isabetli bir iş yapmışım" diye coşturdu. 
Tekeoğlu, "Okula gidemeyen bir kızımızı yılda 300 YTL ile okullu yapmak mümkünse, biz Metro olarak 100 kızımızı okuturuz" diyerek 100 kızımızı daha kurtardı. Kendisine bu bursların 1 yılda kesilmeyip 3 yıl verileceğinin taahhüt edilmesi gerektiğini, aksi halde 6. sınıfa ya da 9. sınıfa başlatacağımız kızlarımızın 1 yıl sonra yine okula gönderilmeyeceğini hatırlattım. "Yani 1 kızımızın okullu olması için 3 yılda toplam 900 YTL lazım" dedim. Ona da derhal "Tamam" dedi. 
Alman Metro Group, 100 kızımızı okulla buluşturuyor. ISO 500'de yer alan kuruluşlardan da bu kampanyaya destek bekliyoruz. 



</TEXT>
</DOC>
