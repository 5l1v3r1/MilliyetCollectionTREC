<DOC>
<DOCNO> 367909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/guncel/agun.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlar, ortak görüş belirleyecek 
</HEADLINE>
<TEXT>


PKK terörünün durdurulması için ortak bildiri hazırlayan ve çarşamba günü Başbakan'la görüşecek olan aydınlar, bugün İstanbul'da bir araya gelecek 

İSTANBUL Milliyet 

PKK terörünün durdurulması için ortak bir bildiri hazırlayan ve çarşamba günü Başbakan Recep Tayyip Erdoğan'dan randevu alan aydınlar, bugün İstanbul'da bir araya gelerek görüşmenin çerçevesini belirleyecekler. Erdoğan'ın görüşmeye katılmasını istediği edebiyatçı Adalet Ağaoğlu daveti kabul ettiğini açıkladı. 
Aydınlar Bildirisi'ne imza atan 150 isim arasından belirlenen 10 kişilik heyet Erdoğan'la görüşecek. İstanbul Tabip Odası Başkanı Prof. Dr. Gençay Gürsoy'un sözcülüğünü üstlendiği grup, bu akşam İstanbul'da bir araya gelerek ortak bir görüş belirlemeye çalışacak. 
Toplantı öncesi, aydınlar kişisel görüş bildirmekten kaçındılar. 
Gürsoy, henüz görüşmeyle ilgili detayları belirlemediklerini ve ön görüşmede herkesin fikrini ortaya koyacağını açıkladı. 
İnsan Hakları Derneği'nden olaylı şekilde istifa eden ve görüşmeye katılmasını Erdoğan'ın istediği Ağaoğlu da davete teşekkür etti. Ağaoğlu, "Şu bilinsin ki, zaten istifa mektubum çok dikkatle okunursa, o aydınlar dilekçesi verildiği halde bir değişme olmadı. Benim mektubumu iyi okumak lazım. Onun üzerinde hareket ederseniz daha aydınlık olur. Her kelimesini tartarak yazdım" dedi. 

'Şiddete karşı duruş' 
Görüşmeye katılacak isimlerden Yeni Şafak yazarı Ali Bayramoğlu da şöyle konuştu 
"Şiddet karşıtı, sorunların demokratik çerçevede çözülmesi üzerine fikir sahibiyim. Bu sadece devlet politikası açısından değil, Kürt politikası yani PKK'nın, örgütün, DEHAP'ın ve benzeri kurumların izlediği politika açısından da şiddet karşıtı bir duruşum var. Dolayısıyla eleştirilerim her iki tarafa da yöneliyor. Bu şiddet karşıtı duruşun ne olabileceğini herhalde Başbakan bize açıklayacaktır. Arkasından da önemli olan, Türkiye'de bu Kürt meselesi etrafındaki özellikle Güneydoğuluları kuşatan psikolojik blokajın kırılması, biraz yaraların sarılmasıyla ilgili kanaatlerimi söylerim." 

Görüşme heyeti 
Adalet Ağaoğlu yazar , Prof. Gençay Gürsoy İstanbul Tabip Odası Başkanı , Ali Bayramoğlu yazar , Tayfun Mater Bianet yöneticisi , Osman Kavala işadamı , Yücel Sayman İstanbul Barosu eski Başkanı , Hakan Tahmaz ÖDP Genel Başkan Yardımcısı , Yılmaz Ensarioğlu Eski Mazlum-Der Başkanı , Nuray Mert yazar , Mustafa Karaalioğlu gazeteci-yazar , Oral Çalışlar gazeteci-yazar , Şahin Alpay gazeteci-yazar , Ahmet Hakan Coşkun gazeteci-yazar 

Ekinci Kürt aydınlardan sakladılar 

Bu arada ANKA'nın haberine göre, "bazı Kürt aydınları, görüşmeden haberdar olmadıklarını belirterek atlatıldıklarını" belirttiler. 
150 imzalı bildirgeleriyle 15 Haziran'da yaptıkları açıklamanın ardından Başbakanlık ile temasa geçtiklerini ifade eden Prof. Dr. Gençay Gürsoy, "Biz sadece kendi deklarasyonumuzun altına imza atanlar olarak Başbakanlık'la temasa geçtik" dedi. 
Görüşmeden haberdar olmadıklarını bildiren Tarık Ziya Ekinci ise, "Türk aydınlarının Başbakanlık'la yaptığı görüşmelerden bizim haberimiz yoktu. Bu son girişimde Kürt aydınlarını ayrı tuttular. Her zaman birlikte hareket ederken neden ayrı tutulduğumuzu kendilerine sorduk. Onlar da bazı Türk aydınlarının bunu istemediğini söylediler. İlk defa böyle bir ayrım yapıldı" diye konuştu. 
Ekinci, "Türk ve Kürt aydınlar olarak bu girişimlerinin sonucunda kurmayı planladıkları sürekli barış komitesi adlı bir oluşumla barışı ihlal eden her harekete karşı tepki göstereceklerini" söyledi. 


</TEXT>
</DOC>
