<DOC>
<DOCNO> 365119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo23.html </URL>
<DATE> 2005/07/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ersen Martin Ankaraspor'da 
</HEADLINE>
<TEXT>

     Osman Nuri BOYACI DENİZLİ,28 DHA 

      BEŞİKTAŞ'a transferi yılan hikayesine dönen Denizlisporlu Ersen Martin’i BB Ankaraspor kaptı. 
     Başkent ekibi, golcü futbolcuya karşılık 1 milyon euro artı forvet oyuncusu Hüseyin Kartal'ı isteyen Denizlispor'un talebini kabul ederken, Ersen de dün gece Kızılcahamam kampından ayrılarak Ankara'ya gitti. 
     BB Ankarasporlu yöneticilerle masaya oturan Ersen'in 1 yıl için 1 milyon euro istediği, tarafların büyük ölçüde anlaştığı bildirildi. Arada küçük pürüzler kaldığını dile getiren golcü futbolcu, Denizlispor'da misyonumu tamamladığıma inanıyorum. Burada yeni bir sayfa açacağım. Büyük olasılıkla ligin ilk haftasında Denizli'de oynanacak Denizlispor-Ankaraspor maçına Ankaraspor formasıyla çıkacağım. Denizlisporlu taraftarlara bugüne dek bana verdikleri destek için teşekkür ederim'' dedi. 
     Ersen'in transferini doğrulayan Denizlispor Futbol Şube Sorumlusu Turgut Dalaman, kulüpler arasında anlaşma sağlandığını belirterek, Ankarasporlu yöneticiler dün bizimle temasa geçti, görüşmelerimizi yaptık ve Ersen'i Ankaraspor’a verdik. Futbolcunun kendisiyle de anlaşırlarsa transfer gerçekleşecek. Bonservis bedelini açıklayamam. Transfer netleşirse bir miktar para ve forvet oyuncusu Hüseyin Kartal'ı renklerimize bağlayacağız'' dedi. 
     Bu arada Kızılcahamam kampını bir gün erken bitirme kararı alan yeşil siyahlılar yarın Denizli'ye dönecek. Kampta denenen Adana Demirsporlu Gökhan gönderildi. 
     
</TEXT>
</DOC>
