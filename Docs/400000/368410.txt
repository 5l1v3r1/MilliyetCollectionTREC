<DOC>
<DOCNO> 368410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo30.html </URL>
<DATE> 2005/08/09/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
CSKA Sofya-Liverpool maçından önce stat kontrol altına alındı... 
</HEADLINE>
<TEXT>

     Bulgaristan'ın başkenti Sofya'da yarın Avrupa Şampiyonlar Ligi 3. ön eleme turunda yapılacak CSKA Sofya-FC Liverpool ilk maçından önce, Vasil Levski Stadı polis tarafından sıkı kontrol altına alındı. 
     Polis yetkilileri, olası holigan eylemlerini önlemek amacıyla kent merkezinde bulunan stat çevresindeki bölgeyi trafiğe kapatırken, 1500 dolayında polisin güvenliği sağlayacağını bildirdi. 
     Bulgaristan İçişleri Bakanlığı'ndan yapılan açıklamada, her türlü provokasyon girişimlerinin önlenmesi için stat bölgesine yalnızca özel giriş izin sahibi kişilerin alınacağı, trafiğe kapalı alandan da yalnızca bölgede adres kaydı olan kişilerin geçebileceği kaydedildi. 
     Maç için gelmesi beklenen 600 kadar FC Liverpool taraftarının, stadın ayrı bir bölümüne yerleştirileceği, İngilizlerin gidecekleri barları ve kaldıkları oteller ile stat arasındaki geçişlerinde polis eskortu sağlanacağı duyuruldu. 
     Bu arada Bulgaristan'ın Varna kentinde Mayıs ayında cinayet teşebbüsünden 15 yıl hapis cezasına çarptırılan FC Liverpool taraftarı Michael Shields'in 18 durumuyla ilgili sorunun siyasal boyuta taşınmaması amacıyla polis, futbol taraftarlarını dikkatli olmaları konusunda uyardı. 
     İnternet üzerinden yayın yapan Focus adlı özel bir Bulgar haber ajansına konuşan Michael Shields'in aynı ismi taşıyan babası, Bulgaristan'a maçı izlemek üzere giden FC Liverpool taraftarlarına ''kibar'' davranmaları çağrısında bulundu. 
     Shields, FC Liverpool-AC Milan maçından sonra çıkardığı kavgada, 4 kiloluk bir taşla bir Bulgar barmeni başından vurarak öldürme teşebbüsünde bulunmaktan Varna Mahkemesi'nde 15 yıl hapis ve 200 bin leva 250 bin YTL tazminat cezasına çarptırılmıştı. 
     
</TEXT>
</DOC>
