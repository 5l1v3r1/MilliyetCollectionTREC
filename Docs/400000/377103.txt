<DOC>
<DOCNO> 377103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo15.html </URL>
<DATE> 2005/09/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Formula 1'in Belçika ayağı tehlikede... 
</HEADLINE>
<TEXT>

     Mehmet Özdemir Bildiriyor 

Belçika'nın Spa Francorchamps Pisti'nde hafta sonunda yapılacak Formula 1'in 16. ayağının gelecek yıl düzenlenmesi tehlikeye girdi. 
     Bu ülkede yapılan yarışlara yüzde 80'lik taraftarla en fazla ilgiyi gösteren Almanlar'ın dahi bu yılki yarış için yarısından fazlasının bilet almadığı bildirildi. Geçmiş yıllarda 100 bin kişinin izlediği Belçika'daki yarış için bugüne dek yalnızca 45 bin bilet satıldığı açıklandı. 
     Belçikalı organizatör Didier Defourny, ''Bilet satışları kötü gidince, 210 Avro'luk biletleri 105 Avro'ya indirdik. Pazar günü 157.5 Avro olan biletler de 78.75 Avro'ya indirildi'' dedi. 
     Belçika'nın Valon hükümeti, bu yılki yarış için Formula 1'in sahibi Bernie Ecclestone'a kayıplardan dolayı 14 milyon Avro ödeme yaptı. Geçen yıl Spa Francorchamps Pisti'nde yapılan yarışta da 2.5 milyon Avro'luk kayıp olduğu bildirildi. Valon hükümeti bu yıl da bilet satışındaki kayıpları tamamlayacak. Valon hükümetinin kendi içinde görüşme yapacağı ve gelecek yılki yarışın kaderini belirleyeceği açıklandı. 
     Avrupa'da yaşanan yaşam pahalılığından dolayı Formula 1'deki kayıpların ilk izleri İtalya'nın Monza Pisti'ndeki yarışta belli olmuştu. Formula 1'in en büyük taraftar kitlesi olan Alman taraftarların bu yarış için yüzde 20 oranında daha az bilet aldığı öğrenildi. 

     
</TEXT>
</DOC>
