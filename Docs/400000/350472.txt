<DOC>
<DOCNO> 350472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur51.html </URL>
<DATE> 2005/06/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Sokağı bırakıp başarıyı yakaladılar... 
</HEADLINE>
<TEXT>

     Sokakta yaşarken SHÇEK’e bağlı Kadıköy Yeldeğirmeni Çocuk ve Gençlik Merkezi çatısı altında korumaya alınan ve eğitim programlarına katılan 36 genç, başarı belgelerini aldı. 
     Sokakta yaşayan ve çalıştırılan çocukların rehabilitasyonu amacıyla kurulan merkezde 1 yıl süreyle okuma-yazma, bilgisayar, el sanatları ve ev ekonomisi programlarına katılarak başarılı olan 33 genç ile Düzce Kooperatifçilik ve El Sanatları Merkezi’ni başarıyla bitiren 3 gence diploma ve sertifikaları törenle verildi. 
     Kadıköy Belediyesi Zübeyde Hanım Evlendirme Dairesi’ndeki törende konuşan Merkez Müdür Vekili Mustafa Çakır, 7 yılda 680 çocuk ve genci sokaktan kurtardıklarını ve bunların yüzde 30’unun ailelerine kazandırıldığını söyledi. 
     Törende, Kadıköy Kaymakamı Kasım Esen ve yetkililer tarafından okuma-yazma kursuna katılan 4, el sanatları kursunu bitiren 9, ev ekonomisi kursuna katılan 9 ve bilgisayar kursunu bitiren 11 gence sertifikaları verildi. 
     Meslek okulu dengi olan Düzce Kooperatifçilik ve El Sanatları Merkezi’ndeki eğitimlerini başarıyla tamamlayan 1’i okul birincisi 3 öğrenci de törende diplomalarını aldı. 
     Yeldeğirmeni Çocuk ve Gençlik Merkezi’ndeki takı atölyesinde 1 yıl boyunca üretilen takılar da sergilendi. 
     
</TEXT>
</DOC>
