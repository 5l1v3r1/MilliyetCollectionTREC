<DOC>
<DOCNO> 398183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun31.html </URL>
<DATE> 2005/11/26/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Azerbaycan'da olaylı muhalefet gösterisi 
</HEADLINE>
<TEXT>

     Azerbaycan'daki muhalefet parti ve gruplarının tamamına yakınının katıldığı protesto mitingi, Bakü İcra Başkanlığı'nın valilik ve belediye başkanlığı yerel saatle 17.00'de sona erdirilmesi talebine karşılık göstericilerin dağılmaması ve "oturma eylemi"ne başlaması üzerine polis ve askeri birliklerin müdahalesiyle dağıtıldı. 
     Başkentin dış kesimlerinde yer alan Galebe meydanında yerel saatle 15.00'de başlayan mitingdeki konuşmalarda, iktidarın 6 Kasım'daki parlamento seçimlerini hile ve ihlallerle kazandığı ileri sürülerek, seçimlerin özgür ve demokratik ortamda yinelenmesi talep edildi. 
     Batılı ülkelerin Azerbaycan'da demokratik gelişmeleri destekler görüntü vermelerine rağmen iktidarı desteklemeyi tercih ettiklerini öne süren konuşmacılar, ülkeye demokrasinin hakim olmasının yine ancak halkın desteğiyle mümkün olacağını ifade ettiler. 
     Müsavat Eşitlik Partisi Başkanı İsa Kamber, Halk Cephesi AHCP lideri Ali Kerimli, Milli Birlik Hareketi lideri Lale Şevket, Milli Demokratlar'ın lideri İskender Hamidov, Milli İstiklal Partisi AMİP Başkanı Ali Aliyev gibi muhalefet kanadındaki parti, blok ve grup liderlerinin katıldığı mitingdeki konuşmalar, göstericilerin "Azatlık", "İstifa", "Çadırlar Meydana" gibi sloganlarıyla sık sık kesildi. 
     Kamber'in oturma eylemi ve aralıksız mitinglere başlama döneminin halen gelmediğini söylemesine rağmen Kerimli ve Lale Şevket, artık demokratik hareketin başladığını, barışçı gösterileri sürdüreceklerini ifade etti. Miting sırasında bazı göstericilerin oturma eylemine başlamasıyla diğer konuşmacılar da artık aralıksız gösterilerin zamanının geldiğini öne sürdü. 
     Konuşmalarda, muhalefet olarak sadece mitingler için değil, ortak parti ve grup oluşturmak için de karar alındığı açıklandı. 
     
     MÜDAHALE 
     Konuşmalar devam ederken bölgeyi sıkı denetim altında tutan polis ve İçişleri Bakanlığı'na bağlı askeri birlikler "Dahili Koşunlar" miting zamanının sona erdiği gerekçesiyle kalabalığı dağıtmaya başladı. 
     Güvenlik güçlerinin müdahalesiyle alanı terkeden göstericilerin bir süre sonra geri dönerek slogan atmaya başlaması üzerine arbede yaşandı. Alanda bulunan onbinlerce gösterici üzerine gruplar halinde polis ve asker sevkedilirken, meydanda halkın coplara karşı yere oturarak tepki verdiği görüldü. 
     Ancak bazıları gaz maskesi takan, bazıları sivil giyimli güvenlik güçlerinin kalabalığı dağıtmak için güç kullanması, göstericiler arasında panik yarattı. Kalabalık sloganlar atarak meydandan uzaklaşmaya çalışırken, bazı göstericilerin yaralandığı görüldü. 
     Cumhurbaşkanlığı seçimlerinin yapıldığı 2003 yılında Müsavat Partisi'nin binası önünde ve ertesi gün Azatlık Meydanı'nda karşılaşılan manzaraları andıran arbede sırasında, kadın, çocuk ve gazeteciler de cop darbelerine maruz kaldı. 
     Göstericilerin alandan çıkarılmasından sonra tel örgülerle meydana çıkan yolları kapatan güvenlik güçleri, daha sonra ara sokaklara dağılan göstericileri kovalamaya başladı. 
     Havanın iyice kararmasına kadar devam eden kovalamacalar sırasında farklı yönlerden silah sesleri de duyuldu. 
     
     "20 POLİS YARALANDI" 
     Olayla ilgili olarak Bakü Emniyet Müdürlüğü ve Başsavcılık tarafından yapılan açıklamada, "muhalefet liderlerinin miting sırasında halkı isyana teşvik ettiği, zamanın dolması üzerine yapılan ihtarlara rağmen meydanın boşaltılmadığı ve müdahale edildiği" belirtildi. 
     Meydanın boşaltılmamasının asayişin bozulduğu anlamına geldiğinin kaydedildiği açıklamada, "göstericilerin polislere karşı güç kullandığı, arbedeler sırasında 26 güvenlik görevlisi ve birkaç göstericinin yaralandığı" bildirildi. 
     Açıklamada, olayla ilgili araştırmanın tamamlanmasından sonra daha ayrıntılı bilgi verileceği kaydedildi. 
     
     KERİMLİ ''POLİS MÜDAHELESİ, HİÇBİR UYARI YAPILMADAN BAŞLADI'' 
     Azerbaycan'da yapılan mitingin güvenlik güçlerinin müdahalesiyle dağıtılmasından sonra basın toplantısı yapan Halk Cephesi AHCP lideri Ali Kerimli, miting sırasında barışçı oturma eylemi yapmak istediklerini belirterek, ''Ancak polisin müdahalesi hiçbir uyarı yapılmadan başladı'' dedi. 
     Mahkemeye başvuracaklarını söyleyen Kerimli, ''Şimdi dünyadaki demokratik devletler, bir iktidarın bazı reformlar yaparak demokratikleşeceğini utanmadan söyleyemeyecekler'' dedi. 
     Kerimli, müdahale sırasında çok sayıda göstericinin yaralandığını ve gözaltına alındığını da kaydetti. 
     Müsavat Eşitlik Partisi Başkanı İsa Kamber'in oturma eylemi ve aralıksız mitinglere daha sonraki gösterilerle başlanmasını istemesine rağmen kendisinin bu gösteride başlanacağını söylediğinin anımsatılması üzerine Kerimli, ''Bunu konuşma sırasında halka sorduk. Halk şimdi başlama kararı verdi, biz de ona uyduk'' dedi. 
     Diğer muhalefet partilerinin liderleri de, açıklamalarında, mitingin yasal olduğuna dikkati çekerek, meydanda çok sayıda çocuk ve kadının bulunduğunu, buna rağmen polislerin güç kullandığını söylediler. 
     Müsavat Partisi Genel Başkanı İsa Kamber'in katılmadığı basın toplantısında, Kerimli'nin yanı sıra Demokratik Parti ADP Genel Sekreteri Serdar Celaloğlu, Milli Birlik Hareketi lideri Lale Şevket, barışçı eylemlerini bundan sonra da sürdüreceklerini kaydettiler. 
     Muhalefet liderleri, yeni mitingi 3 Aralık'ta düzenlemeyi planladıklarını bildirdiler. 
     
     ABD VE İNGİLTERE BÜYÜKELÇİLİKLERİNDEN KINAMA 
     Muhalefetin gösterisinin güç kullanılarak dağıtılması üzerine ABD ve İngiltere büyükelçiliklerinden, göstericilere karşı güç kullanmanın kınandığı bildirildi. 
     ABD Büyükelçiliği'nden yapılan açıklamada, ''Polisin bugün Azatlık Bloku yanlılarına karşı güç kullanmasını şiddetle kınıyoruz. Serbest toplanma özgürlüğünü kullanan vatandaşlara karşı sebepsiz ve karşı koyma olmamasına rağmen güç kullanılmasını kınıyoruz'' denildi. 
     Açıklamada, ''Hükümetin konuyla ilgili araştırma yapması ve sorumluların cezalandırılması, ayrıca seçim sonrası gergin dönemde tüm Azerbaycan vatandaşlarının temkinli olması'' çağrısı yapıldı. 
     İngiltere Büyükelçiliği'nden yapılan açıklamada da, gelişmelerin teessüfle karşılandığı ifade edilerek, tarafların temkinli olmasının büyük önem taşıdığı, muhalefetin serbest toplanma özgürlüğünü yasal yollarla kullanması, iktidarın da bu özgürlüğün rahatça kullanılması için gerekli koşulları sağlaması gerektiği kaydedildi. 
     Başkent Bakü'de Cumhurbaşkanlığı ile bazı bakanlıklar ve devlet kurumlarının önünde güvenlik önlemlerinin artırıldığı görüldü. 
     
</TEXT>
</DOC>
