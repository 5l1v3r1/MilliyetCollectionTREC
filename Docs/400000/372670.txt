<DOC>
<DOCNO> 372670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay temkinli 
</HEADLINE>
<TEXT>


Beşiktaş'ın hocası, bazı çevrelerin Vaduz'u zayıf bir takım gibi gösterdiğini söyledi, "Disiplinden hiç kopmayacağız" dedi 

ORHAN YILDIRIM 


Teknik Direktör Rıza Çalımbay, UEFA Kupası 2. ön eleme turunun rövanşında bugün Liechtenstein'ın Vaduz takımıyla yapacakları maçın, hem kendileri, hem de Türk futbolu açısından önemli olduğunu belirterek, "Tek hedefimiz, sahamızda taraftarlarımızın önünde galip gelerek tur atlamaktır" dedi. 
Çalımbay, medyada bazı çevrelerin Vaduz'u zayıf bir takımmış gibi gösterdiğini, ancak rakiplerinin son derece disiplinli bir ekip olduğunu vurgulayarak, "Ülkesinin milli takımını teşkil eden bir ekip. Maçın başından sonuna kadar aynı oyun disiplininden kopmamalıyız" diye konuştu. 
Deplasmandaki ilk maçta elde ettikleri 1-0'lık galibiyetle avantaj yakaladıklarını hatırlatan Rıza Çalımbay, "Ancak buna sığınacak değiliz. Burada da iyi bir oyunla, iyi bir sonuç almak istiyoruz" ifadesini kullandı. 
Çalımbay, Beşiktaş'ın geçmişinde bu tip maçlarda çok sürpriz sonuçlar aldığının görüldüğünü anlatarak, buna göre konsantre olduklarını kaydetti. Elinde iki maçtır oturmuş bir kadro olduğunu vurgulayan Rıza Çalımbay, bugünkü mücadelenin ardından, pazar günü Diyarbakır ile yapacakları lig maçını da düşünerek dengeli bir takım oluşturacağını sözlerine ekledi. 

Kanatlardan vuracak 

Teknik Direktör Rıza Çalımbay'ın, Vaduz maçı öncesi öğrencileriyle yaptığı toplantıda kanatlardan saldırmalarını ve forvetlere devamlı pas çıkarmalarını istediği öğrenildi. Çalımbay, "Rakibimiz çok iyi defans yapıyor. Kanatlardan devamlı Ailton ve Youla'ya pas atarsak kolayca maçı alırız" dediği öğrenildi. Bu arada cezalı olan Tümer ve hastalığı düzelmeyen İbrahim Akın ile ismi bildirilmeyen Kleberson bugün forma giyemeyecek. 

Mucize peşinde 

Kartal'ın rakibi Vaduz, turu mucizelere bırakmış durumda. Teknik Direktör Mats Gren, "İşimizin çok zor olduğunu ilk maçta da biliyorduk ve kaybedeceğimizi düşünüyorduk. Öyle de oldu. Bu kez kazanmak için elimizden geleni yapacağız" dedi. 
Futbolda her şeyin olabileceğini kaydeden Gren, "Çok az şansımız var. Tabii ki mağlup olmak için oynamayacağız. İlk maç sonrası sadece bir mucizenin olabileceğini söylemiştim. Bu olabilir de, olmayabilir de" yorumunu yaptı. 

Kleberson üzgün 

BEŞİKTAŞ'IN orta saha oyuncusu Kleberson, "Vaduz maçında forma giymek isterdim" dedi. Brezilyalı yıldız, "Eğer sahada olsaydım, taraftarın desteği ile çok iyi şeyler yapabilirdim. Ama kalbim arkadaşlarımla birlikte olacak. Bu maçı da kazanacaklarına inanıyorum" diye konuştu. 

Yönetimden prim yok 

SİYAH - Beyazlı yönetim, daha önce aldığı karar gereği, Vaduz'u elemeleri halinde futbolculara prim ödemeyecek. Sezon başında belirlenen Avrupa Kupası maçları statüsünü uygulamaya koyan Kartal'da, grup maçlarına kalınması halinde oyuncular 10'ar bin dolar kazanacaklar. 

BEŞİKTAŞ 
Cordoba 
İ.Toraman 
Koray 
Gökhan 
Ali Güneş 
Okan 
Pancu 
A.Hassan 
Adem 
Youla 
Ailton 

VADUZ 
König 
Telser 
M. Stocklasa 
Bell 
Gohouri 
Zarn 
Perez 
Gerster 
Zuniga 
Gaspar 
Pohja 

STAT BJK İnönü 
HAKEM Igor Egorov Rusya 

Nasıl tur atlar 
İlk maçı deplasmanda 1-0 kazanan Beşiktaş, her türlü galibiyet ve beraberlikte bir üst tura çıkacak. Siyah - Beyazlılar rakibine 1-0 yenilirse karşılaşma uzayacak. Bunun dışındaki tüm mağlubiyetler Kartal'ı kupanın dışında bırakacak. 

Avrupa kupalarında Beşiktaş KUPA O G B M A Y ŞKK. 52 18 10 24 57 77 KGK. 20 4 4 12 21 38 UEFA 34 12 9 13 44 42 TOPLAM 106 34 23 49 122 157 


</TEXT>
</DOC>
