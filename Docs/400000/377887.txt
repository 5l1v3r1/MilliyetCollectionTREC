<DOC>
<DOCNO> 377887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonyas01.html </URL>
<DATE> 2005/09/12/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
New York'ta 'Kapalı Çarşı'ya büyük ilgi... 
</HEADLINE>
<TEXT>

     Manhattan Ticaret Odası tarafından her yıl geleneksel olarak düzenlenen ''2. ve 3. Sokak Fuarları''nda bazı Türk market ve şirketlerinin katılımı ile kurulan ''Kapalı Çarşı'' temalı Türk reyonu Amerikalılardan büyük ilgi gördü. 
     Merkezi İstanbul'da bulunan Türkiye'deki Amerikan Şirketler Derneği'nin ABTF öncülüğünde yapılan etkinlikte, çini ve bakır işlemeler gibi otantik el sanatlarından doğal sabunlara, geleneksel tatlı çeşitlerinden, şifalı bitki ve baharatlara kadar pek çok ürün Türk müziği eşliğinde Amerikalı meraklıların ilgisine sunuldu. 
     Reyonda kurulan bir ekranda sürekli olarak İstanbul'un tanıtımının yapıldığı bir film gösterimi yapıldı ve alışveriş için gelen Amerikalılara Türkiye'yi ve İstanbul'u tanıtıcı DVD ve broşürler dağıtıldı. 
     ABTF New York Temsilcisi Sueda Sönmez, Manhattan Ticaret Odası'nın 30 yıldır düzenlediği sözkonusu sokak fuarına New York ile İstanbul arasında iş, kültür ve sosyal alanda işbirliğini artırmayı amaçlayan ''İstanbul-New York İş Ortaklığı Projesi INY Project '' kapsamında katıldıklarını kaydetti. 
     Sönmez, İstanbul Büyükşehir Belediyesi tarafından temin edilen büyük bir ''Welcome To Istanbul - İstanbul'a Hoşgeldiniz'' afişi altında yaptıkları etkinliğin amacının gerçek bir İstanbul pazarını ve küçük bir 'Kapalı Çarşı'yı Amerikalılara tanıtmak olduğunu söyledi. 
     Reyonun gördüğü ilgiden çok memnun olduklarını kaydeden Sönmez, Türk reyonunu gelecek yıldan itibaren daha geniş bir katılım ve daha uzun bir ön hazırlıkla, haziran ve eylül aylarında olmak üzere yılda iki kez kurmayı planladıklarını kaydetti. 
     Bir sonraki reyonun yine 'Kapalı Çarşı' temasıyla tam bir bloğu kaplayacak şekilde gerçekleştirileceğini belirten Sönmez, İstanbul Ticaret Odası ile işbirliği içinde benzer bir fuarı da İstanbul'da kurmayı düşündüklerini kaydetti. 
     
     YILDA 750 MİLYAR DOLARLIK FAALİYET 

     ABFT, Türkiye'de faaliyetleri bulunan büyük Amerikan firmalarının Türkiye temsilcilikleri ya da hisselerinin yüzde 50'si Amerikalılara ait olan firmaların yetkilileri tarafından 12 Ocak 2004 tarihinde kurulmuş bir dernek. Temsil ettiği firmaların yıllık küresel ekonomik faaliyetleri 750 milyar doları bulan ABFT, Manhattan Ticaret Odası'nın da bir üyesi durumda. 
     
</TEXT>
</DOC>
