<DOC>
<DOCNO> 372433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun28.html </URL>
<DATE> 2005/08/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İran, Irak anayasa taslağından memnun... 
</HEADLINE>
<TEXT>

     İran'ın, Şii ve Kürtlerin üzerinde anlaştıkları Irak anayasa taslağından memnun olduğu bildirildi. 
     İran Dışişleri Bakanlığı sözcüsü Hamid Rıza Asefi, Irak anayasa taslağının hazırlanarak meclise sunulmasının önemli olduğunu söyledi. 
     Taslak üzerinde bazı grupların anlaşmasının anayasal süreç açısından memnuniyet verici bir durum olduğunu ifade eden Asefi, hazırlanan taslağı ''Irak'ın bağımsızlığı, toprak bütünlüğünün korunması, güvenlik ve istikrarın sağlanması için önemli bir adım'' olarak değerlendirdi. 
     Asefi, yeni anayasanın Irak halkının kendi kaderini belirleme azmini kuvvetlendireceğini ifade ederek, anayasanın kısa sürede tamamlanmasını ve diğer sorunların çözülmesi için adım atılmasını umduklarını kaydetti. 
     Irak meclisine sunulan anayasa taslağında Irak, ''cumhuriyetçi, parlamenter, demokratik ve federal'' bir devlet olarak tanımlanmış ve İslam'ın yasamanın temel kaynağı olmasının öngörüldüğü belirtilmişti. 
     Irak'taki Sünniler, hükümet ve anayasa komitesi, uzlaşma anlaşmasına uymadığı için anayasa taslağını reddetmişti. 
     
</TEXT>
</DOC>
