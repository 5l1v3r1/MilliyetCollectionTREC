<DOC>
<DOCNO> 353589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/yazar/congar.html </URL>
<DATE> 2005/06/20/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
AB krizine 'transatlantik' bakış 
</HEADLINE>
<TEXT>


AB, dönem başkanı Lüksemburg'un başbakanı Jean - Claude Juncker'in Brüksel zirvesinin notunu veren ifadesiyle "çok ciddi kriz" yaşıyor. 
Bir yanda, Fransa ve Hollanda'daki "hayır" oyu ardından onay süreci askıya alınan AB anayasasını artık 324 sayfalık bir "ceset" sayanlar var. 
Diğer yanda, Brüksel zirvesinin AB'nin 2007 2013 bütçesini bağlayamadan noktalanması da gösterdi ki, AB liderlerinin kendi ulusal kamuoylarına dönük siyasi hesapları, birliğin gerektirdiği uzlaşmacı tavrı bazen imkansız kılabiliyor. 
AB'de gerek anayasa gerek bütçe konusunda yaşanan tıkanma, çekirdeğinde "Nasıl bir birlik" sorusunu barındıran "kurumsal" bir sıkıntının yansımaları. 
Son gelişmelerin Türkiye'nin AB'ye tam üyelik sürecine etkisi de doğrudan bu kurumsal boyutla bağlantılı olacak. Fransa Cumhurbaşkanı Jacques Chirac'ın sorusu önemli "Genişlemiş birliği daha etkin çalıştırabilecek kurumlara sahip olmayan bir AB yine de genişlemeyi sürdürebilir mi " Sorunun devamı, "AB ülkeleri, birliğin etkin işleyişi için gerekli kurumları oluşturmakta ne kadar başarılı ya da ısrarlı olacak" diye getirilebilir. 
AB'nin böylesi temel soruların yanıtını kolay veremediği bir sürece girmesi, ABD'yi de yakından ilgilendiriyor. 
Bu ilginin, Türkiye'nin AB'ye tam üyelik perspektifine ilişkin yönleri kadar, Transatlantik ilişkiler açısından taşıdığı anlam da bizim için önemli olmalı. ABD'nin "krizdeki" AB'ye bakışını ve Türkiye'nin bu bakıştaki yerini doğru kavramak, bu konuda ilk akla gelen teorilerin ötesine geçebilmeyi gerektiriyor. 

ABD'nin istediği 
Fransız referandumu sonrasında Washington'da brifing veren üst düzey bir ABD Dışişleri yetkilisi, "Bizim zayıf ve bölünmüş bir AB istediğimiz teorisi doğru değil" diyordu. 
Aynı yetkili, ABD ile AB'nin Irak ayrışmasını aştığını ve İran'dan Belarus'a, Kırgızistan'dan Lübnan'a ileriye dönük bir gündemle çalışmaya başladığını hatırlattı "Güçlü bir AB istiyoruz ki, bu gündemin gerektirdiği etkin adımları birlikte atabileceğimiz güçlü bir ortağımız olsun" dedi. 
Washington'da müzmin AB düşmanları tabii ki var ve bunların bir kısmı Bush ekibine yakın isimler. Ancak karar verici konumdakiler, AB'nin uluslararası arenada uzun süre etkisiz kalmasını kesinlikle istemiyorlar. 
Bununla birlikte, ABD'li yetkililerin güçlü AB'den kastı, Paris Berlin ekseninde tek sesli bir AB değil, "yeni" Avrupa'nın da sesinin çıktığı "geniş ve geniş düşünebilen" bir AB. 
Washington'ın AB'nin genişlemesine verdiği destek, Doğu Avrupa'nın AB çatısında birleşerek "demokratik istikrarını" güvenceye alması kadar, AB'nin "dar ve sıkı" bir yapıdan, görece "gevşek" bir yapıya kaymasını benimseyen çıkar muhasebesinin de sonucu. 
Bu "gevşek AB" tercihini, ABD'nin kararsız ve etkisiz bir AB değil, kararları ve etkisi daha çeşitli kaynaklardan beslenen bir AB istemesi olarak algılayabiliriz. Tabii, bu kaynak çeşitliliğinin Washington'ın nüfuz kanallarının artması anlamına geldiğini de unutmadan. 

Türkiye özelinde 
ABD'nin Türkiye'nin ab üyeliğine desteği ise bu kapsamı aşan bir muhasebenin ürünü Washington'ın Batı'daki yeri daha sağlam, demokratik ve istikrarlı bir Türkiye istemesine, Türkiye'nin AB'yi daha "çok sesli" kılacağını hesaplamasına, aynı zamanda da böyle bir katılımın İslam alemine vereceği mesajı çok önemsemesine dayanıyor. 
ABD'nin attığı onca somut adıma rağmen, Türk kamuoyunda yer yer hala karşılık bulabilen "ABD, Türkiye'nin AB'ye katılıp kendi nüfuz alanından çıkmasını istemez" tezi de, olsa olsa Washington'daki bu muhasebenin kavranmamasının sonucu sayılabilir. 

Tezdeki yanılgı 
Bu tez özünde "AB ile ABD'nin birbirine alternatif" olabileceği yanılgısını da barındırıyor. Son dönemde, Türk hükümet yetkilileri böyle bir alternatif konumlamanın söz konusu olmadığını hem Türkiye'de hem ABD'de anlattılar. 
Kaldı ki, "AB yolu kapanıyor" inancını besleyen yeni gelişmeler karşısında, Ankara'nın da Washington'ın da Türkiye'nin "alternatiflerini" ilan etmektense, "AB yolunda devam" mesajları vermesi isabetli. Zira Türkiye'nin AB'ye hevessiz çevreleri, "krizi" fırsat sayma eğilimindeler. 
Zaten bizdeki bu çevrelerin tavrı, AB'ye dudak büken birtakım ABD'lilerden farklı olarak, "Türkiye, AB üyesi olamayacaksa, ABD ile çok daha yakın ortaklığa girsin" çizgisinde de değil. Esasen Türkiye'deki ABD karşıtlığı ile AB karşıtlığı benzer kaynak ve hedeflere sahip, birbirini sürekli besleyen bir yapıda. 
Washington'dan bu tabloyu iyi görebilenlerin Ankara'ya telkini, bir yandan "AB bu krizi er geç aşar tam üyelik perspektifiyle, AB içindeki Türkiye karşıtlarının eline koz vermeden ilerlemeye devam" diye özetlenebilir. 

'Etkin ortaklığa' teşvik 
Ancak aynı kesim, bir yandan da, Türkiye'nin dar bir AB odağını aşarak Karadeniz'den Uzakdoğu'ya uzayan coğrafyadaki ilişkilerini güçlendirmesini, kendi bölgesinde ABD'nin ve AB'nin daha etkin bir ortağına dönüşmesini teşvik ediyor. 
Sonuçta, AB'nin soru işaretlerine uzun süre takılıp pozitif cümleler yazabilen bir ortak haline gelememesinin, ABD açısından en olumsuz yönlerinden biri, AB'nin sağlam bir Türkiye paragrafı yazamaması olacaktır. 
Salt bu bile, Ankara'nın Washington ve bir bir AB başkentleriyle ilişkilerine etkin bir Transatlantik vizyon taşımasının önemini artırıyor. 



</TEXT>
</DOC>
