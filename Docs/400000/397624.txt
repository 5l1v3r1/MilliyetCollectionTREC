<DOC>
<DOCNO> 397624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko22.html </URL>
<DATE> 2005/11/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Halkbank'tan esnaf kredilerine faiz indirimi... 
</HEADLINE>
<TEXT>

     Halk Bankası, yarından itibaren, esnaf ve sanatkarlara kullandırdığı kredi faiz oranını yıllık yüzde 16.5'dan yüzde 15'e düşürürken, kredi limitini de 15 bin YTL'den 25 bin YTL'ye yükseltecek. 
     Halk Bankası'ndan yapılan açıklamada, ekonomideki olumlu gelişmelere paralel olarak piyasa faizlerinin düşmesinin, bankaların kullandırdığı kredilere yansıdığı, bunun da esnaf ve sanatkarlara verilen kredilerin daha düşük maliyetlerle kullandırılmasını sağladığı belirtildi. 
     Açıklamada, 1 Temmuz 2005'de esnaf ve sanatkarlara kullandırılan kredi faizinin yüzde 18'den yüzde 16.5'a düşürüldüğü, bu defa da yarından geçerli olmak üzere yüzde 15'e indirildiği ifade edilerek, şöyle denildi 
     ''Halk Bankası, ekonomide meydana gelen canlanmanın etkisi ile esnaf ve sanatkarlara kullandırdığı kredilere artan talebin karşılanması amacıyla, 2003 yılından bu yana azami limiti olan 15 bin YTL'yi de yarından itibaren 25 bin YTL'ye yükseltti. Bu durum, esnaf ve sanatkarların Türkiye ekonomisine katkılarını daha da arttıracak.'' Açıklamada, esnaf ve sanatkarlara kullandırılan kredi hacminin 2005 yılı sonuna kadar toplam 1 milyar 750 milyon YTL'ye ulaşmasının beklendiği, 2006 yılı hedefinin ise bu rakamı 2.5 milyar YTL'ye yükseltmek olduğu belirtildi. 
     
</TEXT>
</DOC>
