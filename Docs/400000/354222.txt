<DOC>
<DOCNO> 354222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun05.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Mahkemesi Bush'u yargılayacak 
</HEADLINE>
<TEXT>


Bush ile Blair'in simgesel olarak yargılanacağı Irak Dünya Mahkemesi'nin son oturumu İstanbul'da... 

ŞÜKRAN PAKKAN İstanbul 

Küresel Barış ve Adalet Koalisyonu tarafından Irak işgalini sorgulamak amacıyla yürütülen, "ABD hesap ver, Bush yargılansın" isimli kampanya kapsamında ABD Başkanı George W. Bush ile İngiltere Başbakanı Tony Blair'in simgesel olarak yargılanacağı mahkemenin nihai oturumu İstanbul'da yapılacak. "Irak Dünya Mahkemesi" adı altında yerli ve yabancı birçok akademisyen, sanatçı ve yazar, 24-26 Haziran'da bir araya gelerek, Irak işgalini ve Amerika'yı tartışacak. 

Cuma günü başlıyor 
Mahkeme, 2003 yılından bugüne kadar dünyanın çeşitli kentlerinde düzenleniyor ve oturumlarda ABD ve müttefikleri sorgulanıyor. İstanbul'da son kez Darphane-i Amire binasında gerçekleştirilecek toplantılar, perşembe akşamı Iraklı yerel müzik sanatçılarının katılacağı bir konserle başlayacak. 
Cuma günü başlayacak toplantılar kapsamında düzenlenecek 6 ayrı oturumda ise, dünya çapında ABD ve İngiliz işgallerinin tarihi, işkenceler, hükümetlerin ve medyanın sorumluluğu, kültürel miras, dünya kaynakları, küresel güvenlik, kültürel mirasın tahribi gibi konularda tartışmalar düzenlenecek. Toplantılara yüzü aşkın konuşmacı katılacak. Ayrıca, dünyanın çeşitli bölgelerinden aydın ve entelektüeller gelecek. 

İhlaller açıklanacak 
Irak Dünya Mahkemesi WTI Irak'taki savaşa karşı dünyanın her yerinde yürütülen itirazları bir araya getiren küresel bir girişim olarak tanımlanıyor. 1960'ların sonunda yapılan Russell Mahkemesi'nden esinlenen WTI, Irak'taki savaş ve işgale ilişkin gerçekleri ortaya koymayı ve bu saldırının sessizce geçiştirilmesini engellemeyi hedefliyor. 
İstanbul'daki oturumlarda, tutarlı bir değerlendirme çerçevesi içinde bir varış noktası oluşturmak ve yeni inisiyatiflerin oluşturulması için fırsat yaratmak amaçlanıyor. Ayrıca daha önce yapılmış oturumların bulguları Irak halkına karşı işlenen hukuki, siyasi, sosyal, etik, kültürel suç ve ihlaller açısından ortaya koyulacak. 


</TEXT>
</DOC>
