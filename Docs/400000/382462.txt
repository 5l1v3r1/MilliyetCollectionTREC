<DOC>
<DOCNO> 382462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo07.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözümüz Aydın 
</HEADLINE>
<TEXT>


Serbest güreşte 6 yıllık altın madalya hasretimizi Aydın Polatçı noktaladı. 120 kiloda mücadele eden sporcumuz, Macaristan'da düzenlenen Dünya Şampiyonası'nda Kübalı rakibini 2-1 mağlup ederek birincilik kürsüsüne çıktı 

HAMİT TURHAN 


Serbest güreşte Aydın Polatçı ile gururlandık. 120 kiloda mindere çıkan Polatçı, Macaristan'ın başkenti Budapeşte'de düzenlenen 38. Dünya Erkekler Serbest Güreş Şampiyonası'nda rakiplerini birer birer devirip, altın madalya kazanarak, Türkiye'nin 6 yıllık hasretine nokta koydu. 
Sporcumuz, ilk turda ABD'li Thompson'ı, 2. turda Ukraynalı Pasoev'i 2-1 yenerek çeyrek finale çıktı. Rumen Chintoan'i de 2-1 1-0, 0-1, 4-0 mağlup eden Aydın Polatçı yarı finalde Rus Kuramagomedov'le karşılaştı. İlk periyodu 1-0 kaybedip, ikinci periyodu aynı skorla kazanan Polatçı, 3. periyot 1-1 bitince teknik üstünlükle maçı 2-1 kazanıp finale yükseldi. Finalde Kübalı Alexis'i 2-1 0-1, 1-0, 1-0 yenen Aydın Polatçı altın madalyanın sahibi oldu. Serbest stilde son altın madalyayı 1999'da Ankara'da düzenlenen dünya şampiyonasında 57 kiloda güreşen Harun Doğan kazanmıştı. Ağır sıkletteki son altını ise 1997'de Rusya'da Zekeriya Güçlü almıştı. 
Türkiye serbest müsabakalarını 1 altın madalya ve 12 puanla 13. sırada bitirdi. Rusya 54 puanla birinci, Küba 39 puanla 2., Gürcistan 32 puanla 3. oldu. 
Bayanlarda ise 48'de Filiz Çıkrıkçı, ilk turda elendi. 51'de Zeynep Yıldırım ilk turda İngiliz Milis'i 2-0 yenerken, 2. turda Kanadalı Sharp'a 2-0 mağlup oldu. 



</TEXT>
</DOC>
