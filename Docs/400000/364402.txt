<DOC>
<DOCNO> 364402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy09.html </URL>
<DATE> 2005/07/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Şike Tahkik Komisyonu cep telefonu şirketine takıldı 
</HEADLINE>
<TEXT>

     Hakan DEĞİRMENCİ TRABZON,26 DHA 

      SÜPER Lig’de 2004-2005 sezonunun 27. haftasında Trabzon’da oynanan Akçaabat Sebatspor- Kayserispor maçından önce ortaya atılan şike iddialarını soruşturan Şike Tahkik Komisyonu sıkıntılı. 
     Hazırlıklarını Futbol Federasyonu’ndan bağımsız olarak yürüten komisyonun, konuyu yeni sezon başlamadan çözme gayretinin cep telefonu şirketlerine takıldığı belirtildi. 
     Futbol Federasyonu Asbaşkanı Hasan Doğan, Sezon başlamadan bu lekeyi temizleyeceğimize söz verdik. Bugün yeniden aynı spekülasyonlar gündeme geliyor. Komisyonun çalışmalarına karışmıyoruz, oradan gelecek net raporu bekliyoruz. Ne var ki kurulun rahat çalışabildiği de söylenemez. Şike ve şaibeyi açığa çıkaracak konuşmaların geçtiği ilgili kayıtlar, cep telefonu şirketinden istendi. Ancak telefon şirketi bunları vermiyor'' dedi. 
     
     YETKİLİ SAVCI İSTİYORUZ 
     Komisyonun çalışmalarında gizlilik esası bulunduğunu ifade eden Asbaşkan Doğan, Sezon başlamadan Türk futbolunu bu sorunlardan tamamen arındırmış olmayı hedefliyoruz. Bunu yaparken kurulun işine hiç kimse karışmıyor, biz de karışmıyoruz. Şike ve şaibe olayı varsa bu unutulmuş ya da yok sayılmış değildir. Akçaabat Sebatspor - Kayserispor maçından önce şike yapıldığı yönündeki soruşturmada son aşamadayız. Komisyonumuz şu anda tek bu maçı değerlendiriyor. Rapor yakında çıkar. İstanbulspor - Fenerbahçe maçı eski olduğu için değerlendirmeye alınmıyor. Federasyon kendi işini görebilecek durumdadır. Bu konuda hiç kimseden bir beklenti ve talebimiz yok. Yalnız, yasal isteklerimiz oldu. Örneğin, kurul üyeleri araştırmayı tamamlamak için GSM şirketinden belli tarihlerde bazı kişilerin konuşmalarını istiyor firma bunu vermiyor. Demek ki daha yetkili savcılara ihtiyaç var'' diye konuştu. 
     
     MOSTUROĞLU TARİH VERDİ 
     Bu arada Futbol Federasyonu Başkanvekili Şekip Mosturoğlu da, yeni sezonun şike ve şaibe söylentileri altında başlamayacağını söyleyerek, 20 gün içinde bu iş biter, Türkiye’de tertemiz bir lig başlar'' açıklamasını yaptı. Mosturoğlu, Komisyona müdahalemiz yok. Zira şu anda adli bir çalışma yapılıyor. Rapor gelir gelmez iş bitecek. Biz herhangi bir sorgulama, araştırma yapmayacağız. Olayı toptan açıklayacağız. Gereken de yapılacak. Tüm hazırlığı tamamladık, komisyonu bekliyoruz. Bu da iki hafta, bilemediniz 20 gün içinde hazırlanır. Oluşturulan Şike Tahkik Komiyonu içinde Başbakanlık ve İçişleri Bakanlığı müfettişleri de var. İşin ciddiyetini herkes bilsin'' dedi. 
     Akçaabat Sebatspor- Kayserispor maçından önce Sebatspor kalecisi Sefer Hakan Olgun, kendisine Kenan Erol isimli bir şahıstan şike teklifi geldiğini açıklamış, Karadeniz kulübü de olayı veri ve belgeleriyle hem savcılığa, hem Federasyon’a bildirmişti. 
     
</TEXT>
</DOC>
