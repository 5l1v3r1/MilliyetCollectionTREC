<DOC>
<DOCNO> 355727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/guncel/gun04.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı Dil Sınavı yapıldı 
</HEADLINE>
<TEXT>


İSTANBUL Milliyet 

Üniversitelerin yabancı dil ile ilgili bölümlerinde okumak isteyen adayların girdiği Yabancı Dil Sınavı YDS dün yapıldı. Sınavda geçen hafta ÖSS'ye giren 39 bin 982 aday yarıştı. Adayların aileleri ise okul bahçelerinde heyecanla çocuklarını bekledi. 
Sınav, Türkiye'de üniversite rektörlüklerinin bulunduğu 40 merkez ile KKTC'nin başkenti Lefkoşa'da 128 binada, 1374 salonda gerçekleşti. Saat 09.30'da başlayan sınav 2.5 saat sürerken, adaylar Almanca, İngilizce ve Fransızca dillerindeki soruları yanıtladı. 2005 - YDS sonuçları, adaylara 2005 - ÖSS Sınav Sonuç Belgesi ile duyurulacak. 
Almanca, İngilizce ve Fransızca dillerinde gerçekleştirilen sınavda adaylara kelime ve dil bilgisinin yanı sıra Türkçeden yabancı dile, yabancı dilden Türkçeye çeviri ve okuduğunu anlama ile ilgili sorular yöneltildi. 
YDS sonuçları, ÖSS sonuçlarıyla birlikte 2005 Temmuz ayının son haftasında açıklanacak. Adayların "Dil" puanı ile öğrenci alan ön lisans programlarını tercih edebilmeleri için en az 160, lisans programlarını tercih edebilmeleri için en az 185 "ÖSS-Dil" puanı almaları gerekiyor. 
YDS, üniversitelerin yabancı dil ve edebiyat ile bu dillerin öğretmenlik bölümleri, turist rehberliği ve mütercim-tercümanlık gibi yükseköğretim programlarına öğrenci yerleştirmek amacıyla yapılıyor. 


</TEXT>
</DOC>
