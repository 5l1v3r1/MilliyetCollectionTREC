<DOC>
<DOCNO> 357189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun13.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2005'in en iyi kent projeleri sergide 
</HEADLINE>
<TEXT>


Bu yıl "Kent Mimarisi, Kent Dokusu" teması çerçevesinde gerçekleştirilen Aydın Doğan Ödülü 2005'e katılan yapıtlar sergileniyor 


Bu yıl "Kent Mimarisi, Kent Dokusu" teması çerçevesinde düzenlenen Aydın Doğan Ödülü 2005'e katılan ve ödül alan yapıtlar UIA Kongresi kapsamında sergileniyor. 
Aydın Doğan Vakfı tarafından her yıl farklı bir konuda düzenlenen Aydın Doğan Ödülü, bu yıl kent dokusu kurma ve geliştirme bilincinin oluşmasını sağlamak amacıyla "Kent Mimarisi, Kent Dokusu" teması çerçevesinde gerçekleştirildi. 
Ödüller, 15 Nisan'da Atatürk Kültür Merkezi'nde yapılan törenle sahiplerini buldu. Son 10 yıl içinde uygulanmış, gerçekleştirilmiş olan eserlerin katıldığı yarışmada ödül, "İzmir Konak Meydanı ve Çevresi Düzenleme Projesi" ile "Kastamonu Tarihi Kent Dokusu İyileştirme Çalışmaları" projeleri arasında paylaştırıldı. Yarışmanın Seçici Kurulu'nda ise Doğan Hızlan, Burhan Doğançay, Oktay Ekinci, Dr. Doğan Hasol, Faruk Malhan, Doç. Dr. Süha Özkan, Prof. Dr. Haluk Pamir, Prof. Dr. Metin Sözen, Murat Tabanlıoğlu, eski Kültür Bakanı İstemihan Talay ve Prof. Dr. İlhan Tekeli gibi alanında önemli isimler yer aldı. 

25 eser yer alıyor 
XXII. Dünya Mimarlık Kongresi UIA 2005 İstanbul Kongresi kapsamında düzenlenen sergide, söz konusu yarışmaya katılan 34 projeden seçici kurul tarafından seçilen 25 eser, bugünden itibaren sergileniyor. İTÜ Taşkışla'da 7 Temmuz'a kadar izlenebilecek sergi ile, Türkiye'de son yıllarda gerçekleştirilmiş kentsel ölçekteki projelerin bir bilançosu sunuluyor. 


</TEXT>
</DOC>
