<DOC>
<DOCNO> 380576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko40.html </URL>
<DATE> 2005/09/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Emniyet mensuplarına lojman ve konut müjdesi... 
</HEADLINE>
<TEXT>

     İçişleri Bakanı Abdülkadir Aksu, Emniyet mensuplarının konut ve lojman sorununun çözümü için Toplu Konut İdaresi TOKİ ile ortak projeler uygulanacağını bildirdi. 
     TOKİ tarafından, Eryaman'da 3 bin 960, Mamak'ta 620 konut olmak üzere inşa edilen toplam 4 bin 580 konutun anahtar teslimi Başbakan Recep Tayyip Erdoğan'ın da katıldığı bir törenle yapıldı. 
     Törende konuşan İçişleri Bakanı Abdülkadir Aksu, Emniyet mensuplarının lojman ve konut sorununun çözümü için Emniyet Genel Müdürlğü'ne ait arsalardan uygun olanlarının TOKİ'ye devredilmesini öngören bir proje hazırlandığını bildirdi. 
     TOKİ'nin bu arsalarda konut üreteceğini, bunun karşılığında öncelik Doğu ve Güneydoğu'daki iller olmak üzere TOKİ'nin ürettiği konutların bir bölümünün Emniyet mensupları için lojman olarak alınacağını açıklayan Aksu, böylece söz konusu bölgelerde ev bulamama sorunu yaşayan Emniyet mensuplarına kolaylık sağlanmış olacağını kaydetti. 
     TOKİ'nin Emniyet arsaları üzerinde ürettiği konutların bir bölümünün de kira öder gibi düşük taksitlerle ve uzun vadede Polis Vakfı üyelerine satılacağını bildiren Bakan Aksu, polisin başta çalışma saatleri olmak üzere bütün sorunlarının çözümü için hükümet olarak çalıştıklarını vurguladı. 
     Bugün anahtar teslimi yapılan konutlardan 768'inin Polis Vakfı mensuplarına ait olduğunu hatırlatan Bakan Aksu, TOKİ'nin Eryaman'da yaptığı 340, Bursa Nilüfer'de yaptığı 240 konutun aynı şartlarda yapıp bir yıl içinde Polis Vakfı üyelerine teslim edeceğini söyledi. 
     
     TOKİ BAŞKAN VEKİLİ BAYRAKTAR 
     Toplu Konut İdaresi Başkan Vekili Erdoğan Bayraktar da 2003 yılından bugüne kadar Ankara'da başlatılan ve planlanan konut sayısının gecekondu dönüşüm projeleri dahil 18 bine ulaştığını söyledi. 
     Bayraktar anahtar teslim töreninde yaptığı konuşmada, Eryaman'da 6. ve 7. etap kapsamında teslim edilecek konutların 1108'inin Polis Vakfı, 2660'ının Oyak mensupları, 808'inin Gençlik ve Spor Genel Müdürlüğü mensupları, 384'ünün alt gelir grubuna satıldığını, Mamak'ta yılbaşında tamamlanan 620 konutun anahtar tesliminin de bugün gerçekleşeceğini kaydetti. 
     Eryaman'da 1987-2000 yıllarında toplam 18 bin konut üretildiğini hatırlatan Bayraktar, bölgede 2003'ten itibaren TOKİ'nin sosyal donatılarıyla birlikte 7 bin 700 konut inşaatı başlattığını, sosyal donatılarıyla birlikte bu inşaatların tutarının 350 milyon YTL olduğunu, şimdiye kadar da 240 milyon YTL hakediş ödendiğini bildirdi. 
     İnşaatlarda 15 bin kişinin istihdam edildiğini kaydeden TOKİ Başkan Vekili Bayraktar, bugün itibariyle Türkiye genelinde 69 il ve 135 ilçede 134 bin 500 konut ihalesinin tamamlandığını, inşaatına başlandığını, Kasım ayı içinde ihalesi yapılacak olanlarla birlikte Kasım sonu itibariyle 152 bin konuta ulaşmış olacaklarını açıkladı. 
     Bugüne kadar 20 bin konutun tamamlandığını, yıl sonu itibariyle de 55 bin konutun tamamlanmış olacağını ifade eden Bayraktar, gelecek yıl sonunda 200 bin, 2007 yılı sonunda da 250 bin konutu tamamlamayı hedeflediklerini söyledi. 
     TOKİ Başkanı Bayraktar, törenden önce basın mensuplarının, ''Mortgage sistemi nedeniyle konut fiyatlarının aşırı yükseldiği'' yönündeki sorusu üzerine, ''konut fiyatları şu anda normalin biraz üzerinde yüksek. Ama talepte de 20 gündür bir durgunluk yaşanıyor. Ama yakında fiyatlar dengeye ulaşır'' dedi. 
     Bayraktar, basın mensuplarının sorusu üzerine, konut fiyatlarının ilerde biraz düşebileceğini belirtirken, TOKİ'nin ruhsat alma işlemlerinin kolaylaştırılması için bir yasa çalışması yaptıklarını da açıkladı. 
     Törende Ankara Valisi Kemal Önal, konutlarının sahiplerine hayırlı olmasını dilerken Cumhuriyet'in kuruluşunda ilk bakanlar kurulu toplantısı yapılan tarihi binanın onarımının da TOKİ tarafından yapılacağını bildirdi. 
     Ankara Büyükşehir Belediye Başkanı Melih Gökçek de AK Parti iktidarından sonra Türkiye'de olduğu gibi Ankara'da da yatırımların arttığını belirtirken, ''bu siyasal iktidarın bereketinden başka birşey değil'' dedi. 
     TOKİ belediyeler ve özel sektörün yaptığı inşaatlar nedeniyle Ankara'da beton sıkıntısı çekilmeye başladığını anlatan Gökçek, istihdam konusunda da önemli gelişmeler sağlandığını anlattı. 
     Seçimlerden önce Eryaman'da 30-35 bin YTL civarında satılan konutların fiyatının bugüne kadar 230 bin YTL'ye kadar yükseldiğine işaret eden Melih Gökçek, Ankara'ya değer katmak amacıyla şeker fabrikası arsasında yapılacak uluslararası fuar merkezi ve olimpik stadyumun gelecek yıl tamamlanmasını öngördüklerini, metronun tamamlanmasıyla da Eryaman'ın değerinin daha da artacağını vurguladı. 
     Törene katılanlardan bazılarının ''Eryaman 75. yıl halk kütüphanesinin yeniden açılmasını istiyoruz'', ''metromuzun yapılmasını istiyoruz'' pankartlar dikkat çekti. 
     Tören alanına girişte ve tören alanında yoğun güvenlik önlemleri alınırken, gazeteciler de protokol alanına girerken zorlandı. 
     
</TEXT>
</DOC>
