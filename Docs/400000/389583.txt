<DOC>
<DOCNO> 389583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo35.html </URL>
<DATE> 2005/10/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mehmet Ekşi, Çalımbay'ın yerine görev almasının hikayesini anlattı 
</HEADLINE>
<TEXT>

     BJK Özkaynak Düzeni Genel Koordinatörü Mehmet Ekşi, A takımının başında sahaya çıktığı Konyaspor maçında, takımda saha içi bütünlüğünü göremediğini ifade ederken, ''Ama oyuncuların bu koşullar ve psikoloji içinde futbol oynamaları da kolay değil'' dedi. 
     BJK TV'de açıklamalarda bulunan Mehmet Ekşi, bu koşullar altında oyuncuların iyi bir iletişim içinde olmalarının çok kolay olmadığını dile getirirken, takımdaki sıkıntıları ise şöyle sıraladı 
     ''Oyuncularda bir özgüven eksikliği var. Bir de normalin üzerinde sakatlıklar var. İlk 11'de oynayan 11 oyuncumuz sakat. Şu anda bu durumun altından çıkmak çok kolay değil. Birileri çok kısa sürede iyileşecektir. Bunu bütün spor camiası her dönemde yaşamıştır, büyükler her zaman krize girmiştir. Önemli olan bunun içinden kısa sürede ve ağır yaralar almadan çıkmasını becerebilmektir. Ben Beşiktaş'ın bundan sonra iyi olacağını düşünüyorum.'' 
     
     OKTAY'IN İSTEMESİ YETTİ 

     Mehmet Ekşi, istifa eden Rıza Çalımbay'ın yerine geçici olarak görev almasının hikayesini de anlattı. 
     Asbaşkan ve futbol şube sorumlusu Kıvanç Oktay'ın kendisini aradığını ifade eden Ekşi, aralarında geçen konuşmayı şöyle aktardı 
     ''Sayın Oktay beni arayarak, 'Ekşi hocam, Rıza hoca istifa etti biliyor musun ' diye sordu. Ben de ''Biliyorum'' yanıtını verince. 'O zaman yarın antrenmana çıkıyorsun' dedi. Ben de 'Hay hay, şerefle' dedim.'' Mehmet Ekşi, takımda kalması halinde kendisine güvenip güvenmediği yolundaki bir soru üzerine, ''Devam edersek, kesinlikle başkalarından eksiğimiz yok. Ciddi bir programla her şeyin üstesinden geleceğimizi düşünüyorum'' dedi. 
     
     ''BEŞİKTAŞ'IN DEĞERİNİ BİLMELERİNİ SÖYLEDİK'' 

     Takımla birlikte olmaya başladıktan sonra, tüm antrenörler olarak futbolcularla teke tek konuşmalar yaptıklarını anlatan Ekşi, oyunculara Beşiktaş'ın ve kendilerinin değerini bilmeleri gerektiğini söylediklerini ifade etti. 
     Ekşi, şunları söyledi 
     ''Arkadaşlarımızla iletişim kurmaya çalıştık. Kendi değerlerinin farkına varmalarını, birlikte olmaları gerektiğini ifade ettik. Beşiktaş'ın değerini bilmeleri gibi şeyler söyledik. Kendilerinin de istemesi gerektiğini söyledik. İnşallah iyi şeyler olacak.'' 
     
     ''BEŞİKTAŞ'IN EKSİĞİ YOK'' 

     Beşiktaş'ın yapısının üst sıralara tırmanmak için çok uygun olduğunu kaydeden Mehmet Ekşi, siyah-beyazlı takımda çok kaliteli oyuncular bulunduğunu söyledi. 
     Ekşi, takımın kısa sürede iyi olacağına inandığını ifade ederek, ''Biz devam etsek de yeni hoca gelse de Beşiktaş'ı, taraftarıyla, basınıyla, hatta muhalefetiyle el ele vererek bu durumdan kurtarmalıyız. Çünkü hepimiz Beşiktaşlıyız'' diyerek sözlerini tamamladı. 

     
</TEXT>
</DOC>
