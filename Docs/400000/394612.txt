<DOC>
<DOCNO> 394612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonyas01.html </URL>
<DATE> 2005/11/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AİDS virüsü taşıyıcısı İngiliz, doğal yoldan iyileşen ilk insan oldu 
</HEADLINE>
<TEXT>

     AİDS virüsü taşıyıcısı olduğu üç yıl önce belirlenen İngiliz Andrew Stimpson'un, virüsü doğal yoldan yenmeyi başardığı bildirildi. 
     İngiltere'de yayımlanan haftalık ''News of the World'' dergisinin haberine göre, 25 yaşındaki Stimpson'un AİDS taşıyıcısı olduğu 2002 ağustosunda tespit edildi. Bu tespitin üzerinden 14 ay geçtikten sonra yeniden yapılan tahliller, hiçbir ilaç kullanmadığı halde Stimpson'un organizmasında AİDS virüsü kalmadığını gösterdi. 
     Dergi, doktorların bu konuda en küçük şüphesi bulunmadığını yazdı. Dergiye göre, tahliller sırasında dosya ya da kan örneği karışıklığı olmadı ve sonuçlar kesin. 
     Hastane yönetimi, Stimpson'un kanının önce pozitif, sonra negatif çıkmasının tıbbi açıdan olağanüstü ve kayda değer bir durum olduğu açıklamasını yaptı. 
     Stimpson'un, AİDS virüsünü doğal yolla yendiği bilinen ilk insan olduğu kaydedildi. 
     
</TEXT>
</DOC>
