<DOC>
<DOCNO> 385244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun13.html </URL>
<DATE> 2005/10/09/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Mossad'da istifa depremi 
</HEADLINE>
<TEXT>

     İsrail'in İbranice yayımlanan Yedioth Ahronoth gazetesi, ülkenin dünyaca ünlü istihbarat örgütü Mossad'da ''işlerin iyi gitmediğini'', kurum içi çatışmalar ve istifalar nedeniyle, örgütün eski görkemli günlerinden uzaklaştığını öne sürdü. 
     İsrail Başbakanı Ariel Şaron'a yakın isimlerden Meir Dagan'ın 2002'de örgütün başına atanmasından bu yana, kurum içindeki gelişmeleri, iç çekişmeleri ve istifaları ayrıntılandıran gazete, ''Mossad'ın Kalbinde Deprem'' başlığıyla yayımladığı haberde, yönetimden bazılarının patronlarını ''seçkin bir örgütü çıkmaza sürüklemek'' ile suçlayarak, ayrıldıklarını duyurdu. 
     Ayrılanlar arasında, örgüt yönetiminde ikinci ve üçüncü sıradaki amirler ile özel operasyonlar bölümü başkanının da yer aldığı belirtildi. 
     İsrail'in Kanal 2 televizyonu da, geçen Kasım'da, aralarında 7 bölüm başkanının bulunduğu 200'den fazla ajanın, yeni başkanın politikaları nedeniyle istifa ettiğini bildirmişti. 
     Gazete, İsrail Ordusu, iç güvenlik örgütü Şin Bet, siyasi birimler ve dış istihbarat örgütleri de dahil olmak üzere, birçok tarafın gözünde, Meir Dagan'ın 3 yılı süresince Mossad'ın etkinliğinin sürekli azaldığını belirtti. 
     1982 Lübnan savaşları sırasında tugay komutanı olarak hizmet veren Meir Dagan 60 , 1995'te ordudan emekliye ayrılmış ve dönemin başbakanları Binyamin Netanyahu ve Ehud Barak'a, terörle mücadele konularında danışmanlık yapmıştı. 
     Dagan, Başbakan Ariel Şaron tarafından 2002 Eylül'ünde Mossad başkanlığına atanmıştı. 
     
</TEXT>
</DOC>
