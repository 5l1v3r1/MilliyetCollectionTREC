<DOC>
<DOCNO> 384824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy04.html </URL>
<DATE> 2005/10/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tarama için Brüksel'e ilk TÜBİTAK gidiyor... 
</HEADLINE>
<TEXT>

     Türkiye ile AB arasındaki tarama süreci, 20 Ekim’de Bilim ve Araştırma faslı ile başlayacak. Toplantı için Türkiye Bilim ve Araştırma Kurumu’ndan TÜBİTAK 20 kişilik bir heyetin Brüksel’e gideceği öğrenildi. 
     Avrupa Komisyonu, üyelik müzakerelerinin ilk aşamasını oluşturan tarama sürecinin 20 Ekim’de başlatıyor. 
     Müzakerelere konu olacak 35 başlıktan "Bilim ve Araştırma" başlığı, ilk ele alınacak fasıl olacak. 
     Bu çerçevede, Brüksel’deki toplantıya TÜBİTAK’tan 20 kişilik bir heyet katılacak. Teknik düzeydeki heyet, Avrupa Komisyonun ilgili yetkilileriyle taramanın ilk aşamasını oluşturan "tanıtıcı tarama"yı gerçekleştirecek. Toplantı sırasında Komisyon yetkilileri, AB’nin bilim ve araştırma politikalarını anlatacaklar. 
     "Bilim ve Araştırma" faslı ile ilgili taramanın ikinci aşaması olan "ayrıntılı tarama" ise, 14 Kasım’da Brüksel’de yine bir TÜBİTAK heyeti ile gerçekleşecek. Toplantıda TÜBİTAK heyetinin, Türkiye’de "Bilim ve Araştırma" alanında uyum yolunda neler yapıldığını, daha sonra neler yapılacağını anlatacağı belirtiliyor. 
     Türkiye’de bir bilim ve araştırma bakanlığı olmadığı için "Bilim ve Araştırma" alanındaki uyum çalışmaları TÜBİTAK tarafından yürütülüyor. 
     
     BÜTÇEYE KAYNAK KONULDU 
     Başbakan Recep Tayyip Erdoğan’ın, 2005 bütçesinde araştırma alanında yapılacak çalışmalar için TÜBİTAK’a 416 milyon YTL tutarındaki bir kaynak ayırdığı anımsatılıyor. 
     TÜBİTAK da, söz konusu kaynak kullanmak için yeni düzenlemeler yaptı. 
     AB’de bilim ve araştırmaya ayrılan kaynaklar, GSYİH’nın yüzde 2’yi oluştururken Türkiye’de bu oran, binde 60’ın biraz üzerinde olduğuna dikkat çekiliyor. 
     Türk hükümetinin, her yıl bu alanda ayrılan kaynakları artırarak 2010 yılına kadar GSYİH’ın yüzde 10’una çıkartılmasını amaçladığı kaydediliyor. 
     
     AB ORTAK ARAŞTIRMA KURUMU İLE TEMASLAR 
     Bu arada, TÜBİTAK’ın Brüksel’de daha önce AB kurumları ile temaslarda bulunduğu anımsatılıyor. Nitekim, TÜBİTAK Başkanı Prof. Dr. Nüket Yetiş’in geçen hafta Brüksel’de AB Ortak Araştırma Kurumu JRC yetkilileriyle görüşmeler yaptığına dikkat çekiliyor. 
     
     ULUSLARARASI BİLİM VE ARAŞTIRMA GÜNLERİ 
     Öte yandan, 20 Ekim toplantısı öncesi JRC’nin üst düzey yetkililerinin, TÜBİTAK tarafından 17-25 Ekim tarihlerinde düzenlencek Uluslararası Bilim ve Araştırma Günleri’ne katılacakları belirtiliyor. 
     Etkinlikte JRC’nin yanısıra, Bilimsel ve Teknik Araştırma Alanında Avrupa İşbirliği COST , Avrupa Bilim Vakfı ESF ve EUREKA gibi bilim ve araştırma alanında faaliyet gösteren diğer AB kuruluşları da üst düzeyde temsil edilecek. 
     
</TEXT>
</DOC>
