<DOC>
<DOCNO> 398247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur06.html </URL>
<DATE> 2005/11/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TRT Federasyon 2. Lig maçları için 2 milyon 400 bin YTL teklif etti 
</HEADLINE>
<TEXT>

     TRT Genel Müdür Vekili Ali Güney, 2. Lig A Grubu maçlarının naklen yayını için Futbol Federasyonu'nun, 2 milyon 400 bin YTL yazılı teklifte bulunduğunu bildirdi. 
     Güney, CHP Bursa Milletvekili Kemal Demirel'in soru önergesine verdiği cevapta, 2005-2006 sezonu için Türkiye Profesyonel 2. Futbol Ligi A Kategorisi karşılaşmalarının televizyon ve radyo yayın hakkı için, Türkiye Futbol Federasyonu'nun, KDV ve Futbol Federasyonu payı hariç, 2 milyon 400 bin YTL olarak TRT'ye yazılı teklifte bulunduğunu belirtti. 
     Bedelin değerlendirildiğini, kurumun mali durumu da göz önüne alınarak bedelin düşürülmesi için Futbol Federasyonu'na yazı ile müracaat edildiğini ifade eden Güney, şunları kaydetti 
     ''Kurumumuza, bugüne kadar Futbol Federasyonu'ndan, talebimizle ilgili herhangi bir cevap ulaşmamıştır. TRT Genel Müdürü'nün atanmamasıyla bu konunun ilgisi bulunmamaktadır. 
     Kurumumuz liglerin başladığı tarihten bu yana, her hafta Federasyondan yayın yetki belgesi alarak, 2. Lig A Kategorisi karşılaşmalarının çekimlerini yapmakta ve haber amaçlı özet görüntülerini program ve haber bültenlerinde yayınlamaktadır. 
     Futbol Federasyonu'ndan cevap gelmesini müteakip, karşılaşmaların naklen yayınlanması konusu yeniden değerlendirilecektir.'' 
     
</TEXT>
</DOC>
