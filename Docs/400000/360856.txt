<DOC>
<DOCNO> 360856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas12.html </URL>
<DATE> 2005/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Almanya'da Türk asıllı polis memurları.. 
</HEADLINE>
<TEXT>

     Almanya’nın Bavyera Eyaleti’nde 46 Türk, polis memuru olarak görev yapıyor. 
     Antalya Emniyet Müdürü Naciye Ekmekçibaşı, Antalya Gazeteciler Cemiyeti üyeleriyle birlikte Nürnberg Basın Kulübü’nün davetlisi olarak geldiği Nürnberg’te, Bavyera Eyaleti Emniyet Genel Müdürü Gerhard Hauptmaanl’ı ziyaret etti. 
     Ziyarette, Bavyera Emniyet Müdürlüğü’nün çalışmaları konusunda bilgi veren Hauptmaanl, Almanya’da yapılan araştırmalara göre Alman halkının, Anayasa Mahkemesi’nin ardından en çok polise güvendiğinin ortaya çıktığını bildirdi. 
     Federal Almanya’da 16 eyalet bulunduğunu, bunların en büyüğünün Bavyera olduğunu vurgulayan Hauptmannl, 12 milyon kişinin yaşadığı Bavyera’da 35 bin polisin görev yaptığını kaydetti. Eyalette geçen yıl 107 bin 600 suç işlendiğini ve bunların yüzde 40’ının mala karşı 
     işlenen suç olduğunu ifade eden Hauptmannl, her üç suçtan ikisinin çözüldüğünü belirtti. "Halkın kendini güvende hissetmesi için ağır suçların aydınlatılmasına özen gösteriyoruz" diyen Hauptmannl, bu nedenle polis eğitimine ağırlık verdiklerini söyledi. 11 yıl süren ilk ve ortaöğrenimin ardından, 2.5 yılı memuriyet, 1.5 yılı da mesleki eğitim olmak üzere toplam 4 yıl eğitim alanların polis memuru olabildiklerini ve karakollarda görev yapabildiklerini anlatan Hauptmannl, önceden polis memurlarının yasal olarak Alman olması gerektiğini hatırlattı. Almanya’nın göç aldığına ve bu nedenle çok sayıda yabancının ülkesinde yaşadığına dikkati çeken Gerhard Hauptmannl, çıkarılan bir yasayla yabancı uyrukluların da polis olabilmelerine imkan sağlandığını bildirdi. Hauptmannl, başka toplumlardan gelenlerin polis olmasının avantajını gördüklerini vurgulayarak, şöyle konuştu "Toplam 11 ülkeden 93 yabancı uyruklu polis memuru Bavyera Polis Teşkilatı’nda görev yapıyor. Bunlardan 46’sı Türk uyruklu. Başvuru yapan yabancı uyruklu kişilerin kendi öz dilini ve kültürünü bilmeleri polis bakışı açısından çok önemli. Yabancı uyruklu polis memurlarının, mesleğe giriş sınavında başarı göstermeleri gerekiyor. Yabancı uyruklu polisler, kendi etnik sorunlarını daha iyi bildikleri için kendi ülkelerinin insanlarıyla daha rahat iletişim kurabiliyorlar." 
     
     EKMEKÇİBAŞI’NIN SÖZLERİ 
     Antalya Emniyet Müdürü Naciye Ekmekçibaşı da Antalya’daki suçların çözüm oranının, Bavyera ile aynı olduğunu ve her 3 suçtan ikisinin çözüldüğünü söyledi. 
     Her iki ülke polis teşkilatının bilgi alışverişinde bulunmasında yarar olduğunu belirten Ekmekçibaşı, işbirliğinin daha da ilerletilmesi gerektiğini kaydetti. 
     
     3. NESİL TÜRK POLİS MEMURU 
     Bavyera Emniyet Müdürlüğü’nde görevli Evren Yıldırım da 11 yıllık eğitimden sonra 4 yıl eğitim aldığını ve girdiği sınavda başarılı olarak polis memuru olduğunu söyledi. Yıldırım, Almanya’da doğduğunu ve "3. nesil Türk" olduğunu anlatarak, bu ülkeye uyum sağladığını kaydetti. 
     Almanya’da yaşamını sürdürmeye karar verdiğini söyleyen Evren Yıldırım, üniformayı çok sevdiğini ve iş garantisi olması nedeniyle polisliği seçtiğini belirtti. 
     
</TEXT>
</DOC>
