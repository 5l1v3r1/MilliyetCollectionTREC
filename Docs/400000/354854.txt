<DOC>
<DOCNO> 354854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur30.html </URL>
<DATE> 2005/06/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ücretsiz masaj yatağına yoğun ilgi... 
</HEADLINE>
<TEXT>

     Kahramanmaraş'ta özel bir firma tarafından verilen ücretsiz mesaj yatağına yoğun ilgi gösterildiği bildirildi. 
     Kahramanmaraş'ta 21 gün önce açılan ve 8 masaj yatağı bulunan ücretsiz tedavi merkezinde, sabahın erken saatlerinden itibaren kuyruk oluşturan vatandaşlar, masaj yatağıyla tedavi olmayı umut ediyor. 
     Masaj yatağında tedavi görenlerden Ali Akkaya 4-5 aydır bel fıtığı nedeniyle ağrıları olduğunu, fakat 8 günlük masaj yatağı tedavisiyle yeniden eski sağlığına kavuştuğunu ileri sürdü. 
     Firma yetkilisi Ali Yağcıoğlu, Güney Kore'den getirdikleri ve ''Mıgun'' adı taşıyan masaj yataklarına talebin fazla olmasının kendilerini sevindirdiğini söyledi. 
     Aşırı ilgi nedeniyle talebi karşılayamadıklarını 21 günde ancak 8 bin kişiyi servise alabildiklerini ifade eden Yağcıoğlu, ''Tedaviden herhangi bir ücret almıyoruz. Sadece yataklar sizi tedavi ediyorsa satın alabilirsiniz tavsiyesinde bulunuyoruz'' dedi. 
     Masaj yataklarını Türkiye'de 1 yıldır hizmete sunduklarını ve şu anda İstanbul başta olmak üzere 41 ilde hizmet verdiklerini ifade eden Yağcıoğlu, şunları kaydetti 
     ''Güney Kore'den getirtilen masaj yataklarında insanlarımız her rahatsızlığı için günde 34 dakika yatıyor. İki ayrı rahatsızlığı olanlara günde 2 seans uyguluyoruz. Bu yataklarda bir ayda 6 kilo vermek de mümkün. 
     Masaj yatağıyla tam bir tedavi için en az 70-80 güne ihtiyaç var. Masaj yatakları aracılığıyla şimdiye kadar fıtık, yüksek tansiyon, migren, kemik erimesi, egzama, selülit, mide sorunu gibi rahatsızlıkları olan pek çok vatandaşı tedavi ettik.'' 
     
</TEXT>
</DOC>
