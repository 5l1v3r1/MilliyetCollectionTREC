<DOC>
<DOCNO> 355411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko10.html </URL>
<DATE> 2005/06/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sanayici ödül beklerken, cezalandırıldı 
</HEADLINE>
<TEXT>

     Gaziantepli sanayiciler, başarılarından dolayı ödül beklerken Teşvik Yasası ile cezalandırıldıklarını düşünüyor. 
     Gaziantep Sanayi Odası'nın GSO , ili ziyareti sırasında Başbakan Recep Tayyip Erdoğan'a verdiği raporda, sanayinin girdi maliyetlerine dikkat çekilerek, ''Hükümetimizin, başarılı hazine yönetimini üretimle eşgüdümlü hale getirmesini, hazineyi kollama adına gösterilen çabayı üretimin ayağa kaldırılması için kullanmasını istiyoruz'' denildi. 
     Türkiye ekonomisinin sağlıklı bir yapıya kavuşması ve sürdürülebilir bir ekonomik kalkınma başlatabilmek için ''üretimin temel sorunları nedir, fabrikalar nasıl çalışır, mevcut istihdam nasıl devam eder, yeni istihdam nası sağlanır'' konularında daha duyarlı ve çözüme yönelik tedbirler alınması gerektiği kaydedilen raporda, şöyle denildi 
     ''Makro düzeydeki olumlu gelişmelere karşın, işçi-işveren her kesimden yükselen, işlerin iyi gitmediği, satışların durduğu, maliyetlerin yükseldiği, karların azaldığı, üretimin sürdürülebilir olmaktan uzaklaştığı yönündeki art niyetten uzak seslere hükümetimiz olumlu yaklaşmalıdır.'' 
     
     TEŞVİK YASASI 
     Son çıkarılan Teşvik Yasası'nın, ülkede doğru bir teşvik sistemine olan ihtiyacı gideremediği kaydedilen raporda, ''Teşvik yasası, iller arasındaki gelişmişlik farkını ortadan kaldırmayı amaçlarken 'üretenlerin cezalandırılması' gibi bir sonuç doğurmuştur'' görüşü dile getirildi. 
     Doğu'da gerçekten ihtiyacı olan illerin bu tevşik kapsamına alınmasını kabul edilebilir bulmakla birlikte yöntemi ve kriterleri tartışılır bu yasanın kapsamına Batı'daki illerin de dahil edilmesini doğru bulmadıkları aktarılan raporda, şunlar kaydedildi 
     ''Bu durumun bizim gibi kendi imkanlarıyla üretmeye çalışan sanayi illerini sıkıntıya soktuğunun da altını çizmek istiyoruz. Gaziantep gibi iller yıllardır kendi imkanlarıyla sanasiyisini belli bir noktaya taşımışır. Geldiği noktada kendi dinamikleriyle rekabet gücünü korumayı başarmıştır. Ödüllendirilip teşvik edilmesi gereken bu başarılar ilave Teşvik Yasası ile adeta cezalandırılmıştır. Kriterleri sağlıklı, süresi daha gerçekçi ve illerin gelişmişlik seviyesine kademelendirilmiş bir teşvik sistemi amacına daha çok hizmet edecektir. Devletin vereceği teşviğin en kısa sürede ve en verimli değerlendirileceği iller girişimci ve deneyimli insanlara sahip ilerdir. Gaziantep'in bu illerin başında yer almasına karşılık teşvik uygulamaları dışında bırakıldığı da bir gerçektir.'' Raporda, Gaziantep'e verilecek en küçük teşvik unsurunun, Türkiye'ye çok büyük bir sonuç olarak döneceği vurgulandı. 
     
     TEKNOLOJİ MERKEZİ 
     Gaziantep'teki sanayi potansiyelinin sürdürülebilir rekabet gücüyle dotanılması için ilin teknoloji merkezi haline getirilmesi gerektiği belirtilen raporda, Gaziantep'te yerel kurumların kurduğu Teknoloji Geliştirme Merkezi'nin TEKMER yarattığı teknoloji geliştirme atağının desteklenmesi istendi. 
     Gaziantep Teknoparkı'nın fizibilite çalışmalarının tamamlandığı, bakanlığa müracatının ardından kuruluş izninin verilmesinin beklendiği ifade edilen raporda, şöyle denildi 
     ''Yerel kuruluşlar olarak başlattığımız teknoloji atağımızın hükümetimiz tarafından desteklenerek, TÜBİTAK ve TTGV tarafından alınacak bir kararla Gaziantep teknoloji pilot ili olarak belirlenmelidir. Böylece, belirli bir sanayileşme düzeyine geldiği ifade edilerek teşviklerden yoksun bırakılan Gaziantep, hak ettiği teknolojik desteklere kavuşmuş olur.'' 
     
     İTALYANLAR'A YATIRIM TEŞVİĞİ 
     Devlet Bakanı Kürşad Tüzmen ile Sanayi ve Ticaret Bakanı Ali Coşkun'un girişim ve destekleriyle sürdürdükleri İtalyanlar ile yatırım işbirliğini geliştirme çalışmalarının hükümet ve devlet politikasıyla teşvik edilmesi gerektiği belirtilen raporda, şöyle devam edildi 
     ''İtalyan tarafının Gaziantep'te kurulacak Teknopark Merkezi'ne ortak olma ve Gaziantep'e İtalyan endüstri bölgesi kurulması düşünceleri bulunmaktadır. İtalyan tarafının bu düşüncesini sonuçlarının alınması için İtalyanlar'a yönelik yatırım teşviki ile karşılık verilmelidir.'' Uluslararası niteliğe hızla kavuşmaya çalışan Gaziantep'in uğradığı zaman ve maddi kayıpların önlenmesi bakımında yapımı yıllardır sürüncemede olan havaalanı pist ve terminal binasının inşaatının süratle bitirilmesi gerektiği belirtilen raporda, Gaziantep 4. organize sanayi bölgesi için de kredi desteği talep edildi. 
     
</TEXT>
</DOC>
