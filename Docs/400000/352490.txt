<DOC>
<DOCNO> 352490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun11.html </URL>
<DATE> 2005/06/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Barzani Kerkük konusunda kararlıyız 
</HEADLINE>
<TEXT>

     İhsan DÖRTKARDEŞ DHA 

      IRAK’ta Kürdistan Yurtseverler Birliği IKYB lideri Celal Talabani’nin devlet başkanı seçilmesinin ardından Irak Kürdistan Demokrat Partisi IKDP lideri Mesut Barzani’nin de dün ’Kürdistan Bölge Başkanı’ seçilmesi ile yeni dönem başladı. Barzani, Irak’ta demokrasi ve Kürtler için federal sistemin yolunun açıldığını anlatırken, Kürtlerin elde ettiği kazanımlardan taviz vermeyeceklerini, Kerkük ve Saddam döneminde göç eden Kürtlerin dönmesi konularında da kararlı olduklarını söyledi. 
     Federal Kürdistan Parlamentosu’nda dün yapılan törende IKDP lideri, "Ben Mesut Barzani, Kürdistan vatandaşlarının haklarını, kazanımlarını, maslahatlarını ve birliğini koruyacağıma ihlas ve doğru sözlülükle görevimi yapacağıma Allah adına yemin ederim" dedi. 
     
     ’KÜRT TARİHİNDE YENİ BİR SAYFA AÇILDI’ 
     Mesut Barzani yemin töreninde yaptığı konuşmasında, Kürt halkının büyük bir mücadelenin sonunda şehitler verdiğini, defalarca göçe zorlandığını, diktatör Saddam yönetimi tarafından kimyasal silahlarla yok edilmeye çalışıldığını söyledi. Varolma mücadelesi sonunda binlerce Kürtün şehit edildiğini belirten Barzani bu görevin ve Federal Kürdistan’ın bu mücadelenin ürünü olduğunu söyledi. Barzani, bu göreve seçildiği için mutlu olduğunu ve Kürdistan halkına hizmet etmekten başka bir amacın olmadığını anlattı. 
     Peşmergenin, IKDP ve IKYB’nin öneminden bahseden Barzani, bugüne gelinmesinde bunların büyük bir rolünün olduğunu söyledi. Barzani, Kürt tarihinde yeni bir sayfa açıldığını ve bundan sonra ’Kürdistan’ın Kuzey Irak geleceği için kardeşlik kapsamında taraflar arasında ilişkilerin geliştirilmesi ve birlikte hareket edilmesi gerektiğini söyledi. Barzani ulusal düşüncenin ve demokrasinin Kürt toplumunda yerleştirilmesi gerektiğini, sonuç vermeyen partisel ve anlamsız tartışmalardan uzak durmak gerektiğini belirtti. 
     Irak için demokrasinin ve Kürtler için federalizmin yolunun açıldığını söyleyen Barzani, Baas rejimi yanlılarının vahşileştiğini ve her türlü terörist saldırıları gerçekleştiğini, ancak Kürtler ve diğer milletlerin Irak’ta refahın yerleşmesi için iyi bir fırsata sahip olduğunu söyledi. Barzani, şöyle devam etti 
     
     ’ADİL OLMALIYIZ’ 
     "Kürtler gibi herkes geçmişte ve şimdi çok çeşitli yaralar aldı. Şimdi bu yaraların sarılma vakti geldi. Ülkenin yeniden yapılandırılması gerekir. Yeniden yapılanmanın eşit ve adil olması gerekir. Kürtlerin, Arapların, ve diğer milletlerin adil olarak bu ülkede yaşaması gerekir. Bugüne gelene kadar çok kurban verdik. Şimdi olduğu gibi sonuna kadar bu ülkeyi ve Kürdistan’ı koruyacağız. Kurulacak Kürdistan hükümeti bir çok zorlukla karşılaşabilir. Bu zorlukları aşmak için hep beraber hareket etmeliyiz. Eğitim, sağlık, sosyal, ekonomik hizmetlerin en iyi şekilde verilmeye çalışılacak. Kürdistan’daki Baas rejiminin kalıntıları arındırılacak. Bunun için eğitime büyük önem verilmeli. Kürt halkının faal ve üretici bir duruma yükseltilmesi halinde hiç kimse işsiz kalmayacaktır. Kadınların Kürdistan’da gerekli rollerini modern dünyanın şartlarına uygun yerine getirmesi hak ve hukuk sahibi olması gerekir. Onlara gerekli desteği vereceğiz. Kürdistan’da herkes eşittir. Kürt, Türkmen, Aşuri, Keldaniler arasında adil olunması gerekir. Dinler arasında da eşitliğin gözetilmesi gerekir. Ben bir peşmergeyim. Bugüne gelinmesinde peşmergenin büyük bir rolü oldu." Geçmişte Saddam rejiminin yıkılması için mücadele edildiğini söyleyen Barzani, şimdi ise elde edilen kazanımların korunması için mücadele edilmesi gerektiğini savundu. Bu dönemde demokrasi ve ilerleme için terörün en büyük tehlike olduğuna değinen Barzani bu ülkede teröristlerin amaçlarına ulaşamayacağını kaydetti. 
     
     KERKÜK SORUNU 
     Kerkük konusuna da değinen Mesud Barzani, Kerkük’ün statüsünün geçici anayasadaki 58’inci maddede açıkça ifade edildiğini ve bunun bütün taraflar arasında anlaşmayla sağlandığını, bundan kesinlikle vazgeçilmeyeceğini söyledi. Barzani bunun dışında farklı uygulamayı kabul etmeyecekleri konusunda son derece ciddi olduğunu vurguladı. Kürt lider, Saddam döneminde Kürtlerin elinden alınan yerleşim birimlerinin yeniden Kürdistan’a olarak nitelendirdiği bölgeye dahil edilmesi gerektiğini anlattı. 
     Barzani, diğer ülkelerle gerekli ilişkilerin kurulacağını, ancak hiçbir şekilde içişlerine karışılmaması ve peşmerge güçlerinin müessese haline gelmesi gerektiğini savundu. 
     
</TEXT>
</DOC>
