<DOC>
<DOCNO> 381861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun35.html </URL>
<DATE> 2005/09/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Denizde can pazarı Kaçak taşıyan tekne KKTC açıklarında battı 
</HEADLINE>
<TEXT>

     Kaçak taşıyan ve ikisi mürettebat 39 kişinin bulunduğu tahmin edilen bir balıkçı teknesi KKTC açıklarında battı. 
     Mersin yakınlarından pazar akşamı hareket eden balıkçı teknesinin batması sonucu, 1 kişi öldü, 2 kişi yüzerek karaya çıktı, 3 kişiyse güvenlik güçlerince kurtarıldı. Teknedekileri arama çalışmaları sürerken, yaklaşık 33 kişinin akıbeti bilinmiyor. 
     KKTC Polis Basın Subaylığı'nın yazılı açıklamasına göre, kaçak taşıyan teknenin battığı, Charles Henry Gild ve Eugenia Gild adlı iki turistin yatla Girne Limanı'ndan Türkiye'ye gidişleri sırasında dün saat 15.30'da denizde yüzen iki kişiyi bulmasıyla ortaya çıktı. 
     Balalan-Yedikonuk arasında sahilden 3.5 deniz mili açıkta, denizde yüzerek imdat çağrısı yapan Suriye uyruklu Ahmet Alhavande 33 ve Ramadan Vesu 26 adlı kişileri kurtaran turistler, kaçakları Yenierenköy Balıkçı Limanı'nda polise teslim etti. 
     Suriye uyruklu Alhavande ve Vesu, sorgularında, pazar günü saat 21.00'de, Mersin yakınlarında ikisi mürettebat olmak üzere toplam 39 kişinin bir balıkçı teknesine bindiğini, dün saat 05.30'da da teknenin battığını söyledi. 
     Bunun üzerine yapılan aramalarda, denizde yüzerek kurtulmaya çalışan Suriye uyruklu Hasan İbrahim 35 adlı bir kişi, karada yapılan aramalardaysa Suriye uyruklu Omar Haj Omar 27 ve Mervan Salih Yusuf 22 adlı iki kişi daha bulundu. 
     Aramalar sırasında Bülent Esim 27 adlı bir kişiyse denizde ölü bulundu. 
     
</TEXT>
</DOC>
