<DOC>
<DOCNO> 395843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo35.html </URL>
<DATE> 2005/11/17/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Beşiktaş 2. Başkanı Aksu Yönetim Kurulu olarak uyum içrisindeyiz 
</HEADLINE>
<TEXT>

     Beşiktaş Kulübü İkinci Başkanı Murat Aksu, yönetim kurulu olarak ekip ruhu içinde, ahenkli bir şekilde çalışmaya devam ettiklerini söyledi. 
     Aksu, futbol şubesinden sorumlu asbaşkan Kıvanç Oktay'ın istifa edeceği şeklindeki haberlerde adının geçmesi üzerine, kulübün resmi internet sitesinde açıklamada bulundu. 
     Murat Aksu, futbol şubesinde yeni bir yapılanmaya gitme yönünde girişimleri bulunduğunu, ancak bunun, Kıvanç Oktay'ın önerisi ve isteği doğrultusunda yapıldığını vurgulayarak, şunları kaydetti 
     ''Bu yapılanma, kendisinin de içinde bulunduğu yönetim kurulumuz tarafından uygulanacaktır. Tüm yönetim kurulu olarak ekip ruhu içinde, ahenkli bir şekilde çalışmaya devam ediyoruz. Kıvanç Oktay'ın istifası yönünde bir düşüncemiz ya da isteğimiz olduğu şeklindeki ifadeler asılsızdır. 
     Yönetim kurulumuz, diğer departmanlarda ve branşlarda da aynı profesyonel anlamda yeniden yapılanmayı uygulama çalışmalarını tamamlamak üzeredir. Bu yeni organizasyon en kısa zamanda duyurulacaktır.'' 
     
</TEXT>
</DOC>
