<DOC>
<DOCNO> 374899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/ekonomi/eko04.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İş'leyen 'demir' borsayı parlattı 
</HEADLINE>
<TEXT>


Borsanın lokomotiflerinden ve endekste en çok ağırlığı olan hisselerden İş Bankası C 'nin son iki haftada yüzde 26.11 ve Erdemir'in de yüzde 23.96 prim yapması endeksi 32 bine taşıdı 

ORHAN TEKEOĞLU 

AB ile üyelik müzakerelerinin 3 Ekim'de başlamasıyla ilgili piyasalardaki endişelerin azalması ve özelleştirmelerin hızlanması İstanbul Borsası'nı tekrar eski hareketli günlerine kavuşturdu. İMKB - 100 Endeksi 1039 puanlık artışla 31.947 puana ulaşarak yeni bir rekor kırdı. Hisse senetlerinin dünkü değer artışı yüzde 3.36 olurken, borsa yılın en hareketli günlerinden birini yaşadı. Günlük işlem hacmi de önceki güne göre yüzde 28.3 artarak 1.8 milyar YTL'ye ulaştı. 

Yeni bir rekor 
Endeksin son günlerde rekor kırması, yatırımcının borsada 'acaba tren kaçtı mı, yoksa 'ralli devam eder mi ' diye endişe etmesine neden oluyor. AB ülke başkanlarının Türkiye'nin AB üyeliğiyle ilgili karamsar açıklamalarının ardından 17 Ağustos'ta hızla 28 bin puanın altına gerileyen endeks, AB ile ilgili beklentilerin güçlenmesi ve özelleştirmelerin hızlanması sonucu, borsanın İş Bankası C ve Erdemir gibi lokomotif hisseleri ile atağa kalktı. 

Endeksi etkiliyorlar 
İştiraki olan Petrol Ofisi'ndeki hisselerinin Doğan Grubu'na satışı yönünde haberleri çıkan İş Bankası'nın hisseleri borsayı ateşleyen hisselerin başında yer aldı. Yüzde 11.9 ile endekste en çok ağırlığı olan İş Bankası C hisseleri dünkü 5.62'lik değer artışıyla son iki haftada yüzde 26.11 prim yaptı. 
Endekste yüzde 4.0'lık etkisi bulunan diğer lokomotif hisselerden Erdemir de dünkü 2.74'lük artışla son iki haftada yüzde 23.96'lık artış kaydetti. Yine lokomotiflerden Akbank son iki haftada yüzde 23.57 ve Tüpraş da yüzde 17.55 prim yaptı. 



</TEXT>
</DOC>
