<DOC>
<DOCNO> 356752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur23.html </URL>
<DATE> 2005/06/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TRT'de çirkin spiker krizi 
</HEADLINE>
<TEXT>

     Haber-Sen, TRT Genel Müdürü Şenol Demiröz’ün "çirkin spikerler var" yolundaki sözlerine tepki gösterdi. 
     Haber-Sen Genel Başkanı Esin Yelekçi, TRT Genel Müdürü Şenol Demiröz’ün TRT Radyo spikerlerine "çirkin" demesi ve yayın politikalarındaki yanlış olarak nitelendirdiği uygulamalarını eleştirdi. 
     Demiröz’ün göreve gelir gelmez "TRT’yi eski onuruna kavuşturacağım" ve "gelmiş geçmiş en iyi genel müdürü benim" biçiminde açıklamalarda bulunduğunu kaydeden Yelekçi, Demiröz’ün kendi ideolojik görüşleri doğrultusunda yöneticiler görevlendirdiğini öne sürdü. 
     TRT’nin mali sıkıntılarına rağmen yapım şirketlerine programlar yaptırıldığını, özel televizyonları taklit eden yayın politikalarına geçildiğini belirten Yelekçi, Demiröz’ün, "sürgün uygulamalarını örtbas etmek için spikerlerin çirkin olduğunu söylemesinin TRT’yi gülünç duruma düşürdüğünü" savundu. Esin Yelekçi, "Bu sözlerden Demiröz’ün vaktiyle yeterince TRT izlemediği anlaşılıyor. 
     İzlemiş olsaydı, o hakaret ettiği spikerlerden Türkçe’nin güzelliğini, inceliğini, zarafetini öğrenirdi. Ticari kaygılarla rezilliğin her türlüsünün ekranlara taşındığı bir dönemde, halkı güvenebileceği, yüzünü dönebileceği son ekran, son kaledir TRT" dedi. 
     Açıklamada, Demiröz "nezaketsizlik, kabalık, saygısızlık ve haddini aşmakla" suçlandı. 
     
</TEXT>
</DOC>
