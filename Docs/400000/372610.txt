<DOC>
<DOCNO> 372610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas02.html </URL>
<DATE> 2005/08/24/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
'Dünya nüfusunun yarısından fazlası günde 2 dolardan az parayla yaşıyor' 
</HEADLINE>
<TEXT>

     ABD’de yapılan bir araştırma dünya nüfusunun yarısından fazlasının günde 2 dolardan yaklaşık 2.7 YTL az bir parayla yaşadığını ortaya koydu. 
     Nüfus Referans Bürosu PRB adlı kuruluşun yayımladığı 2005 raporuna göre, Afrika’da kırsal alanlarda yaşayan insanların yaklaşık 3’te birinin içme suyu yok ve burada ölüm oranları gelişmiş ülkelere göre yaklaşık 15 kat fazla. 
     Tanzanya örneğinin verildiği raporda, bu ülkedeki nüfusun yüzde 73’ünün günde 2 dolardan az bir parayla yaşadığı, evli kadınların sadece yüzde 20’sinin modern doğum kontrol yöntemlerini kullandığı ve kırsal alanlarda yaşayanların yalnızca yüzde 62’sinin içme suyuna sahip olduğu belirtilerek, AİDS nedeniyle Tanzanya’da yaşam süresinin 44 sene olduğu kaydedildi. İskoçya’nın Gleneagles kasabasında geçen ay düzenlenen dünyanın en ileri sanayileşmiş ülkelerinin oluşturduğu G-8 zirvesinde liderler, Afrika’da fakirlikle mücadele için verdikleri yardımı her yıl 25 milyar dolar artırma ve 2010 yılına kadar toplam yardım miktarını bugünkünün iki katına çıkarma kararı almıştı. Liderler ayrıca, kendileri ve diğer bağış yapan ülkelerin, gelişmekte olan bütün ülkelere toplam yardımı 2010 yılına kadar yılda yaklaşık 50 milyar dolara çıkaracakları taahhüdünde bulunmuştu. 
     
</TEXT>
</DOC>
