<DOC>
<DOCNO> 393054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko05.html </URL>
<DATE> 2005/11/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Vakıfbank'ın halka arzı için talep toplamaya yarın başlanacak 
</HEADLINE>
<TEXT>

     Turkcell'in ardından Türkiye'nin en büyük ikinci halka arzı olacak olan Vakıfbank'da son aşamaya gelindi. 
     Vakıfbank hisselerinin yüzde 21.89'luk kısmının halka arzı için yarın talep toplamaya başlayacak. Talep toplama 3 gün boyunca devam edecek. 
     Sermaye Piyasası Kurulu'na başvurusu onaylanan VakıfBank, Kasım ayının üçüncü haftası borsaya gelecek. 
     Fiyat aralığının 4.75-5.93 YTL olarak belirlendiği halka arz, İş Yatırım liderliğindeki 9 eş lider ve 36 üye olmak üzere Türkiye'nin bugüne kadar oluşmuş en geniş konsorsiyumu aracılığıyla gerçekleştirilecek. 
     Halka arzda likit fonun teminat gösterilmesi ve fiyata göre talep artırma gibi, yatırımcıya önemli kolaylıklar sağlayan ve bugüne kadar Türkiye'de hiç uygulanmamış talep toplama yöntemleri de uygulanacak. 
     Banka'nın, bu operasyondan 1 milyar doların üzerinde gelir elde etmesi bekleniyor. Halka arz sonrası VakıfBank, borsanın da dördüncü büyük bankası olacak. 
     Halka açılması planlanan yüzde 21.89'luk kısmın yüzde 21.81'lik bölümü, mevcut ortakların rüçhan hakları kısıtlanarak yeni ihraç edilecek D grubu hisse senetlerinin satışı, yüzde 0.08'lik kısım ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirilecek. 
     Talebin halka arz edilen tutardan fazla olması durumunda halka arzın yüzde 15'i kadar ek satış hakkını da kullanabilecek. Ek satış hakkını kullandığı taktirde bankanın halka açıklık oranı ise yüzde 25.18'i bulacak. 
     Bedelli sermaye artırımı yöntemiyle halka satılacak kısım 279 milyon YTL nominal, ortak satışı yöntemiyle satılacak kısım ise 1 milyon YTL nominal değerde olmak üzere, toplam halka arz edilecek miktar 280 milyon YTL nominal değerde olacak. 
     VakıfBank halka arzında yurtdışı global koordinatör olarak JP Morgan ve UBS yer alırken, yurtdışı eş liderlik yapacak yatırım bankaları İş Yatırım ve EFG İstanbul olacak. 
     
</TEXT>
</DOC>
