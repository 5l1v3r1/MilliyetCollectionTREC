<DOC>
<DOCNO> 354711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun42.html </URL>
<DATE> 2005/06/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kıbrıs "Kayıplar Komitesi" çalışmalarını sürdürüyor.... 
</HEADLINE>
<TEXT>

     Kıbrıs’taki kayıp kişilerin akıbetlerinin belirlenmesi konusunda çalışmalarını sürdüren Otonom Kayıp Şahıslar Komitesi üyeleri, bugün rutin toplantılar çerçevesinde ara bölgedeki Ledra Palace Otel’de 402. kez bir araya geldi. 
     Toplantıda, KKTC ve Güney Kıbrıs’ta kayıp mezarlarıyla ilgili çalışmalar yapmak amacıyla adli tıp kuruluşu INFORCE’dan gelen uzman da hazır bulundu. 
     Komite’nin yazılı açıklamasına göre, bugünkü toplantıda, Inforce’dan gelen adli tıp uzmanına, KKTC ve Güney Kıbrıs’ta iki ay boyunca komite üyeleriyle birlikte yapacağı mezar açma bağlantılı çalışmalar hakkında detaylı bilgi verildi. 
     "Toplantıda, komite üyelerinin yaptıkları derin tartışmanın, DNA konusunda daha ayrıntılı bir öneri sunulması olanağı da sağladığı" belirtilen açıklamada, "bu konuda her iki tarafın da nihai değerlendirmelerini, konu üzerinde bir anlaşmaya varılması ümidi çerçevesinde, en kısa zamanda verme hususunda mutabık kaldıkları" ifade edildi. 
     26 Mayısta yapılan bir önceki toplantıda, araştırmalarla ilgili 
     raporların sunulmasının yanı sıra Kuzey ve Güney Kıbrıs’ta açılacak mezarlarla ilgili olarak INFORCE kuruluşundan bir adli tıp uzmanının talep edilmesi kararlaştırılmıştı. Ayrıca, INFORCE’dan, ileride çıkacak kemiklerin tanımlanmasının yapılabileceği antropolojik bir laboratuarın ara bölgede kurulması için ön etüt yapmak ve maliyet çıkarmak için başka bir uzmanın daha talep edilmesi konusunda uzlaşmaya varılmıştı. Kayıplar Komitesi, bir sonraki toplantısını 30 Haziran Perşembe günü yapacak. 
     
</TEXT>
</DOC>
