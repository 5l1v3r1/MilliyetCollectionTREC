<DOC>
<DOCNO> 380641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo23.html </URL>
<DATE> 2005/09/22/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Bıçakcı "Deniz'in Gençlerbirliği ile yaptığı sözleşmenin kabulü bir ilk" 
</HEADLINE>
<TEXT>

     Futbol Federasyonu Başkanı Levent Bıçakcı, Fenerbahçeli futbolcu Deniz Barış’ın, Gençlerbirliği ile yaptığı özel sözleşmenin, federasyon tarafından resmi olarak kabul edilmesinin, Türkiye’de bir ilk olduğunu söyledi. 
     Bıçakcı, federasyon ve Kadir Has Üniversitesi tarafından düzenlenen "Spor Hukuku Sertifa Programı"nda yaptığı konuşmada, bu olaydan önce, kulüp ile futbolcular arasında yapılan özel sözleşmelerin kabul görmediğini ifade ederek, "Deniz Barış ile Gençlerbirliği kulübü arasında yapılan sözleşmenin federasyon tarafından kabul görmesi Türkiye’de ilk kez gerçekleşti. Futbol Federasyonu artık özel sözleşmelerle ilgili ihtilafları da göz önünde bulunduracak" dedi. 
     Geçmişte, Türk oyuncularla kulüpler arasındaki sözleşmelerde sadece noter tasdikli tek tip sözleşmelerin kabul edildiğini hatırlatan Levent Bıçakcı, "Ancak, artık tek tip sözleşmelerin yanı sıra bu sözleşme ile aynı tarihte olmamak şartıyla yapılan özel sözleşmelere de bakıyoruz. Şartımız aynı tarihte olmaması" diye konuştu. 
     
     "TAHKİM KURULU VE PFDK’YA ETKİM YOK" 
     Başkan Bıçakcı, Tahkim Kurulu ve Profesyonel Futbol Disiplin Kurulu’na PFDK müdahale etmesinin söz konusu olmadığını söyledi. 
     Toplantıya katılan bir avukatın, "Tahkim Kurulu üyelerinin, tuttukları takımların yararına kararlar verdiği tartışılıyor" demesi üzerine Levent Bıçakcı, şöyle konuştu 
     "Maalesef basınımız olayları doğru görmek istemiyor, spontane vermek istiyor. Ben doktora vermiş bir hukukçuyum. Asbaşkanım Şekip Mosturoğlu da bir hukukçu. Eskiden gelen bir sistemde, ’federasyon başkanı ne isterse olur, Tahkim Kurulu onu onaylar’ diye bakılıyor. 
     Benim, federasyon başkanı olarak kulüplerin talebiyle seçilmemde de objektif, dürüst ve tüm kulüplere aynı mesafede kalacağımın düşünülmesi etken oldu. Tahkim Kurulu veya PFDK’nın hiç bir kararı için müdahalede bulunmam, hiçbir kararı için görüş alışverişinde bulunmadım." Tahkim Kurulu’nun kendi içinde tartışma veya kavga olabileceğini anlatan Bıçakcı, "Kendi içlerinde kavga edebilirler, ama üzücü olan, bunların daşarı yansımasıdır. Tahkim Kurulu, PFDK’nın kararlarının yüzde 85’ini onamış, sadece yüzde 15’i onamamış. Biz hiçbir karardan dolayı onları eleştirmeyi, ya da değiştirmeyi düşünmüyoruz" ifadelerini kullandı. 
     Bu arada, aynı zamanda avukat olan hakem Cem Papila’nın da programa katılması dikkat çekti. 
     
</TEXT>
</DOC>
