<DOC>
<DOCNO> 381139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun33.html </URL>
<DATE> 2005/09/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Balladur AB'ye bütün aday ülkelerle imtiyazlı ortaklık yapılsın... 
</HEADLINE>
<TEXT>

     Fransa'nın eski başbakanlarından Edouard Balladur, ''AB'nin artık yeni bir üye almadan önce mola verip birkaç yıl beklemesi gerektiğini'' savunarak, ''aday ülkelerle üyelik öncesi deneme niteliğinde, imtiyazlı ortaklık anlaşması yapılması gerektiğini'' ileri sürdü. 
     Balladur, iktidardaki Halk Hareketi Birliği'nin UMP Avrupa konularında düzenlediği konferansta konuştu. 
     Meclis Dışişleri Komisyonu Başkanı Balladur, ''Aday ülkelerle bugünden itibaren tam üye olmadan önce bir imtiyazlı ortaklık anlaşması yapılması gerekli ve şart'' olmalı dedi. 
     ''Deneme niteliğindeki bu etabın birkaç yıl sürebileceğini'' ifade eden Balladur, ''bu süre içinde AB'nin, aday ülkenin taahhütlerini yerine getirip getirmediğine bakması gerektiğini'' söyledi. 
     ''Aday ülkenin, demokrasi, hukuk devleti, sınır ve azınlık sorunlarını çözmeden AB'ye üye olmaması gerektiğini'' belirten Balladur, ''İmtiyazlı ortaklığın sonu, otomatik olarak tam üyelik getirecek anlamına da gelmemeli'' diye konuştu. 
     
</TEXT>
</DOC>
