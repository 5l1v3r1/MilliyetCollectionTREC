<DOC>
<DOCNO> 398375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun13.html </URL>
<DATE> 2005/11/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
2012 Olimpiyatları... Londra'da tesislerin yakınına cami yapılacak 
</HEADLINE>
<TEXT>

     İngiltere'nin 2012 Olimpiyatlarına hazırlanan başkenti Londra'da, olimpiyat tesislerinin yakınına 40 bin kişilik bir caminin yapılacağı bildirildi. 
     Sunday Times gazetesi, caminin, kompleks içindeki diğer binalarla birlikte 70 bin kişiyi barındırabileceğini belirtti ve Olimpiyat stadının kapasitesinin ise 80 bin olduğunu hatırlattı. 
     Batı Avrupa'nın en büyük camisi olması beklenen Olimpiyat Stadı Camii'nin modern tarzda inşa edileceği, camide minare yerine rüzgar türbinleri, kubbe yerine de şeffaf kafeslerden oluşan bir çatı olacağı bildirildi. 
     Olimpiyatların ''İslami çehresini'' oluşturacağı belirtilen caminin, aynı zamanda olimpiyatların Müslüman konukları için bir kültür merkezi ve buluşma yeri gibi de hizmet vereceği belirtiliyor. 
     İslami Tebliğ Cemaati ileri gelenlerinden Abdül Halik, kendilerinin de büyük destek verdiği projenin, İngiltere'nin en büyük İslami projelerinden biri olacağını ve doğu Londra'nın görünümünü değiştireceğini söyledi. 
     Sunday Times, halen bölgede var olan cami ve çevresindeki 10 dönümlük alanın proje için kullanılacağını kaydederken, içinde okulu, toplantı salonları, bahçesi, kütüphanesi ve yatakhaneleri de bulunacak kompleksin yapımına destek veren İslami Tebliğ Cemaati'nin 11 Eylül sonrası Batılı istihbarat örgütleri tarafından hakkında soruşturma yapılan gruplar arasında bulunduğunu hatırlattı. 
     Gazete, söz konusu grubun Amerikan Federal Soruşturma Bürosu FBI tarafından, El Kaide terör örgütüne vermekle suçlandığına dikkati çekti. 
     
</TEXT>
</DOC>
