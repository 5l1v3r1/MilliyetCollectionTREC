<DOC>
<DOCNO> 353572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo11.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi yara sarma zamanı 
</HEADLINE>
<TEXT>


ERGUN ATA 


Orduspor artık 2. Lig A Kategorisi takımı. 18 maç üst üste kazanarak küme düşme hattından gelip bu büyük hedefe ulaşan Mor - Beyazlılar'ı yeni liginde çok daha önemli sınavlar bekliyor. Orduspor camiasının "elinde bıçakla" saha içinde koşturan - ister sara hastası, ister alınan raporlara göre deli olduğu iddia edilsin - ama sonuçta bir holigan ve onun yaraladığı polis memurunun yüzündeki acı ifadelerin yer aldığı görüntülerle ilgili imajı silmek öncelikli işi olmalı. Teknik Direktör Yücel İldiz'in dediği gibi, ne yazık ki Orduspor, ülke gündeminde yarıda kalan olaylı Eskişehirspor maçına çıkarken 16 maç üst üste kazanmış takım olarak değil, "iddia edildiğine göre bir delinin" yarattığı sansasyonla anıldı. Camia bunu hiç hak etmediğini kanıtlamalı. Maçın tekrarına yönelik itirazların ve gösterilen doğal tepkilerin ardından, Samsun'da alınan muhteşem zaferin yarattığı yeni imajla ön plana çıkılmalı. 
Gelelim teknik boyutuna küme düşme potasından aldığı takımın bu büyük zaferi yaşamasında en büyük pay sahibi olan kişi tartışmasız Teknik Direktör Yücel İldiz'dir. - Vali Kemal Yazıcıoğlu, Belediye Başkanı Seyit Torun ve Başkan Şükrü Bodur, Yönetim Kurulu Üyeleri ve Teknik Menajer Dursun Karamustafa'nın katkılarını da işin idari başarı yönüne katıyoruz, unuttuğumuz sanılmasın - Yücel İldiz, hem de yeni oyuncu katmadan aynı kadroyla bu başarıya imza atarak Ordulu sporseverlerin gönlünde taht kurdu. Bir takımı şampiyon yapan teknik adamların devam eden sezonda görev yaparken sıkıntı yaşadıkları gerçeğinin, İldiz için söz konusu olmayacağını düşünüyoruz. Camiadan bu izlenimi edindik. 
İldiz, tatilden, plajlardan, ameliyat olduğu için dinlendiği yatağından, evlendiği için balayından çağırarak kısa süreli çalışmayla Samsun'da sahaya sürüp kritik maçta farklı bir skor elde eden oyuncularının da hakkını kuşkusuz verecektir, ama bu takımı 2. Lig A Kategorisi'nde taşıyacak kadroya yeni ve önemli katılımlar sağlanmalıdır. Öncelik, Karadeniz Kulüpleri İşbirliği'nin yanı sıra Orduspor'u şu sıralar uğradığı haksızlık nedeniyle de sempatik bulan Trabzonspor, Samsunspor ve Rizespor'a verilmeli, bu kulüplerle temasa geçilerek kullanamayacakları gençleri renklerine kiralık da olsa katmalıdır... 



</TEXT>
</DOC>
