<DOC>
<DOCNO> 361233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/aspo.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık sinyali 
</HEADLINE>
<TEXT>


Fenerbahçe ile bir türlü anlaşmaya varamayan kaleci Rüştü dün tesislere şoförünü göndererek özel eşyalarını toplattı. Yönetim, tecrübeli file bekçisi ile birkaç gün içinde son kez masaya oturacak 

YUSUF KOBAL 


Barcelona ile bonservis sorununu çözen ancak Fenerbahçe ile yıllık ücret konusunda anlaşmaya varamayan Rüştü Reçber dün Samandıra Tesisleri'ndeki odasını boşalttı. 
Milli kaleci öğleden sonra şoförünü tesislere göndererek kendisine ait özel eşyaları toplattı. Rüştü'nün, yönetim ile yaptığı son görüşmeden de olumlu sonuç çıkmadığı ve Sarı - Lacivertliler'in geri adım atmadığı öğrenildi. Teknik Direktör Daum'un yaşanan gelişmeler nedeniyle sıkıntıya girdiği, Almanya kampına gitmeden önce tecrübeli file bekçisi ile özel bir görüşme yapabileceği bildirildi. Rüştü'nün takımda kalması için sezon başında yönetime büyük baskı yapan Alman hocanın nasıl bir tavır alacağı merakla bekleniyor. 


</TEXT>
</DOC>
