<DOC>
<DOCNO> 395685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yazar/pulur.html </URL>
<DATE> 2005/11/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kent Kullanma Kılavuzu 
</HEADLINE>
<TEXT>


KOLAY mı şehirde yaşamak, kentte yaşamak ve de İstanbul'da yaşamak... 
Sokağa nasıl tükürülür, arabanın penceresinden caddeye elma ya da portakal kabuğu nasıl atılır, kadınlara, kızlara nasıl sarkılır, maça nasıl gidilir, nasıl çıkılır, "Sola dönülmez" işaretini görerek sola nasıl dalınır, patlamış mısır yenilerek ya da ayçiçeği çitleyerek seyredilen filmin içine nasıl edilir 

BÜTÜN bunları bilmek zorundasınız, bileceksiniz ki, kentte yaşayacaksınız... 
Bunun için bir kılavuz gerekmez mi 

İŞTE Oğuz Peker böyle bir kılavuz hazırlamış Kent Kullanma Kılavuzu. 
Kentte yaşayanlar ne yer, ne içer, ne yapar, ne eder, nasıl konuşur 
Kimdir bunlar 

MESELA futbol maçı var, takımların oyuncuları, hakem ve çalıştırıcılarından daha önemli kişiler spor yazarları veya futbol otoriteleridir. 
Kimdir bunlar 

OĞUZ Peker'den onları öğreneceksiniz, kentte yaşamanın bir şartı da budur 
"Bir buçuk saat süren bir futbol karşılaşmasının hakkında günlerce konuşmayı becerebilen bir CANLI türüdür, gazete ve televizyon ortamlarında yaşayabilen bu canlı türü, reyting ve tirajla beslenir. TV'lerdeki, spor tartışma programlarının en büyük toplumsal faydası bayan izleyicilerin TV başından kalkıp bulaşık, temizlik, çocuk bakımı gibi ev işlerine vakit ayırabilmelerine olanak sağlamasıdır. Spor yazarlarının arasında mutlaka olması gereken yapay tartışmalar ise Karagöz-Hacivat geleneğini güncel ortamlarda devam ettirme çabalarının güzel örneklerindendir." 

KENTTE yaşayanlara mutlaka spor yapmaları önerilir. Sporda kadın-erkek ayrımı yoktur. Oğuz Peker'in saptamasına göre "çanta kapmaca" sporu, en gelişmiş bir spor biçimidir 
"Kadın ve erkeklerin birlikte yaptıkları ender sporlardan biridir. Kadın sporcu omzunda çantası ile yürürken, gerekçeleri bilinmeyen bir af sonucu mahpustan çıkmış erkek sporcu tarafından çantası çekilerek kaçırılmak istenir. Kadın direnip çantayı bırakmazsa müsabakayı kazanır. Ödülü, çantasının içindeki paradır. Çantalı kadın sporcunun direnip ölmesi tamamen kendi sorunudur. Çünkü spor da yenmek de vardır yenilmek de... Bırak rakibin çantayı alıp gitsin Niye direniyorsun ki Yenilgiyi kabul etmek de bir erdemdir." 

KENTTE yaşayanların her gün gazete okudukları tahmin edilir, her gazetenin de köşe yazarları vardır. 
Kimlerdir bu köşe yazarları 
Oğuz Peker, onları -tabii bizi de- öyle güzel tarif etmiş ki 
"Kent insanının her konuda bilgi ve fikir sahibi olmaya ayıracak zamanı yoktur. Köşe yazarlığı, onların bu eksikliğini tamamlamak üzere oluşturulmuş bir meslek türüdür. Her kentli, bir futbol takımı tutar gibi, bir köşe yazarını tutar ve ondan okuduklarını etrafa yayarak kendisine bir imaj oluşturur. Tabii köşe yazarı dandik biriyse, taraftarı olan okuyucu da otomatikman dandik bir imaja sahip olur. Kentin çoğunluğunun, dandik kişilerden oluşmasının sebebi ise henüz anlaşılmamıştır." 

KENTTE yaşamak kolay mı, kent yaşamını, kentte kimlerin nasıl yaşadıklarını bilmemek olur mu 
O halde buyurun "Kent Kullanma Kılavuzu" emrinizde Parantez Yayınları . 
Neler yapılır, neler yapılmaz, kimler ne yapar, nasıl yapar 

HANİ kentlilerin, özellikle İstanbulluların çok sık kullandıkları bir deyim vardır biri dangalaklık yaptı mı, "Hop, hop, buradan başka İstanbul yok " derler, sanki İstanbullu olmak bir marifetmiş gibi, o bir zamanlarmış... 
Artık kentli olmanın kılavuzu bile var... 
"Kılavuzu karga olanın, burnu baldan eksik olmaz " diye bir deyim varsa da... 



</TEXT>
</DOC>
