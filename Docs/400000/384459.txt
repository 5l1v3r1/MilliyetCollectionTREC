<DOC>
<DOCNO> 384459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun37.html </URL>
<DATE> 2005/10/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bush, New York'luların gözünden iyice düştü 
</HEADLINE>
<TEXT>

     ABD'nin New York eyaleti genelinde yapılan bir kamuoyu araştırması, bu eyaletteki seçmenler arasında ABD Başkanı George W. Bush'a desteğin rekor oranda düştüğünü gösterdi. 
     Quinnipiac Üniversitesi tarafından gerçekleştirilen kamuoyu araştırmasına göre, Başkan Bush'un sergilediği performansı ve izlediği politikaları tasvip edenlerin oranı yüzde 29'a geriledi. 
     Bush'u politikalarını desteklemediklerini bildirenlerin oranı ise yüzde 67'ye yükseldi. Katılımcıların yüzde 4'ü görüş belirtmedi. 
     Quinnipiac Üniversitesi tarafından geçen Aralık ayında yapılan kamuoyu araştırmasında Bush'a seçmen desteği yüzde 39, geçen Ağustos ayında yapılan araştırmada ise yüzde 35 olarak belirlenmişti. 
     Marist isimli bir kuruluş tarafından geçen hafta yapılan bir başka kamuoyu araştırması, New York'luların Bush'a desteğinin yüzde 33 olduğunu ortaya koymuştu. 
     Azınlıkların yoğun olarak yaşadığı New York, liberal-demokrat bir kimlikle geleneksel olarak Demokrat Parti'ye daha yakın duruyor. 
     
</TEXT>
</DOC>
