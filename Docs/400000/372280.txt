<DOC>
<DOCNO> 372280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur37.html </URL>
<DATE> 2005/08/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mogan Gölü'nde binlerce balık kıyıya vurdu 
</HEADLINE>
<TEXT>

     Ankara'nın Gölbaşı İlçesi'ndeki Mogan Gölü'nün Haymana yolu kıyısında binlerce gümüş ve kadife balığı ölüsü kıyıya vurdu. Yaklaşık 1 kilometrelik sahildeki balık ölülerini görenler, bu katliamın nedeninin bir an önce belirlenmesini ve önlem alınmasını istedi. 
     Gölbaşı İlçe Tarım Müdürlüğü, Sağlık Grup Başkanlığı ve Belediye Sağlık İşleri Müdürlüğü yetkilileri, toplu balık ölümlerinin nedenini belirlemek için ayrı ayrı çalışma başlattı. 
     Gölbaşı Belediye Başkan Vekili Halil İbrahim Meral, Mogan Gölü kıyısına giderek balık ölülerini yerinde gördü. Başkan Vekili Meral, Belediye sağlık ekiplerinin su numunesi aldığını, incelemelerde bulunacaklarını belirtti. İlçe Tarım Müdürlüğü ve Sağlık Grup Başkanlığı yetkilileri de tahlil yapmak üzere su ve ölü balıklardan numune aldı. 
     Gölbaşı İlçesi Koruma, Geliştirme ve Turizm Derneği Başkanı Doğan Çağatay da konuyla ilgili bir açıklama yaptı. Çağatay, Göl ömrünü yavaş yavaş tamamlıyor. Bu olay, suda oksijenin azlığındandır. Bu sorunu sürekli anlatıyoruz, ama bizi dinleyen yetkili yok. Göle taze su girmesi için acil çalışmalara başlanmalıdır'' dedi. 
     Göl kıyısındaki lokanta ve çay bahçesi gibi işletmelerin sahipleri, bu yıl fazla yağmur yağmadığını, göl suyunun çekildiğini, ölümlere suyun yetersizliğinin neden olduğunu söyledi. İşletmeciler, çevreye koku yayan balık ölülerinin bir an önce toplanmasını istedi. 
     
     ARAŞTIRMA BAŞLADI 

     Mogan Gölü'nde meydana gelen toplu balık ölümlerinin nedenleri araştırılıyor. 
     Gölden numune alan Çevre ve Orman Bakanlığı ekiplerinin, yapılacak analizlerin ardından 1 hafta içinde sonuçları rapor halinde hazırlayacakları bildirildi. 
     Gölbaşı Belediye Başkan Vekili Halil İbrahim Meral, geçmiş yıllarda da gölde balık ölümleri meydana geldiğini, yapılan analizlerin ardından bunun sebebinin sudaki oksijen yetersizliği olduğunun anlaşıldığını söyledi. 
     Son yıllarda gölün oldukça kirlendiğini ifade eden Meral, "Göldeki su seviyesi kuraklık nedeniyle her geçen yıl biraz daha düşüyor. Bizce yakın bir yerden bu göle su takviyesi yapılmalı ve gölün dibi temizlenmeli. Aksi takdirde bu gölde hiç canlı kalmayacak" diye konuştu. Çevre ve Orman Bakanlığı'ndan gelen bir ekibin, bugün tekneyle göle açılarak değişik bölgelerden su numuneleri ve ölü balık aldığını ifade eden Meral, şöyle konuştu 
     "İl Çevre Müdürlüğü, Gölbaşı Çevre Referans Laboratuvarı ve Özel Çevre Koruma Kurulu'ndan gelen 5 kişilik ekip, tekneyle göle açılarak ölü balık ve su numuneleri aldı. Alınan bu numuneler, laboratuvarlarda analiz edilecek." 
     
     RAPOR, 1 HAFTA İÇİNDE AÇIKLANACAK 

     Balıkların ölüm nedenlerinin henüz belli olmadığını vurgulayan Meral, Çevre ve Orman Bakanlığı'ndan gelen ekibin hazırlayacağı raporun 1 hafta içinde tamamlanacağını bildirdi. 
     Gölbaşı İlçesi Koruma Geliştirme ve Turizm Derneği GÖLDER Başkanı Doğan Çağatay da ilk defa bu boyutta toplu balık ölümlerinin olduğunu, önlem alınmadığı takdirde göldeki kuşların da yok olacağını öne sürdü. 
     Ölü balıklar nedeniyle göl çevresinde pis kokular oluştuğunu belirten Çağatay, "Bu ölümlerin en büyük nedeni sudaki oksijensizliktir. Yetkililer bir an önce bu gölü temizlemelidir" diye konuştu. 
     Öte yandan, göl çevresindeki restoran sahipleri, çevreye pis koku yayan ölü balıkları, kendi imkanlarıyla temizlemeye çalışıyor. 
     
</TEXT>
</DOC>
