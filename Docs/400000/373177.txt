<DOC>
<DOCNO> 373177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur24.html </URL>
<DATE> 2005/08/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ehliyetini kaybetmesi hayatını kararttı 
</HEADLINE>
<TEXT>

     Mustafa ERCAN MERSİN, DHA 

MERSİN’de yaşayan 39 yaşındaki bir çocuk babası Ahmet Edip Ünalcı’nın 1994’te ehliyetini kaybetmesi, kendisine pahalıya patladı. Ehliyeti bulan kişinin, Denizli’de adına şirket kurup borçlanması, karşılıksız çek vermesi nedeniyle hakkında değişik mahkemelerde 50 dava açılan Ahmet Edip Ünalcı, 5 ay 20 gün hapis de yattı. 
     Yusuf Kılınç Mahallesi 83027 sokak 25 numaralı evde oturan Ahmet Edip Ünalcı, 11 yıl önce ehliyetini kaybetti. Ünalcı, Trafik Şube Müdürlüğü’nden yenisini çıkartırken, ehliyeti ele geçiren kişi onun adıyla Denizli’de Ünalcı Medikal Reklamcılık, Metal Nakliye ve Kimyevi Maddeler Şirketi’ni kurdu. TEDAŞ’a taşeron hizmet veren bir şirkette çalışırken, işten çıkarılan Ünalcı, kendi adıyla şirket kurulduğunu, geçen yıl hamile eşi ve kendisi için Yeşil Kart işlemi yaptırırken öğrendi. Bu amaçla verilen bir evrakı Mersin Defterdarlığı’na imzalatmaya gittiğinde kendisine şirket sahibi olduğu bildirilen Ünalcı şaşırdı. Cumhuriyet Savcılığı’na başvuran Ünalcı, şirketi bulunmadığını belirtip, kendi adını kullanarak şirket açan kişilerin yakalanarak cezalandırılmasını istedi. Savcılık başvurusu sonrası kendisi ve eşi için Yeşil Kart alan Ünalcı’nın hamile eşi 25 yaşındaki Zeynep, 7 ay önce kız çocuk dünyaya getirdi. 
     Kızlarına Sudenur Ayşe ismini veren Ünalcı ailesinin mutluluğuna, şirketi kuran kişilerin piyasaya veya çeşitli bankalara verdikleri çekler, senetlerle yaptıkları borçlanmalar sonucu açılan davalar nedeniyle gölge düştü. Bu borçlar yüzünden Ahmet Edip Ünalcı hakkında, İstanbul Kadıköy, Şişli, Karaman, Nazilli ve Denizli’de 50 ayrı dava açıldı. Bunlardan haberi olmayan Ünalcı’nın duruşmalara katılmaması, mal beyanında da bulunmaması nedeniyle hakkında gıyabi tutuklama kararı çıkarıldı. Ünalcı, Karşılıksız çek vermek ve dolandırıcılık’ suçlarından hakkındaki gıyabi tutuklama kararı vicahiye çevrilerek, bir yıl önce Mersin’in Erdemli İlçesi’ndeki Kapalı Cezaevi’ne konuldu. 
     İstanbul Fatih Nüfus Müdürlüğü’nden alındığı belirlenen kimlikteki fotoğrafın kendisine ait olmaması, çeklerdeki imzaların birbirini tutmaması ve banka kayıtlarındaki anne kızlık soyadının farklı olması nedeniyle hakkındaki 50 davanın 20’sinden beraat eden Ünalcı, 5 ay 20 gün hapis kaldıktan sonra tahliye edildi. Diğer davalar için hukuk mücadelesini sürdüren Ünalcı, Ehliyetimi kaybetmem bana pahalıya patladı, hayatım karardı. Adım dolandırıcıya çıktı. İş için gittiğim yerlerde de, bu yüzden iş vermiyorlar. Ne yapacağımı şaşırdım. Benim kimliği kullananların da yakalanıp, cezalandırılmasını istiyorum'' dedi. 
     
</TEXT>
</DOC>
