<DOC>
<DOCNO> 356103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo08.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK, küfüre savaş açtı 
</HEADLINE>
<TEXT>


ULAŞ SAĞ - DHA 


MHK Başkanı Ufuk Özerten, Asbaşkan Oğuz Sarvan ile İzmir'de yaptığı basın toplantısında, hakemler üzerindeki baskıların azaltılması, küfürün önüne geçilmesi için çalıştıklarını açıkladı. Özerten, "Zaten baskı altındaki hakemlerimizin algıları, maç sırasında seyircilerin ettiği küfürlerle zedeleniyor. Hakem, hakim ve hekim. Üçünün de görevi analiz. Ancak aralarında küfür yiyen sadece hakemler. Bir doktor ameliyat masasında işini yaparken küfür işitirse ne kadar faydalı olabilir " dedi. 
Küfüre karşı hukuki mücadelenin artacağını vurgulayan Ufuk Özerten, "Bu konuda çıkan yasalar buna dur diyecek. 29 Temmuz - 4 Ağustos'ta Bolu - Abant'taki seminere Süper Lig'de takımı bulunan illerin valileri, emniyet müdürü, başkanlar, hatta takım kaptanlarını davet edeceğiz. Burada hakemler dinleyici olmaktan çıkıp kendilerini ifade edecekler. UEFA Asbaşkanı Şenes Erzik'le birlikte UEFA Hakem Kurulu Başkanı Walter Roth Bolu'ya gelecek" diye konuştu. 

Yeni düzenleme 
Özerten, hakemlerin klasman düzenlemelerinde bir takım değişiklikler olduğunu ve bu nedenle birçok hakemin klasman düştüğünün altını çizerken, "Klasman düşenler bunu mesele haline getirmesin. Hakem başına düşen maç sayısının az olmasından kaynaklanan bir düzenlemeye gidiyoruz. Gelecek sene de klasmana göre maç vereceğiz. İkinci Lig A Kategorisi maçını o klasmanın hakemi yönetemez diye Süper Lig hakemi atamayacağız" dedi. 


</TEXT>
</DOC>
