<DOC>
<DOCNO> 372677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo30.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Gecenin yıldızı Serhat Akın 

Şampiyonlar Ligi'nde 3. ön eleme turu rövanş maçları dün yapılırken, Devler Ligi vizesi alan takımlar da belli oldu. Slavia Prag'ı 2-1 yenen Anderlecht, deplasmanda da rakibini 2-0 devirirken, Serhat Akın geceye damgasını vurdu. Milli oyuncumuz, 72'de perdeyi açarken, Mbo Mpenza'nın 84'te attığı golün de asistini yaptı. Trabzon'u eleyen Anorthosis, 2-1'in rövanşında İskoçya'da G.Rangers'a 2-0 boyun eğerek hedefine ulaşamadı. Diğer sonuçlar ve tur atlayanlar şöyle Debrecen - Manchester Utd 0-3 3-0 , Brugge-Valerenga 4-3 pen 0-1 , Ajax-Brondby 3-1 2-2 , Werder Bremen-Basel 3-0 1-2 , Inter-S.Donetsk 1-1 0-2 , Villlarreal-Everton 2-1 1-2 . 

Arif kararsız 

Galatasaray'dan ayrıldıktan sonra boşta kalan Arif Erdem, Dubai'den teklifler aldığını açıkladı. Emektar futbolcu, "Eğer yurt dışına gitmezsem futbolu bırakmayı düşünüyorum" diye konuştu. 

Effa tamam 

Malatyaspor, Kamerunlu Effa ile 3 yıllık sözleşme imzaladı. Geçtiğimiz sezon Ankaragücü'nde forma giyen golcü futbolcu, "Sakatlığım tamamen geçti" dedi. 

Batista korkuttu 

Konyasporlu Batista trafik kazası geçirdi. Brezilyalı oyuncu, 34 DJ 0691 plakalı otomobiliyle İstanbul yolu Teknik Lise kavşağından geçerken kamyonetle çarpıştı. Yıldız futbolcu kazayı yara almadan atlattı. 

Tenis heyecanı 

TÜRKİYE Büyükler Tenis Birinciliği müsabakaları dün İstanbul'da başladı. Tarabya'daki Tenis Eskrim Dağcılık TED Kulübü Kortları'nda gerçekleştirilen birincilikte, erkeklerde 32, bayanlarda ise 29 sporcu mücadele ediyor. Müsabakalar 28 Ağustos Pazar günü yapılacak finallerle sona erecek. 

Okçuların zaferi 

GENÇ Erkekler Okçuluk Milli Takımı, Makaralı Yaylar Kategorisi'nde Avrupa üçüncüsü oldu. 31 ülkeden 378 sporcunun katıldığı şampiyonada ekibimiz 249 puanla gençlerde Türkiye rekorunu da kırdı. 

Sultanlar gitti 

24. Avrupa Şampiyonası Finalleri hazırlıklarını sürdüren A Milli Bayan Voleybol Takımı, özel bir tunuvaya katılmak için İtalya'ya gitti. Milliler ilk maçında bugün 17.30'da Rusya ile karşılaşacak. 

Uysal vefat etti 

AKDENİZ Oyunları Şampiyonu milli güreşçi Bayram Uysal, bir süredir tedavi gördüğü Pamukkale Üniversitesi Tıp Fakültesi Hastanesi'nde hayatını kaybetti. 71 yaşında ölen Uysal, 1959 Akdeniz Oyunları'nda 57 kiloda altın madalya kazanmıştı. 

Felipe Massa Ferrari testinde 

FERRARİ'DE Rubens Barrichello'nun yerine yeni sezonda ikinci pilot olarak yarışacak Sauber'in genç yıldızı Felipe Massa, kırmızı otomobilin koltuğuna Monza'da oturdu. İtalya Grand Prix'si öncesi iki gün süreyle F2005'i test edecek olan Massa, mümkün olduğu kadar araca alışmaya çalıştığını söyledi. 


</TEXT>
</DOC>
