<DOC>
<DOCNO> 385644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/gun03.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu ödül benim için yeniden buluşma' 
</HEADLINE>
<TEXT>


Can Yayınları Türk edebiyatı editörü, yazar Faruk Duman, "Keder Atlısı" isimli kitabı ile Milliyet Haldun Taner Öykü Ödülü'ne değer görüldü 

Sema Aslan 

2004 Milliyet Haldun Taner Öykü Ödülü, Hürriyet gazetesi yazarı, eleştirmen Doğan Hızlan, Milliyet Sanat ve Radikal Ekler Yönetmeni Tuğrul Eryılmaz, eleştirmen Füsun Akatlı, yazar Ferit Edgü, yazar Selim İleri, yazar Ahmet Oktay, Prof. Dr. Şara Sayın, Prof. Dr. Tahsin Yücel ve Haldun Taner'in eşi Demet Taner'den oluşan seçici kurulun kararıyla Faruk Duman'ın "Keder Atlısı" isimli kitabına verildi. Faruk Duman, ödülünü 15 Ekim'de saat 18.00'de, 24. TÜYAP İstanbul Kitap Fuarı'nda düzenlenecek bir törenle alacak. Duman ile ödülü ve "Keder Atlısı"nı konuştuk. 

Haldun Taner Öykü Ödülü'ne "Keder Atlısı" isimli kitabınızla katıldınız. Kitabın içinde bu adla geçen bir öykü yok. 
"Keder Atlısı"nı 2004'te yayımlamıştım dördüncü öykü kitabım. Kitabın adı, öykülerin genel havasını yansıttığı için "Keder Atlısı" oldu. Kasvetli ev içlerini, üzüntülü insanları seviyorum ama onun altında bana özgü olduğunu tahmin ettiğim bir mizah da var az çok onu gözlemlemeye çalışıyorum. Dilimize ve halk hik yelerine özgü bazı temaları, sözcükleri ve göstergeleri de öykülerimde modernize etmeyi seviyorum. 

Daha önceden aldığınız çeşitli öykü ödülleri var. Bunlar içinde Haldun Taner Öykü Ödülü'nü nereye koyuyorsunuz 
Öykü yazmaya başladığımda çok etkilendiğim iki yazar oldu Haldun Taner ve Ferit Edgü. Onlardan bireyin ruhunu anlatmayı ve iç dünyalarda gezinebilmeyi öğrenmiştim. Sait Faik ve Orhan Kemal'i dışarıda bırakıyorum, çünkü onlarla tanışmam, öykü yazmaya başlamamdan önceki döneme rastlıyor. Öykülerimi yazıp yayımlamaya başlamam, lise çağlarıma denk gelir. Bu anlamda Haldun Taner Öykü Ödülü benim için yeniden bir buluşma oldu. 

Siz 'oyun'dan uzak duruyorsunuz. 
Yazı, yazarın organizmasıyla bütün bence. Sonuçta kurmaca metinlerle uğraşıyoruz ve bizden olmayan, farklı dünyaları gözleyip yazıyoruz ama metinlerin içine sinen hava bizim duygumuzdur. O yüzden de her yazar, metinlerine ruhunu yansıtır. Üslup dediğimiz de budur. Ben, edebiyatın oyun olduğunu söyleyenlere de katılmıyorum. Edebiyat gerçek olduğu kadar oyun. Oyun fikri ağır bastığında yalınlık ve samimiyet de biraz kaybolur sanki. Yazarın bir sorunu olmalı asıl önemli nokta bu bence. 

Aynı zamanda Can Yayınları'nda Türk edebiyatı alanında editörlük yapıyorsunuz. Bu sizi besliyor mu 
Hem bir yayınevinin içerisinde bulunmak hem de bir kitaplığın yaratılmasına katkıda bulunmak elbette önemli. Fakat buradaki dosyaları okumak ve onları değerlendirmek, beni öykü yazarken pek beslemiyor hatta biraz yoruyor. Evdeki çalışmalarımdan besleniyor buradaki çalışmalarım daha çok. Biriktirdiğim enerjiyi burada kullanıyorum. 

"Piri" adında bir romanınız var. Öyküyle mi devam edeceksiniz, yoksa başka romanlar da gelecek mi 
Hep roman yazacağım veya öyküde devam edeceğim gibi net bir şey söyleyemem. Elinizdeki fikir neye uygunsa o şekle dönüşüyor. Öyküyü de, romanı da sürdüreceğim. 

Faruk Duman kimdir 

Faruk Duman, 1974 Ardahan doğumlu. Ankara Dil ve Tarih-Coğrafya Fakültesi Kütüphanecilik Bölümü'nden mezun oldu. "Seslerde Başka Sesler" isimli ilk öykü kitabıyla 1998 Orhan Kemal Ödülleri Öykü Ödülü dalında ikincilik alan Duman, ikinci kitabı "Av Dönüşleri" ile 2000 Sait Faik Öykü Ödülü'ne değer görüldü. Halen Can Yayınları'nda editörlük görevini sürdüren Duman'ın ödüllü kitaplarının yanı sıra "Nar Kitabı" adlı bir öykü kitabı ve "Piri" adında bir de romanı bulunuyor. 


</TEXT>
</DOC>
