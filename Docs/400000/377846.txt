<DOC>
<DOCNO> 377846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur08.html </URL>
<DATE> 2005/09/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sokakta çifte cinayet 
</HEADLINE>
<TEXT>

     İsmail AKDUMAN DHA 

      SAMSUN’da eski hükümlü 44 yaşındaki Abdülfettah Sağlamer ile arkadaşı 56 yaşındaki Uğur Koçoğlu, dün gece Pazar Mahallesi'nde Koçoğlu'na ait Tekel büfesinin önünde otururken kurşun yağmuruna tutularak öldürüldü. Sağlamer’in cinayete azmettirmek suçundan mahkum olduğu, Şartla Salıverme Yasası'ndan yararlanıp 6 ay önce tahliye edildiği belirtildi. 
     Samsun’un Pazar Mahallesi Necipbey Caddesi’ndeki silahlı saldırı dün gece saat 23.30 sıralarında meydana geldi. Evli ve 1 çocuk babası Abdülfettah Sağlamer, Tekel büfesi sahibi olan arkadaşı 3 çocuk babası Uğur Koçoğlu’nu ziyarete gitti. 
     Büfenin önündeki kaldırımda sandalyeye oturup sohbet eden iki arkadaş, kimlikleri henüz belirlenemeyen 2 kişi tarafından kurşun yağmuruna tutuldu. Çapraz ateşe alınan Sağlamer'e 4, Koçoğlu'na 3 kurşun isabet etti. Başlarına ve göğüs bölgesine isabet eden kurşunlarla ağır yaralanan Sağlamer ve Koçoğlu, kaldırıldıkları Samsun Devlet Hastanesi’nde tüm müdahalelere karşın kurtarılamadı. 
     Polis tarafından olay yerinde yapılan incelemede, 9'u 9 mm, 7'si 7.65 mm çapında toplam 16 mermi kovanı bulundu. Polis çifte cinayetle ilgili geniş çaplı soruşturma başlattı. 
     Abdülfettah Sağlamer’in cinayete azmettirmek suçundan 1999 yılında ömür boyu hapis cezasına mahkum edildiği, Şartla Salıverme Yasası'ndan yararlanarak 6 ay önce cezaevinden çıktığı belirtildi. 
     
</TEXT>
</DOC>
