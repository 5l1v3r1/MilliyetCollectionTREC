<DOC>
<DOCNO> 391990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy12.html </URL>
<DATE> 2005/11/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan Bugün iki bayramı bir arada yaşıyoruz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, 3 Kasım’ın, Türk siyasi tarihinin önemli kavşak noktalarından biri olduğunu ve ileride bu tarihin, milletin iktidara geldiği gün olarak hatırlanacağını söyledi. 
     AK Parti İstanbul İl Başkanlığı’nca düzenlenen AK Parti’nin iktidara gelişinin 3. yıldönümü ve bayramlaşma töreni, Türker İnanoğlu Maslak Showcenter’de gerçekleştirildi. 
     Törene, Devlet Bakanı ve Başbakan Yardımcısı Mehmet Ali Şahin, Devlet Bakanı Nimet Çubukçu, Ulaştırma Bakanı Binali Yıldırım ve AK Parti Genel Başkan Yardımcısı Hayati Yazıcı’nın yanı sıra çok sayıda partili katıldı. 
     Türk Halk Müziği konseri ve folklor gösterisiyle başlayan törende konuşma yapmak üzere kürsüye gelen Başbakan Erdoğan’a, partililer tarafından "Başbakanın kralı Kasımpaşalı" ve "Beyoğlu seninle gurur duyuyor" şeklinde tezahüratlar yapıldı. 
     Salonda bulunanların şahsında herkesin bayramını bir kez daha tebrik ettiğini dile getiren Erdoğan, bugünün, çocuk ve yaşlıların hatırlandığı, hasretle kucaklaşıldığı, şefkat ve dostluk günü olduğunu söyledi. 
     "Elbette her günümüz bayram günü olsun. Dostluğumuzun, kardeşliğimizin ebedi olmasını diliyorum" diyen Erdoğan, "Yokluğunu acıyla hissettiğimiz şehitlerimizi anmak istiyoruz. Şehitlerimizin yokluğunu bugün her zamankinden daha ziyade hissediyoruz. Eğer bugün bu bayramı birlik ve beraberlik içinde yaşayabiliyorsak, bunu onlara borçluyuz" diye konuştu. 
     Erdoğan, iktidara geldiklerinden bu yana milletvekillerinden ve parti teşkilatından vefat edenleri de rahmetle andıklarını dile getirerek, onların büyük çabalarıyla bugünlere gelindiğini ifade etti. 
     "Hamdolsun ki bugün iki bayramı bir arada yaşıyoruz" diyen Başbakan Erdoğan, bugünün aynı zamanda milletin AK Parti’ye Türkiye’yi yönetme sorumluluğunu verdiği 3 Kasım seçimlerinin de 3. yılı olduğunu hatırlattı. 
     Bugün büyük bir mutluluk, büyük bir huzurla burada olduklarını kaydeden Erdoğan, şöyle konuştu 
     "3 Kasım, siyasi tarihimizin önemli kavşak noktalarından biridir. 
     İleride bu tarih, partimizin iktidara geldiği değil, milletimizin iktidara geldiği gün olarak hatırlanacak. Milletin sesinden, yüreğinden doğmuştur AK Parti... Onun için bugün çok önemlidir. Ne mutlu bizlere ki bugün yüzümüzün akıyla 3 Kasım’ı kutluyoruz." 
     
     DEĞİŞİM İRADESİ 
     Başbakan Erdoğan, 3 Kasım’ın, millet iradesinin Anadolu’yu tekrar aydınlattığı bir gün, sessiz bir devrim olduğunu dile getirerek, bunu yalnız kendilerinin değil bütün Batı dünyasının söylediğini kaydetti. 
     Ekonomik çöküntü ve siyasi iflası aynı anda yaşayan bir ülkede milletin sandıkta verdiği kararla değişim iradesini ortaya koyduğunu anlatan Erdoğan, "Allah’a şükürler olsun ki Türkiye bugün 3 yıl öncesinin o karanlık manzarasından çok uzaklaşmıştır" dedi. 
     Erdoğan, uluslararası kredi kuruluşlarının Türkiye’nin güvenilir bir ülke haline geldiğini vurguladığını, ayrıca geçen 3 yılda 42 yıllık bir hayalin gerçek olduğunu, AB’ye katılım sürecinin başladığını ve her anlamda çağın gerektirdiği yeniliklerin gerçekleştirildiğini anlattı. 
     "Bu süreç, bütün dünyanın dikkatini Türkiye’ye odaklayan şaşırtıcı bir ilerleme sürecidir" diyen Erdoğan, Türkiye’nin artık yeni ufuklara doğru tam bir özgüvenle yürüdüğünü söyledi. 
     Erdoğan, Asya’dan Avrupa’ya, Afrika’ya yabancı yatırımcıların da artık Türkiye’ye gelmeye başladığını dile getirerek, Türkiye’nin aynı zamanda bölgesinde ve küresel anlamda barışın teminatı olan önemli bir aktör haline geldiğini vurguladı. 
     
</TEXT>
</DOC>
