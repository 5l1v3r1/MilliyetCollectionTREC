<DOC>
<DOCNO> 385260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko04.html </URL>
<DATE> 2005/10/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
THY İnsanlarımız uçağa çok binsin, bilet fiyatı düşecek... 
</HEADLINE>
<TEXT>

     Türk Hava Yolları THY Genel Müdür Yardımcısı Halil Tokel, ne kadar çok uçağı tercih eden kişi olursa bilet fiyatlarını da o oranda düşüreceklerini belirtti. 
     Tokel, AA muhabirine yaptığı açıklamada, yeni yönetimle birlikte THY'de bir anlayış değişikliğinin yaşandığını, bu anlayışın en belirgin özelliğinin ise hizmetlerini, hantal yapıdan kurtulup daha etkin bir şekilde vermek olduğunu belirtti. 
     Bu amaçla THY'de bugüne kadar yaşanmamış çok önemli ilkleri başarmak için harekete geçtiklerini anlatan Tokel, ''Amacımız tasarrufa giderek büyük oranda verimlilik artışı sağlamak. Örneğin Bitlis ve Elazığ gibi yolcu azlığı nedeniyle büyük uçakları dolduramayan illere artık küçük uçaklarla sefer yapacağız. İç hatlarda daha etkin hizmet yapabilmek için 50-60 yolcu kapasiteli küçük uçaklar satın alıyoruz'' dedi. 
     Son olarak Ramazan ayı nedeniyle fiyatlarda bazı düzenlemeler yaptıklarını anlatan Tokel, ''Örneğin Konya-İstanbul yolcu biletini 69 YTL'ye düşürdük. Bunu biz A ya da B şirketi fiyatta indirime gitti diye yapmadık. Ramazan'da belki yolcu sayısı azalacaktı, insanlar uçağa az binecekti. Buna önlem olarak Ramazan'da genel olarak bilet fiyatlarında indirime gittik. Prensip olan, kesinlikle halkımıza bizim verebileceğimiz en ucuz bileti vereceğiz. Vatandaşlarımıza çağrıda bulunmak istiyorum. İnsanlarımız uçağa çok binsin, bilet fiyatı düşecek. Şartların elverdiği ölçüde aynı fiyat uygulamasına devam etmek isteriz. Uçağı doldurduktan sonra yüzde 70 ile yüzde 100'lük doluluk oranı arasındaki farkı, halkımıza veririz, bunu mutlaka yansıtırız.'' ABD'de hava yolu şirketlerinin büyük bölümünün yüksek maliyetler nedeniyle iflasın eşiğine geldiğini vurgulayan Tokel, ''Bir şirket verimli çalışıyor ve dolu uçuyorsa kar eder. Bunu da bilet fiyatlarına yansıtır. Dünyada petrol fiyatlarının artması hava yolu şirketlerini büyük oranda etkiledi. Bu olumsuzluğu aşmanın yollarını arıyoruz. Türkiye'de ne kadar çok uçağa binilirse bizim fiyat konusunda yapacağımız indirim o kadar fazla olur'' diye konuştu. 
     
</TEXT>
</DOC>
