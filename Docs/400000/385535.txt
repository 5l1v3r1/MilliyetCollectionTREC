<DOC>
<DOCNO> 385535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo11.html </URL>
<DATE> 2005/10/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belçika'da forma giyen Sezer Öztürk En ciddi teklif G.Saray'dan geldi 
</HEADLINE>
<TEXT>

     Mehmet Özdemir bildiriyor 

Belçika Birinci Futbol Ligi takımlarından GB Anvers'de oynayan Türk futbolcu Sezer Öztürk, hedefinin Türkiye A Milli Futbol Takımı'na girmek olduğunu söyledi. 
     A2 Milli Takımı Yardımcı Antrenörü Metin Tekin ile sürekli haberleştiklerini kaydeden Öztürk, Belçika'da bir süre daha oynadıktan sonra daha Türkiye'de iyi bir takıma transfer olmak istediğini belirtti. 
     Öztürk, Türkiye'den, aralarında Beşiktaş, Galatasaray ve Vestel Manisaspor'un da bulunduğu yaklaşık 8 takımdan teklif aldığını ifade ederek, ''Transferimle ilgili eski Alman milli futbolcu ve menajerim olan Bernd Kucllman ile görüştüler. En ciddi teklif Galatasaray'dan gelmişti ancak bence Türkiye'de oynamak için henüz erken'' diye konuştu. 
     Transferlerle ilgili olarak anne ve babasının sözünü dinlediğini belirten Öztürk, şunları söyledi 
     ''Onlar da Türkiye için henüz erken olduğunu düşündüler. Önce Avrupa'da kendimi kanıtlamak istiyorum. Türk kulüplerinin yanı sıra PSV Eindhoven'dan da teklif geldi. Ama genç olduğum için bu takımda yüzde 100 oynama şansım az. Bu nedenle şimdilik kabul etmedim. Eski kulübüm Bayer Leverkusen de dönmemi istiyor.'' 
     
     ''TÜRK'ÜN İSMİNİ DUYURMAK PARADAN DAHA ÖNEMLİ'' 

     Eski kulübünde oynaması durumunda şu ankinden 4 kat fazla para kazanabileceğine dikkati çeken genç futbolcu, henüz çok genç olduğunu ifade ederek, ''Para hayatımda o kadar önemli değil. Bir Türk futbolcu olarak Avrupa'da Türk'ün adını duyurmak daha önemli'' dedi. 
     UEFA Kupası'nda, rövanş maçında Marsilya ile 0-0 berabere kaldıklarını hatırlatan Öztürk, penaltılarla elendiklerini ancak bu maçtaki performansından hem kulübünün hem de kendisinin son derece memnun kaldığını belirtti. 
     Bu kulüpteki hedefinin tecrübe kazanmak olduğunu ve sezon ortasında kulüp değiştirebileceğini kaydeden Öztürk, şöyle devam etti 
     ''Daha önce de dediğim gibi Belçika'da futbol oynamak çok zor. Serhat Akın çok iyi bir futbolcu. Sanıyorum oda benim çektiğim sıkıntıları çekiyor. Hem Türk hem de kaliteli bir futbolcu olarak, Belçikalılardan üstün futbol oynamamız antrenörlerimiz tarafından yeterince iyi değerlendirilmiyor. Öncelik bize verilmiyor.'' 
     
     ''METİN TEKİN ÇOK BÜYÜK EMEĞİ VAR'' 

     Daha önce de Alman Genç ve Ümit Milli takımlarından teklif aldığını ancak Türk Milli Takımı'nda oynamaya karar verdiğini açıklayan Öztürk, ''Metin Tekin, Avrupa'da bulunan yaklaşık 3 bin üst düzey Türk futbolcuyu izliyor. Onun bizde çok büyük emeği var. Türk futbolcularla çok ilgileniyor ve bize çok destek oluyor. Kendisine çok minnettarız'' diye konuştu. 

     
</TEXT>
</DOC>
