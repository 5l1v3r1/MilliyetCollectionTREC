<DOC>
<DOCNO> 382570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko34.html </URL>
<DATE> 2005/09/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İMKB Başkanı Mortgage ile bütün kayıtdışılık ortadan kalkmaz 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, Mortgage sistemine ilişkin olarak, ''Bir kanun veya bir düzenleme yapılırsa hemen ertesi gün her şey ucuzlayacak, bütün kayıt dışılık ortadan kalkacak diye beklersek o zaman yanılırız'' dedi. 
     Stratejik Teknik Ekonomik Araştırmalar Merkezi STEAM tarafından düzenlenen 4. Sermaye Piyasaları Arenası'nın açılışında konuşan Birsen, Türkiye'nin 15-20 yıllık perspektifine bakıldığında ilk 10 yılın oldukça mütevazı geçtiğini, son 5-7 yıl içinde hareketlilik gözlemlendiğini söyledi. 
     Birsen, İMKB'nin derinliğinin iyi bir seyrinin olduğunu, bunun yabancı yatırımcılar tarafından da görüldüğünü belirterek, ''Bunu görüp kanaat getirmeseler yılbaşından bu tarafa 2.4 milyar dolarlık net yatırım yapmazlardı. Çünkü bunlar dünyanın her yerinde yatırım yapabilen, her türlü bilgiye sahip kurumlar. Böyle bakıldığı takdirde, borsamızın iyi çalıştığının ve piyasanın zenginliği itibariyle herhangi bir güvensizlik hissetmediklerinin kanıtı. Bu bakımdan da kendimize güvenmemiz gerekiyor'' diye konuştu. 
     
     MORTGAGE SİSTEMİ 
     Mortgage sistemine ilişkin görüşlerini de dile getiren Osman Birsen, bugüne kadar Türkiye'de iyi bir finansman modeli olmadığını, çünkü buna ekonominin izin vermediğini söyledi. 
     Birsen, şu görüşleri dile getirdi 
     ''20-30 yıllık borç verecek fonları bulmak şu anda mümkün değildir. İnşallah ileride mümkün olursa o zaman sistemin etkinliği ve piyasaya olan etkisi genişleyecek. Özellikle kayıt dışılığın önlenmesi ve daha kaliteli üretim yapılması açısından fevkalade olumlu katkıları olacaktır. Bunu da zamana yayılı olarak göreceğiz. 
     Bir kanun veya bir düzenleme yapılırsa hemen ertesi gün her şey ucuzlayacak, bütün kayıt dışılık ortadan kalkacak, diye beklersek o zaman yanılırız ve aksine kötü sonuçlar doğurur. Ne olur Fiyatlar artar. O zaman demek ki bazı konuları abartmadan değerlendirmek lazım. Gerçekten hükümetin bunu bir yasa haline getirmesi, bir şekilde önümüzdeki dönemde uzun vadede sermaye piyasasının yanında çok ciddi bir gayrimenkul finansman piyasası oluşmasına imkan verir.'' İMKB'nin bu sistemin ikincil piyasasını çalıştırmak açısından altyapı eksikliğinin bulunmadığına işaret eden Birsen, şunları kaydetti 
     ''Ama katılımcılar açısından eksikliğimiz olabilir. Tahvil ve Bono Piyasası'nda son zamanlarda likidite çok arttı. Günlük ortalama 7 milyar dolarlık işlem hacmi var. Bunun anlamı Avrupa'nın 4. piyasasını işletiyoruz. Bütün bunları gözönüne aldığımızda bu vade yapısı ikincil piyasaların oluşumu açısından engel teşkil eder.'' 
     
     ''MORTGAGE KAYIT DIŞILIĞI ÖNLEYECEK'' 
     Türkiye Sermaye Piyasası Aracı Kuruluşları Birliği Başkanı Müslüm Demirbilek de, AB'ye üyelik süreci kapsamında, Alman sermaye piyasası ile Türk sermaye piyasasının eş ülke projesiyle karşılaştırmasının yapılacağını bildirerek, böylece mevzuatların gözden geçirileceğini söyledi. 
     Günümüzde dünyadaki genel eğilimin yabancı sermayenin teşvik edilmesi olduğunu kaydeden Demirbilek, önümüzdeki dönemde özelleştirmeler başta olmak üzere Türkiye'ye yabancı girişinin artacağının öngörüldüğünü dile getirdi. 
     Demirbilek, mali piyasaların olmazsa olmaz koşulunun ekonominin kayıt içine alınması olduğunu vurgulayarak, Mortgage sisteminin hayata geçmesinin kayıt dışılığın önlenmesine büyük ölçüde katkı sağlayacağını kaydetti. 
     
</TEXT>
</DOC>
