<DOC>
<DOCNO> 385318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur14.html </URL>
<DATE> 2005/10/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bursa'dan yetkililere çağrı Tavuk Pazarı'nı da inceleyin 
</HEADLINE>
<TEXT>

     Bursa Güvercinseverler Derneği Başkanı Özcan Taşcı, Balıkesir'in Manyas İlçesi'ne bağlı Kızıksa Beldesi'nde kamuoyunda ''kuş gribi'' adıyla bilinen tavuk vebası hastalığına rastlanması üzerine endişeye kapıldıklarını belirterek, Bursa Güvercin ve Tavuk Pazarı'nın denetlenmesini istedi. 
     Taşcı, hastalığın Bursa'ya çok yakın bir il olan Balıkesir'de görüldüğüne dikkat çekerek, kanatlı hayvanların yoğun olduğu yerlerde ek tedbirler alınması gerektiğini söyledi. 
     Hastalığın insanlara bulaşma olasılığının, endişelerini artırdığını vurgulayan Taşcı, şunları kaydetti 
     ''İnsanlara bulaşması halinde toplu ölümlere yol açabilecek bu hastalığın ihbarı kanunen mecburidir. Biz de hayatını kuşlara adayan insanlar olarak verilecek her göreve hazırız. Bölge pazarı olarak kullanılan Bursa Güvercin ve Tavuk Pazarı'nın acilen gözden geçirilmesi için, yetkilileri göreve davet ediyoruz. Bu pazarda Marmara, Ege, Batı Anadolu ve Güneydoğu'dan, hatta Avrupa'dan bile kanatlı hayvan getirilerek satılıyor. Uzun yıllardan beri kurulan ve yaklaşık 3 bin kanatlı hayvanın bulunduğu pazarın kesinlikle denetlenmesi gerekiyor. Bu pazarın potansiyel tehlike veya tehdit olmasından korkuyoruz.'' 
     
</TEXT>
</DOC>
