<DOC>
<DOCNO> 353269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy06.html </URL>
<DATE> 2005/06/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Züccaciyeye göre başka Füsun Erdiller de var... 
</HEADLINE>
<TEXT>

     Eski Deniz Kuvvetleri Komutanı Oramiral İlhami Erdil’in eşi Füsun Erdil’in, askeriyeyi zarara uğrattığı iddia edilen vazo faturasının altında imzası bulunan Züccaciyeci Yılmaz Çelik, alışverişlerle ilgili olarak Oramiral Salim Dervişoğlu’ndan bu yana tüm komutan eşlerini suçladı. Çelik’in anlatımına göre, komutan eşleri, istedikleri yerden alışverişleri yapıyor, para Çelik’ten çıkıyor, Çelik daha sonra üzerine bir miktar kar payı ekleyip, DKK’dan tahsil ediyordu. 
     Deniz Kuvvetleri Komutanlığı Askeri Mahkemesi’nde eski Deniz Kuvvetleri Komutanı Oramiral İlhami Erdil’in eşi Füsun Erdil’le birlikte yargılanan Bilsan Billuriye Firması’nın sahibi Yılmaz Çelik’in, hazırlık ifadesi dikkat çekti. Çelik’in, hazırlık ifadesinde, Oramiral Salim Dervişoğlu’ndan bu yana tüm kuvvet komutanları eşlerinin alımlarında, usulsüzlük yaptıklarını iddia etti. 
     
     ÇELİK NEDEN YARGILANIYOR 
     İddianameye göre, Oramiral İlhami Erdil’in eşi Füsun Erdil, Ankara Beymen Mağazasından kristal bir vazo aldı. Bilsan Billuriye isimli firma vazonun bedeli olan 3 milyar 117 milyon lirayı Beymen’e ödedi. Daha sonra Bilsan Billuriye söz konusu vazo için 6 milyar 992 milyon tutarında bir fatura düzenledi. Fatura, Deniz Kuvvetleri Komutanlığı Satın Alma Komisyonu Başkanlığı tarafından onandı. Daha sonra 6 milyar 992 milyon liralık tutar, Yılmaz Çelik’e ödendi. 
     
     ASKERİYEYİ ZARARA UĞRATMA 
     Bu nedenle, Yılmaz Çelik hakkında, görevi kötüye kullanmaya iştirak suçundan dava açıldı. Çelik, halen Deniz Kuvvetleri Komutanlığı’nda yargılanıyor. 
     
     ÇELİK "HANIMEFENDİLER HEP BÖYLE ALIŞVERİŞ YAPIYOR" 
     Çelik, hazırlık ifadesinde, 1983 yılında Bilsan Billuriye firmasını kurduğunu anlatırken şunları kaydetti ".Oramiral Salim Dervişoğlu zamanından itibaren Deniz Kuvvetleri’nin çeşitli birimlerine, Sahil Güvenlik Komutanlığı’na ve Lalahan’daki birliklerine, tabak, çanak, mutfak malzemeleri, sanayi mutfakları ve bilumum züccaciye malzemeleri sattım. 
     
     ÖDENEK YOKSA DA MALZEMEYİ ALIRLAR 
     Genelde, Deniz Kuvvetleri personeli ve komutanları beğendiğinde ödenekleri olmasa da kendileri, güvene dayalı olarak alış veriş yaparlardı. 
     
     ÜZERİNE KAR KOYARIM 
     Aldıkları yeri bana bildirirler. Ben malzeme alınan yere ödemeyi yaparım ve ödeme yapıldıktan sonra ufak bir karla bunu ilgili birime fatura ederim. Ödenekleri geldikten sonra da paramı alırım. 
     
     "ALPKAYA’NIN EŞİ DE BÖYLE ALIŞVERİŞ YAPARDI " 
     Mesela, bundan önceki İlhami Erdil’den önceki Deniz Kuvvetleri Komutanı Oramiral Bülent Alpkaya’nın eşi de Keriman Alpkaya Kızılay Paşabahçe’den bazı malzemeleri beğenmiş. Bunları aldılar. Sanırım Cumhurbaşkanlığı Köşkü’nün yanındaki konuta alındı veya buraya Deniz Kuvvetleri Komutanlığı alındı. Tam olarak bilmiyorum. Malzemelerin alımından sonra, Paşabahçe bana faturayı kesti. Ben de bilahare aynı yöntemle Deniz Kuvvetleri Komutanlığı’ndan tahsil ettim. Bunun miktarı hatırladığım kadarıyla 2.5-3 milyardı. 
     
     "ZÜCCACİYENİN YANINDA MUM DA ALIRLARDI" 
     Bana söylendiği kadarıyla, fatura edilmesi istenilen malzemeler komutan eşleri tarafından beğenilip alınan malzemelerdir. Bunlar tamamen züccaciye çeşitleridir. Belki arada beğendikleri mum vs. ufak tefek sarf malzemeleri olabilir. Ancak bunlar Beymen tarafından veya ilgili mağaza tarafından bana fatura edildikten sonra diğer taleplerle birleştirilip, Deniz Kuvvetleri’ne fatura edilmiştir." 
     
     MALZEMELER TANJU TÜRK’E 
     Çelik, Füsun Erdil’i tanımadığını vurgularken de, şunları anlattı "Füsun Erdil’i tanımam. İhtiyaçları olduğunda piyasadan teklif alıp, beğendiklerini de bizden almışlardır. Ben aynı zamanda Paşabahçe’nin de bayisiyim. Bizden satın alınan mallar, muayene komisyonu tarafından fiziki muayene yapıldıktan sonra teslim alınırdı. Malzemeleri her defasında kullanıcı kişilere teslim ederdik. Ben belli bir kişiye teslim etmedim. Tanju Türk binbaşıyı Oramiral Salim Dervişoğlu, Oramiral İlhami Erdil ve Oramiral Bülent Alpkaya zamanından tanırım." 
     
     BEYMEN’DEN ARADILAR 
     Füsun Erdil’in Beymen’den yaptığı alışverişlerin sorulması üzerine Çelik, "Ödeme öncesinde, bana Beymen’den haber verilirdi. Beni çağırırlardı. Malların alındığını bildirirler ve ödeme yapmamı isterlerdi. İrsaliyenin bir tanesi de Deniz Kuvvetleri’ne Tanju binbaşıya gönderilirdi" dedi. 
     
     "SATIN ALMA KOMİSYONU FATURA TARİHİNİ SONRADAN ATARDI" 
     Yılmaz Çelik, Erdil’in alışverişlerine konu olan faturaları, savcılığa göstererek, "Beymen’den alınan malzemeler, benim faturamda bu sayıyla gösterilmişti. Faturada tarih yoktur. Ödenek geldiğinde, bu tarihi Deniz Kuvvetleri Satın Alma Komisyonu tamamlayarak, gerekli ödemeleri yapar. Aynı şekilde 2000 yılında da buna benzer alımlar Beymen’den yapılmıştır. Ben gerekli ödemeleri Beymen’e yaptım. Daha sonra Deniz Kuvvetleri’ne fatura ettim. Paramı aldım" diye konuştu. 
     
     EŞYALARIN FİYATLARI, ÖDENEĞE GÖRE BÖLÜNMÜŞ 
     Çelik, bir alıma ilişkin, iki farklı faturanın bulunduğunu belirterek, "Bu faturadan başka faturalara da aktarma yapmış olabiliriz. Bunun nedeni satın alma komisyonunun 2000 yılı itibarıyla 6 milyarlık bir alım yetkisi mevcuttur. Faturalarda bu miktarı geçemeyeceğimiz için başka faturalarda da malın bir kısmını göstermiş olabiliriz" dedi. 
     
     ALPKAYA 2001-2003’TE DKK KOMUTANLIĞINI YAPTI 
     Bülent Alpkaya, 1999-2001 yılları arasında Donanma Komutanlığı görevini yaptı. Oramiral Alpkaya, 24 Ağustos 2001 tarihinde Deniz Kuvvetleri Komutanlığı görevine getirildi. Bu görevinden 30 Ağustos 2003 tarihinde, emekliye ayrıldı. 

ANKA 
     
</TEXT>
</DOC>
