<DOC>
<DOCNO> 354783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy13.html </URL>
<DATE> 2005/06/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hükümet, Sezerin vetosuna karşı direniyor... 
</HEADLINE>
<TEXT>

     TBMM Adalet Komisyonu, Cumhurbaşkanı Ahmet Necdet Sezer'in bir kez daha görüşülmek üzere Meclis'e geri gönderdiği TCK'da değişiklik öngören yasayı aynen kabul etti. 
     Komisyonda yapılan oylamada, Sezer'in iade gerekçeleri okunmadı. Komisyon, Cumhurbaşkanı Sezer'in yeniden görüşülmesi istediği yasanın iki maddesini görüştü ve aynen kabul etti. 
     
     SEZER NE DEMİŞTİ 

     'Kaçak Kuran kursları' olarak bilinen eğitim kurumları açılmasına ilişkin madde, kanuna aykırı eğitim kurumlarında öğretmenlik yapanlar için öngörülen hapis cezasının kaldırılmasını içeriyor. Sezer, veto gerekçesinde, bu kurumlarda çalışan öğretmenlere ceza verilmemesine dikkat çekmişti. 
     Cumhurbaşkanı Sezer, 10 sayfalık veto gerekçesinde, "yasaya aykırı eğitim kurumlarının açılıp işletilmesi özendirilmekte ya da çalışmalarını sürdürmesine olanak sağlanmaktadır. Devletin görevi yasaya aykırı eğitim kurumlarını yaşatmak değil, temelli ortadan kaldırmaktır" demişti. 
     Devletin sosyal, ekonomik, siyasal ve hukuksal temel düzeninin kısmen de olsa din kurallarına dayandırılamayacağını ve dinin ve din duygularının siyasal ve kişisel çıkar sağlamak ya da nüfus sağlamak amacıyla kötüye kullanılamayacağını anlatan Sezer yurtdışında işlenen bazı suçlarla ilgili Türkiye'de yargılama yapılıp yapılmayacağını Adalet Bakanı'nın iznine bağlayan düzenlemeyi de veto etmişti. 
     
     BUGÜN NE OLDU 

     TCK'nın ''diğer suçlar'' başlıklı 13. maddesinde yapılan değişiklikle, Türk vatandaşlarının yabancı bir ülkede, devletin egemenlik alametlerine ve organlarının saygınlığına, devletin güvenliğine, anayasal düzene ve bu düzenin işleyişine, milli savunmaya, devletin sırlarına karşı suçlar ve casusluk suçları dışında işlediği diğer suçlardan dolayı Türkiye'de yargılama yapılması, Adalet Bakanı'nın talebine bağlı olacak. 
     TCK'nın ''kanuna aykırı eğitim kurumu''nu düzenleyen 263. maddesinde yapılan değişiklik, kanuna aykırı olarak eğitim kurumu açanlara ve bunları çalıştıranlara 6 aydan 3 yıla kadar olan hapis cezasını 3 aydan 1 yıla kadar hapis cezası veya adli para cezasına indiriyor. TCK'da, bu kurumlarda çalışan öğretmenlere ceza verilmesi ve bu kurumların kapatılması hükümleri ise maddeden çıkarılıyor. 
     1 Haziran'da yürürlüğe giren TCK'da değişiklik yapan yasa, önümüzdeki günlerde TBMM Genel Kurulu'nda ele alınacak. 
     
</TEXT>
</DOC>
