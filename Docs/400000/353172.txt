<DOC>
<DOCNO> 353172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo11.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kanıtı olsa... 
</HEADLINE>
<TEXT>


Avrupa Şampiyonası'nın ardından iki numunesinin de analizlerinden pozitif sonuç çıkan Halil Mutlu, "Bana bunları yapanları kanıtlayamıyorum. İsim de vermek istemiyorum, kimseye tazminat ödeyemem" dedi 

NECMİ KEPÇETUTAN 


3 Olimpiyat Şampiyonluğu bulunan iki Türk sporcudan biri olan Halil Mutlu, kendisine yapıldığını iddia ettiği komployu, kanıtlayamamanın sıkıntısını yaşıyor. 
Köln'de önceki gün B numunesinin de pozitif çıkmasıyla podyumlardan iki yıl uzak kalacak olan Mutlu, "Avrupa Şampiyonası'nın ardından bu olayla ilgili duyumlar aldım. Birileri başıma geleceklerle ilgili bir şeyler söylemiş. Kim ne yaptıysa bütün günümü geçirdiğim halter salonunda yaptı. Ancak bunları şu anda kanıtlayamıyorum. Etrafımdaki herkesten şüphe eder hale geldim. Kimseye tazminat ödemek istemiyorum. Kanıt olmadan kimseyi suçlayamam. Suçlu varsa o da benim" dedi. 

'Her şey ortaya çıkacak' 
"Bilerek almadığım bir madde yüzünden bu durumlara düştüm" diyen Cep Herkülü, "Bu iş ilk ortaya çıktığında benim için olay bitmişti. Tertemiz geçmişime, kariyerime kara leke sürülmüştü. B numunesinden fazla bir şey beklemiyordum. Benim için cezanın bir günü ile iki yılı arasında fark yok" ifadesini kullandı. 
Bu lekeyi temizleyeceğini de belirten Mutlu, sözlerini şöyle tamamladı "Bugün itibarı ile sporculuk haklarımı kaybettim. Ancak Allah büyük. Bir gün bütün bu olanların iç yüzü ortaya çıkacak. Bu olayla bütün Türkiye'yi utandırdığım için özür diliyorum. Sokakta karşılaştığım herkes inanılmaz bir şekilde beni destekliyor. Türk halkıyla onur duyuyorum. Onlara borcum var. Bu leke temizlenecek. Bunun en kestirme yolu, bitmediğimi göstermek. Olayın bürokratik yönü beni ilgilendirmiyor. Bunu spor teşkilatı, federasyonumuz yapacak. Olimpiyata üç sene var. Şüphelerle yaşayamam. Daha profesyonelce düşünüp, her şeye dikkat edeceğim. Pes etmeyeceğim, kimseye pabuç bırakmayacağım. Şimdiden söylüyorum, 2008 Pekin'de şampiyon olmamı kimse engelleyemeyecek." 



</TEXT>
</DOC>
