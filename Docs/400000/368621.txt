<DOC>
<DOCNO> 368621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko16.html </URL>
<DATE> 2005/08/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
OPEC üyesi Endonezya, petrol ithalatçısı oldu... 
</HEADLINE>
<TEXT>

     Petrol İhraç Eden Ülkeler Örgütü OPEC üyesi Endonezya, tüketiminin üretiminden hızlı artması sonucunda, net petrol ithalatçısı oldu. 
     Endonezya Ekonomi Bakanı Ebu Rizal Bekri, gazetecilere yaptığı açıklamada, ''Geçmişte petrol ihracatçısıydık. Fakat şimdi net ithalatçı haline geldik'' dedi. 
     Her şeye rağmen ülkesinin bazı aylarda ithal ettiğinden daha fazla petrol ihraç ettiğini anlatan Bekri, ''Bu durumda net ithalatçı olup olmadığımız tartışılabilir'' şeklinde konuştu. 
     Endonezya'nın en acil sorununun petrol üretimini artırmak olduğunu belirten Bekri, bunun için yeni yatırımları teşvik ettiklerini ifade etti. 
     Endonezya İstatistik Bürosu'nun verilerine göre yılın ilk yarısında ülkenin petrol ve doğalgaz ihracatı, geçen yılın aynı dönemine kıyasla yüzde 18.71 artarak 8.82 milyar dolar oldu. Bu dönemde ülkenin petrol ve doğalgaz ithalatı ise, yüzde 56.63 artarak 7.89 milyar doları buldu. 
     Günlük petrol üretimi 1.06 milyon varil olan OPEC üyesi Endonezya'nın günlük tüketimi ise 1.1 milyon varil seviyesinde bulunuyor. OPEC kotalarına göre ülkenin günlük üretiminin, 1.4 milyon varil olması gerekiyor. 
     
     GEÇEN YIL KIL PAYI KURTARDI 

     Endonezya'nın petrol ihracatı, geçen yıl değişiklik göstermeyerek günlük 437 bin varil seviyesinde kalmış, ithalatı ise 363 bin varilden 410 bin varile çıkmıştı. Endonezya böylece 2004 yılını küçük miktarda da olsa net petrol ihracatçısı olarak kapatmayı başarmıştı. 
     Endonezya'nın günlük petrol üretimi, 1970'li yıllarda 1.67 milyon varil seviyesindeydi. Yıllar itibariyle sürekli gerileyen üretim, geçen yıl günlük 1.1 milyon varil olarak gerçekleşmişti. 
     Endonezya'nın petrol ithal eden ülkeler grubunda kalması için şirketlerle olan problemlerini çözerek yatırımlarını artırması gerektiği ifade ediliyor. 
     Net petrol ithalatçısı ülkeler grubuna dahil olacak Endonezya'nın OPEC üyeliğinin riske gireceği, geçen yıl Petrol Bakanı Purnomo Yusgiantoro tarafından ifade edilmişti. 
     
</TEXT>
</DOC>
