<DOC>
<DOCNO> 363390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko24.html </URL>
<DATE> 2005/07/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdemir'de imtiyazlı hisse tartışması... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Erdemir'in ''İmtiyazlı Hisse'' değişikliğini öngören ana sözleşme değişikliklerine karşı çıkarak, muhalefet şerhi koyduklarını açıkladı. 
     Ereğli Demir ve Çelik Fabrikaları T.A.Ş ERDEMİR hissedarları, bugün, Şirket mukavelesine 5 madde ile 1 geçici madde ilave edilmesi konusunda Olağanüstü Genel Kurul'a gitti. 
     ATO Başkanı Aygün, kurucu ortak sıfatıyla katıldığı Genel Kurul'da onay vermedikleri değişikler konusunda görüşlerini dile getirdi. 
     Konuya ilişkin A.A muhabirinin sorularını yanıtlayan Aygün, şirketin ana sözleşmesini yeniden düzenleyen 7. Maddesinde şirketin sermayesinin 487.9 trilyon lira olduğunu, bunun 975.7 milyon adet hisseden oluştuğunu belirterek, sermayenin 'A' ve 'B' grubu hisselere bölündüğünü hatırlattı. 
     Aygün, şu bilgileri verdi 
     ''Ana sözleşmede, 10 bin lira TL tutarında sermayeyi karşılayan 20 adet nama yazılı hisse A grubu ve, 487.9 trilyon lira TL sermayeyi karşılayan hissenin ise B grubu olduğu belirtiliyor. Ve deniyor ki Tüm haklarıyla birlikte A grubu hisseleri üzerinde aksine bir Özelleştirme Yüksek Kurulu kararı alınıncaya kadar geçerli olmak üzere, Özelleştirme İdaresi Başkanlığı adına intifa hakkı tesis edilecektir. A grubu hisselere ilişkin tüm oy hakları intifa hakkı sahibi tarafından kullanılacaktır. 
     Bunun anlamı şudur Adına A grubu denilen 'imtiyazlı' bir hisse yaratılmıştır. Şirket yönetiminde yaratılan bu imtiyazlı hisse, Türk Ticaret Kanunu'na aykırıdır.'' 
     
     NEDEN AYKIRI 
     Aygün, neden aykırı olduğunu ise ''Çünkü yüzde 51'i halka açık anonim şirketlerde imtiyazlı hisse senedi çıkarmayla ilgili olarak, Türk Ticaret Kanunu'nun 300 ve 401. maddelerine göre imtiyaz ancak başlangıçta şirket ana sözleşmesiyle tanınmış olmalıdır'' şeklinde açıkladı. 
     Bu konuda sözleşmede hüküm yoksa, sermayenin tümünü temsil eden pay sahiplerinin, onay verse dahi sadece genel kurul kararıyla imtiyaz oluşturamayacağını ifade eden Aygün, söz konusu imtiyazlı hissede yapılacak değişiklikler ve Erdemir'in geleceğine ilişkin halka ne düşündüğünün sorulmadığını kaydetti ve ''Halk, Erdemir'e bu haliyle ortak olmuştur'' ifadesini kullandı. 
     
     ''ÖZELLEŞTİRME KEYFİ DEĞİL'' 
     Aygün, daha sonra şunları ilave etti 
     ''Diğer yandan, bu ana sözleşme değişikliğiyle yapılmaya çalışılan ne özelleştirme ne de devletleştirmedir. Bu açıkça hükümetleştirmedir. Çünkü, bu düzenlemelerle , sonunun ne olacağı şimdiden belirlenmeyen bir hisse devrine ilişkin köklü değişiklikler yapılmamaktadır. Kamu hisselerinin satışının gerçekleştirilememesi halinde, imtiyazlı hisselerin ne olacağına ilişkin bir bilgiye rastlanmamıştır. 
     Satışın bir Türk ortak girişim grubuna yapılması halinde imtiyazlı hisselerin varlığı, bu kurumun siyasetin boyunduruğu altına girmesine neden olacaktır. Tamamı özel olan bir kuruluşun imtiyazlı hisseyle devlet tarafından yönetilecek olması hiçbir ülkede kabul edilecek bir durum değildir. Ve hiç bir kamu yararı da bulunmamaktadır.'' 
     
     YARGI YOLUNA GİDECEKLER Mİ 
     Böylesine hayati konuların Özelleştirme Yüksek Kurulu ya da Hükümetin keyfiyetine bırakılamayacağını belirten Aygün, tüm bu saydıkları nedenler çerçevesinde, şirketin ana sözleşme değişikliğini içeren maddelere onay vermediklerini ve muhalefet şerhi koyduklarını bildirdi. 
     Öte yandan Aygün, bundan sonraki aşamada yargı yoluna başvurarak ana sözleşme değişikliğinin iptali yoluna gideceklerini sözlerine ekledi. 
     
</TEXT>
</DOC>
