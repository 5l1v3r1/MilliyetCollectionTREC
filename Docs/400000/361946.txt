<DOC>
<DOCNO> 361946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/guncel/gun01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öger Hayalim, kızlar için Bono'lu konser 
</HEADLINE>
<TEXT>


'2005 yılını inşa edenler'den Nina Öger, "Hayalim, kız çocuklarının eğitimine katkıda bulunacak bir konser" dedi 

FRANKFURT Milliyet 

Almanya ve Türkiye'nin en büyük seyahat şirketlerinden Öger Tours'un sahibi Vural Öger'in kızı ve aynı şirkette yöneticilik yapan Nina Öger, Anadolu'daki kız çocuklarının öğrenim görebilmesine katkıda bulunmak amacıyla bir dayanışma konseri düzenlemek istediğini açıkladı. 
Öger, Welt am Sonntag gazetesinde, "2005 yılını inşa edenler" başlığıyla yayınlanan dizinin bu haftaki konuğu oldu. Öger, gazetenin, "Halen gerçekleştirmek istediğiniz hayaliniz nedir " sorusunu şöyle yanıtladı 

'İstanbul'da konser' 
"En büyük hayalim, Anadolu'daki kız çocuklarının eğitimine katkıda bulunmak. Bu nedenle İstanbul'da bir konser düzenlemek istiyorum. 60'lı yılların Türk müziğinin renk katacağı bu konsere, U2 grubunun solisti Bono'nun da katılmasını çok arzu ediyorum." 
Şirketteki asıl görevi "Türkiye turizmi" olan Öger'in, Türk ve Alman kimliklerine dikkat çeken ve onu "2 dünyanın insanı" olarak tanımlayan Welt am Sonntag gazetesindeki haberde şöyle denildi 
"Ayın yarısını Türkiye'de, yarısını da Hamburg ve diğer kentlerde geçiriyor. Bu dağınıklık, bu hareketlilik aynı zamanda onun gücü. Sürekli dönüşüm içindeki bir işkolunda, değişimlerden korkusu yok." 
Öger, "Hangi konuda kitap yazmak istersiniz " sorusuna da, "Babamın yaşamı ve böylece Türkiye'nin tarihi, Osmanlı İmparatorluğu'nun sonu, hilafetin kaldırılması, AB ve NATO'ya açılma, Türk - Alman ilişkileri" yanıtını verdi. 


</TEXT>
</DOC>
