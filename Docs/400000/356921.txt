<DOC>
<DOCNO> 356921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun14.html </URL>
<DATE> 2005/06/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İngiltere Türkiye’yi sonuna kadar destekliyoruz, işte o kadar 
</HEADLINE>
<TEXT>

     HİLAL YILMAZ Londra DHA 

      AVRUPA Birliği Dönem Başkanlığı’nı 1 Temmuz’da Lüksemburg’dan devralmaya hazırlanan İngiltere’nin Dışişleri Bakanı Jack Straw, başkanlıkları süresince Türkiye’ye öteden beri vermiş oldukları desteği sürdüreceklerini belirtti. Straw, "İngiltere hükümeti olarak Türkiye’nin hep yanında olduk. Başkanlığımız sürecince Türkiye’ye vermiş olduğumuz destek artarak devam edecektir. Türkiye’yi destekliyoruz. İşte o kadar’ diyerek, ülkesinin tavrını net bir biçimde ortaya koydu. 
     İngiltere’nin başkenti Londra’da bugün düzenlenen basın toplantısında ülkesinin AB Dönem Başkanlığı sürecindeki hedeflerini anlatan Jack Straw, DHA’nın "İngiltere’nin başkanlığı Türkiye’nin muhtemel üyelik sürecini nasıl etkiler ’ sorusu üzerine, Türkiye’ye her zaman destek vermeye hazır olduklarını dile getirdi. Türkiye’nin son yıllarda gerek insan hakları gerekse yapısal alanda gerçekleştirdiği olağanüstü reformlarla AB üyeliğini hakettiğini belirten Straw, "Türkiye üzerine düşeni yaptı. Türk halkının ve Türkiye Cumhuriyeti Başbakanı Recep Tayyip Erdoğan’ın hakettiği takdiri vereceğiz" dedi. 
     
     ’GENİŞLEME ENDİŞEMİZ YOK, MÜZAKERELER 3 EKİM’DE BAŞLAR’ 
     DHA’nın, özellikle Fransa’nın AB’nin genişlemesi konusundaki sakıncalarını örnek göstererek benzer bir görüşün İngiltere hükümeti tarafından paylaşılıp paylaşılmadığı sorusu üzerine ise Straw, "Bizim AB’nin genişlemesi konusunda herhangi bir endişemiz yok. Dönem Başkanı olarak Avrupa Konseyi’nin öngördüğü kuralları uygulamak durumundayız. Bu kriterleri yerine getiren her aday ülke için kapımız açıktır. Son yıllarda büyük gelişme gösteren Türkiye ile de müzakereler 3 Ekim’de başlayacaktır" dedi. Jack Straw, Hırvatistan ile müzakerelerin ise önümüzdeki günlerde netlik kazanacağını söyledi. 
     Jack Straw, Londra’daki konuşmasında, dönem başkanlığını devralacak İngiltere’nin öncelikli hedeflerine de değindi. AB’nin yanı sıra, Avrupa dışındaki gelişmeleri de yakından takip edeceklerini belirten Straw, amaçlarının Ortadoğu’da barış ve güvenliği sağlamak olduğuna dikkat çekti. 
     
</TEXT>
</DOC>
