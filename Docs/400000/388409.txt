<DOC>
<DOCNO> 388409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/eko07.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola, eski başkanına dava açtı 
</HEADLINE>
<TEXT>


EKONOMİ SERVİSİ 

ABD'li cep telefonu üreticisi Motorola, telekomünikasyon şirketi Nortel'in başına geçmeye hazırlanan eski yöneticisi Mike Zafirovski'ye karşı dava açtı. Motorola, Zafirovski'nin Kanadalı Nortel'e yönetici olmakla kendisiyle yaptığı anlaşmaları ihlal ettiğini, yeni görevinde kaçınılmaz olarak Motorola'nın ticari sırlarını açığa vuracağını ileri sürdü. 

Rakip şirketler 
İki şirketin kablosuz iletişim sistemleri piyasasında rakip oldukları biliniyor. Motorola'nın Zafirovski'den, iki yıl boyunca Nortel'de çalışmamasını, Motorola çalışanlarını işe almamasını ve gizli bilgileri açıklamamasını istediği belirtiliyor. Motorola, Nortel'i ise davaya müdahil etmedi. Motorola'dan ocak ayında ayrılan 51 yaşındaki Zafirovski'nin 15 Kasım'da Nortel'deki görevine başlaması bekleniyordu. Nortel ise yaptığı açıklamada, davayı incelediklerini ve 'anlaşmazlığı çözmek için Motorola'yla görüşmeyi düşündüklerini' belirtti. 
Motorola sözcüsü Jennifer Weyrauch da, "Bu konuları çok ciddiye alıyoruz. Motorola, şirketi korumak için ne gerekiyorsa yapacak" açıklamasında bulundu. 


</TEXT>
</DOC>
