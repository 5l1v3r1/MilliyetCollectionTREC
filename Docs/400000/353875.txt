<DOC>
<DOCNO> 353875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo09.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi bre Efeler 
</HEADLINE>
<TEXT>


Bursa'da oynanan Avrupa Ligi karşılaşmalarında Slovakya'yı iki maçta da deviren Erkek Voleybol Milli Takımımız, B Grubu'nda ikinci sıraya yükseldi 

ZEKİ KUBAN 


İspanya'ya karşı aldığı iki mağlubiyetin ardından Slovakya galibiyetleriyle hayat bulan Erkek Voleybol Milli Takımımız, B Grubu'nda ikinci sıraya yükseldi. Slovakya, İspanya ve Çek Cumhuriyeti ile ikişer maç daha yapacak olan Ay - Yıldızlı ekibimiz, grubu ilk ikide bitirmesi halinde 23-24 Temmuz'da Rusya'da yapılacak dörtlü finalde şampiyonluk mücadelesi verecek. Antrenör Nedim Özbey, Türkiye'de voleybolun bir aşamaya girdiğini ifade ederek, "Arka arkaya maçlar yapıyoruz. Bu düzeye gelmiş takımların buna alışması lazım" dedi. 

PUAN DURUMU TAKIMLAR O G M AS VS P Çek Cum. 6 4 2 15 13 10 Türkiye 6 3 3 13 10 9 İspanya 6 3 3 14 12 9 Slovakya 6 2 4 8 15 8 

Avrupa'yı salladık 

Finlandiya'da yapılan Avrupa Poomse Tekvando Şampiyonası'nda, milli takımımız birincilik kürsüsüne çıktı. 25 ülkeden 250 sporcunun katıldığı şampiyonada, Nesibe Altun, Mevlüd Pekcan, Mustafa Yılmaz altın, Serim Olgun Bektaş gümüş, Seyfullah ile Rabia Kim de bronz madalya aldı. Erkek ve bayan senkronda takım birinciliğini elde eden Ay - Yıldızlı ekibimiz, beşli mix takımı ile üçüncülükte kaldı. 

Saygıner ve Kop'a veto geldi 

Gençlik ve Spor Genel Müdürü Mehmet Atalay'a televizyon programında hakaret ettiği için üç ay ceza alan Yücel Kop'un itirazı reddedildi. Süreyya Ayhan'ın doping kontrolü sırasında yaşanan olayların ardından bir TV kanalında söylediklerinden dolayı üç ay ceza alan Kop'un itirazını Merkez Ceza Kurulu kabul etmedi. Öte yandan, daha önce 4 ay ceza alan ünlü bilardocu Semih Saygıner'in itirazı da kurul tarafından reddedildi. 


</TEXT>
</DOC>
