<DOC>
<DOCNO> 377565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo26.html </URL>
<DATE> 2005/09/11/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Samsunspor Teknik Direktörü Yıldırım, istifa etti 
</HEADLINE>
<TEXT>

     Vestel Manisaspor ile sahasında 1-1 berabere kalan Samsunspor'un Teknik Direktörü Şaban Yıldırım, istifa ettiğini ve bu kararını yönetim kuruluna bildireceğini açıkladı. 
     Yıldırım, maçın ardından yaptığı açıklamada, Vestel Manisaspor karşısına aşırı kazanma isteği ile çıktıklarını, bu isteklerinin de iyi oynamalarına engel olduğunu ve gol pozisyonu bulamadıklarını söyledi. 
     İstifa ettiğini açıklayan Yıldırım, ''Yönetim kuruluna istifamı ileteceğim. İnşallah Samsunspor için daha iyi olur. Bundan sonra gelecek antrenör daha faydalı olabilir, iyi bir takım oluşturabilir. Kendisi iyi bir takımın başına gelecek'' dedi. 
     Yıldırım, ''İstifa kararında taraftar baskısı var mı '' şeklindeki soruya ise ''Taraftar duygusal olabilir ama haksız da sayılmaz. Takımını iyi bir yerde görmek istiyor. Takım daha iyi bir yerde değilse bunun sorumlusu başındaki adamdır. Sorumluluğu üzerimizi alacağız'' yanıtını verdi. 
     Vestel Manisaspor Teknik Direktörü Levent Eriş ise deplasmandan alınan 1 puanın sevindirici olduğunu söyledi. 
     Takımının ortaya koyduğu oyundan memnun olduğunu ifade eden Eriş, ''Zor ve meşakkatli bir iş yapıyoruz. Şaban hocanın olayı gibi olaylara üzülüyoruz. Bu maçta istediğimiz gibi oynadık. Oldukça zengin bir oyun oldu. Oyunun hakimi bizdik. Futbolcularım iyi bir oyun ortaya koydular'' diye konuştu. 
     
</TEXT>
</DOC>
