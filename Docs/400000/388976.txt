<DOC>
<DOCNO> 388976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun07.html </URL>
<DATE> 2005/10/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rasmussen Hz. Muhammed karikatürleri için mahkemeye gidin 
</HEADLINE>
<TEXT>

     Danimarka Başbakanı Anders Fogh Rasmussen, Jyllands Posten gazetesinde yayınlanan Hz. Muhammed çizimleri için yargıya gidilmesini istedi. 
     Anders Fogh Rasmussen, Jyllands Posten gazetesinin 30 Eylül 2005 tarihinde yayınladığı sayısında Hz. Muhammed’in karikatürlerine yer verilmesini kendisine şikayet eden ve aralarında Türkiye’nin de bulunduğu 11 Müslüman ülke büyükelçisine "bana gelmeyin, mahkemeye gidin" dedi. 
     Danimarka’da Türkçe yayınlanan "Haber" gazetesine göre, Rasmussen büyükelçilere, ifade özgürlüğünün Danimarka demokrasisinin temelini oluşturduğunu söyledi. 
     Danimarka hükümetinin hiçbir şekilde yargıya müdahale etmesinin beklenemeyeceğini söyleyen Rasmussen, öte yandan ayrımcılık içeren ve dini duyguları inciten açıklamaların Danimarka yasalarınca yasaklandığını hatırlattı. 
     
     "TARTIŞMALARDAN RENCİDE OLAN HERKES YARGIYA GİTSİN" 
     Rasmussen, sadece büyükelçilere değil, ülkede yaşayan Müslümanlara da seslenerek, Hz. Muhammed’in karikatürlerinin yayınlanması ile başlayan tartışmalardan rencide olduğunu hisseden bütün Müslümanların yargıya gitmelerini istedi. 
     Jyllands Posten gazetesinde yayınlanan Hz. Muhammed karikatürlerinin ardından başta Türkiye, Endonezya, Bosna Hersek, Pakistan ve İran büyükelçileri olmak üzere toplam 11 ülkenin büyükelçileri, söz konusu karikatürlerin bu ülkedeki Müslümanlara karşı karalayıcı bir kampanya olduğunu söylemiş ve Başbakan’dan bu konuda bir görüşme talep etmişlerdi. 
     Karikatürlerin ardından gazete ve çizerler ölüm tehditleri aldığını açıklamış ve geçtiğimiz hafta da Kopenhag’da yaklaşık 3 bin 500 Müslüman’ın katıldığı bir protesto gösterisi düzenlenmişti. 
     
     İKÖ DE PROTESTO ETTİ 
     Öte yandan İslami Kalkınma Örgütü’nün İKÖ de Danimarka Başbakanı Anders Fogh Rasmussen’e bir protesto mektubu gönderdiği belirtildi. Danimarka Başbakanlığı da Dr. 
     Ekmeleddin İhsanoğlu imzalı protesto mektubunu doğrularken verilecek cevap konusunda herhangi bir açıklama yapmaktan kaçındı. 

ANKA 
     
</TEXT>
</DOC>
