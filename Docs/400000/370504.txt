<DOC>
<DOCNO> 370504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/yazar/guclu.html </URL>
<DATE> 2005/08/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Anadolu liselerinin şampiyonu Galatasaray 
</HEADLINE>
<TEXT>


OKS sonuçlarına göre kimin hangi okula yerleştiği dün akşam saatlerinde de olsa belirtilen günde açıklandı. Sınavla ilgili ayrıntılar saat 17.00'ye kadar henüz açıklanmamıştı. Örneğin taban puanlar Hangi okul kaç puanla öğrenci aldı Hemen herkesin merak ettiği en önemli sorulardan birisi buydu. Ama resmen duyurulmadı. Herhalde bugün açıklanacaktır. 
Bize gelen ilk veriler, bazı okullarda taban puanların düştüğü, bazılarında ise yükseldiği yönünde. Örneğin İstanbul Lisesi geçen yıl asil listeden en son bin 307. öğrenciyi almıştı. Bu yıl ise bu rakam bin 347'ye indi. 
Galatasaray Lisesi'nde ise tam tersi bir tablo söz konusu. İstanbul Lisesi'nde puanlar düşerken, Galatasaray'da puanlar yükseldi. Galatasaray, tüm anadolu liseleri içerisinde en yüksek puanla öğrenci alan okul oldu. OKS birinciliğini ise daha önceki yıllarda olduğu gibi fen liseleri aldı. Ankara Fen ve İstanbul Atatürk Fen, OKS'de en yüksek puanla öğrencilerin buluştuğu okullar olmaya devam etti. 
Galatasaray Lisesi geçen yıl en son 792. öğrenciyi alırken, bu yıl 607. öğrenciyi aldı. Puanı ise 456'dan 482'ye yükseldi. Galatasaray Lisesi'nde puanların bu kadar yükselmesinde Anadolu'dan gelen öğrencilerin etkili olduğu gözlendi. İstanbul Lisesi'nde kız öğrenci yurtlarının bu yıl kapatılmış olması, tüm yoğunluğu Galatasaray'a yöneltti. 
Haydarpaşa Anadolu Lisesi'nin taban puanı ise 434.700 oldu. Haydarpaşa'yı virgülden sonraki puanla kaybedenler ise Kadir Has Anadolu Lisesi'ne girdiler. 
Cağaloğlu Anadolu Lisesi'nde ise taban puan 437 olarak görülüyor. 
Diğer okullarla ilgili ayrıntıları da geldikçe sizlerle paylaşmaya devam edeceğiz. 
Anadolu liselerinde kesin kayıtlar 16-23 Ağustos tarihleri arasında gerçekleşecek. İkinci kayıt başvuru ve tercih listelerinin alım işlemleri ise 27 Ağustos'ta başlayacak. 

Bir üst tercihe girebilirsiniz 
Anadolu liseleri, fen liseleri, öğretmen liseleri ve diğer okullara, dün açıklanan sonuçlara göre 218 bin öğrenci yerleştirildi. Bu adayların binlercesi, aynı zamanda özel okulların da asil listelerinde yer alıyorlar. Yani kazandıkları halde kesin kayıtlarını yaptırmayacaklar. Bu yüzden de tıpkı kolejlerde olduğu gibi, ilk kayıt döneminde, anadolu liselerinde de önemli kontenjan açıkları kalacak. 
İşte bu noktada çok ciddi kararlar almanız gerekiyor. Ya kazandığınız okula kayıt yaptıracaksınız, ya da bir iki üst tercihinize çıkmanın yollarını arayacaksınız. Ama bu arada atalarımızın dediği gibi, Dimyat'a pirince giderken, evdeki bulgurdan da olma durumu söz konusu. 
Sisteme göre, ikinci kayıt döneminden yararlanmak için kazandığınız okuldan vazgeçmeniz gerekiyor. 
Riskli bir durum gibi gözükse de iyi bir inceleme ve kayıtları yakın takiple çok olumlu sonuçlar elde edebilirsiniz. 
Örneğin Kadir Has'ı kazanıp, Haydarpaşa'yı virgülden sonraki puanlarla kaybeden bir öğrenci, rahatlıkla bir üst tercihini zorlayabilir. 
Taban puanların açıklanmasından sonra bu konuda daha ayrıntılı yorumlar yapabiliriz. 
Bu arada geçen yıl asil liste kayıt döneminde, hangi okula kaç öğrenci kayıt yaptırdı, kaç kontenjan boş kaldı Bunları da sizlere ayrıntılı bir şekilde aktarmaya devam edeceğiz. 

Müthiş yığılma var 
Soru sayısının azlığından ve puanlama sisteminden kaynaklanan nedenlerle, aynı puanda müthiş yığılmalar var. Bu durum zaten 5 şampiyonun çıkmasından belliydi. Ama bu kadarını da beklemiyorduk. Bu da gösterdi ki, ne soruların, ne de OKS'nin ciddi anlamda ölçme değerlendirme ve ayırt edici özellikleri yok. 
Aynı puanı alan öğrencilerden bir bölümü A okuluna girerken, bir bölümü giremedi. Çünkü virgülden sonraki puanı biraz daha düşük. 
Kadir Has - Haydarpaşa örneğinde olduğu gibi, Kabataş Anadolu Lisesi ile İstanbul Lisesi arasında da virgülden sonraki binde birlik rakamlar etkili oldu. 477.360 puanlı bir öğrenci İstanbul Lisesi'ne girerken, 477.120 puanlı bir öğrenci aynı okula değil, bir sonraki tercihi Kabataş Anadolu Lisesi'ne girebildi. 
Kabataş Anadolu Lisesi, bu yılki performansıyla, Galatasaray ve İstanbul Lisesi'nden sonra üçüncü sıradaki yerini iyice pekiştirdi. 
Elimizdeki mevcut verilere göre, üst puan dilimlerinde, aynı puanda, yüzlerce, alt puan dilimlerinde ise binlerce öğrencinin yığılması söz konusu. Noktası, virgülüne kadar aynı puanı alan öğrencilerden bir bölümünün A okuluna girerken, diğerinin girememe durumu söz konusu olabilecek. Milli Eğitim Bakanlığı'nın böylesi durumlarda bilgisayar kurası ile öğrenci yerleştirdiği üzerinde duruluyor. 

Neden basın toplantısı yok 
MEB tarafından yerleştirmeye yönelik bir basın toplantısı düzenlenmemesi şaşkınlık yarattı. Zaten karışık olan kafalar, neden basın toplantısı yapılmadı diye daha da karıştı. Bakanlığın, taban puanlar, yığılmalar ve tercih dağılımı konusunda hiçbir açıklama yapmaması soru işaretlerini de beraberinde getirdi. 
Örneğin İstanbul'da öğrenciler, virgülden sonraki puanlarla hayalini kurdukları okullara girme şansını yitirirken, ufak illerde hangi okullar kaç puanla, kaçıncı sıradaki öğrenciyi aldı Bu soruların cevabı bir an önce verilmelidir... 

ALO BİLGİ HATTI 
Kafalarınızı kurcalayan her konuda yanı başınızdayız. Sorularınızı, aguclu milliyet.com.tr adresine gönderebilirsiniz... 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
