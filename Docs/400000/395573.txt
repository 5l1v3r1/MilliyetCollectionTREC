<DOC>
<DOCNO> 395573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur42.html </URL>
<DATE> 2005/11/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İstanbul için lodos uyarısı 
</HEADLINE>
<TEXT>

     İstanbul Meteoroloji Bölge Müdürlüğü, lodosun bu akşam saatlerinden itibaren hızını artıracağını bildirerek, gemicilerin gerekli önlemleri almasını ve soba zehirlenmelerine karşı da vatandaşların dikkatli olmalarını istedi. 
     Meteoroloji Bölge Müdürlüğü’nden yapılan yazılı açıklamada, İstanbul ve çevresinde halen saatte 30-40 kilometre hızla esmekte olan lodosun, akşam saatlerinde etkisini artırarak, Türkiye-İsviçre arasındaki milli futbol karşılaşmasının oynanacağı sırada saatte 50-60 kilometre hıza ulaşacağı belirtildi. Açıklamada, lodosun yarın sabah ise saatte 70-80 kilometreye ulaşarak fırtınaya dönüşeceği bildirildi. 
     Akşam saatlerinde hızını artıracak kuvvetli lodos nedeniyle başta soba zehirlenmeleri riski olmak üzere olumsuzluklara karşı vatandaşların dikkatli olmaları istenen açıklamada, ayrıca Ege Denizi üzerinden Marmara Denizi’ne, Marmara Denizi üzerinden de Karadeniz’e açılacak gemiler ile balıkçı teknelerinin bu akşam, gece ve yarın lodos fırtınası nedeniyle önlemlerini almaları gerektiği kaydedildi. 
     
</TEXT>
</DOC>
