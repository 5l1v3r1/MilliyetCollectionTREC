<DOC>
<DOCNO> 387252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun03.html </URL>
<DATE> 2005/10/17/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Wolfowitz Çin dünya için tehdit değil 
</HEADLINE>
<TEXT>

     Dünya Bankası Başkanı Paul Wolfowitz, Çin’in gelişmesinin dünya için tehdit olmadığını savundu. 
     China Daily gazetesinde manşetten yayınlanan röportajda, Wolfowitz, Çin’in gelişmesinin Almanya ve Japonya’nın 1860’lardan sonraki gelişmesinden farklı olduğu ve Çin’in dünyayı giderek daha fazla etkilemeye başladığı görüşünü dile getirerek, bu etkinin giderek daha yapıcı ve olumlu olacağına inandığını ifade etti. 
     Wolfowitz, sadece Çin’in değil, Hindistan, Brezilya, Güney Kore ve Vietnam’ın da güçlenen ülkeler arasında yer aldıklarını söyleyerek, Güney Kore ve Vietnam’ın Çin ve Hindistan’dan daha küçük ülkeler olmalarına rağmen, Avrupa’da yer alsalardı büyük ülkeler olacaklarını ileri sürdü. 
     Pekin yakınlarındaki Şianghı ilçesinde düzenlenen G-20 toplantısına katılmadan önce, Çin’in kuzeybatısındaki Gansu eyaletinde yoksul köyleri ziyaret eden Wolfowitz, Çin’in bu konuda yapması gereken daha çok şey olduğu uyarısında bulundu. 
     Resmi rakamlara göre, Gansu eyaletinin toplam nüfusunun yüzde 60’ı 1980 yılında yoksulluk sınırının altında yaşarken, bu oran 2000 
     yılında yüzde 7’ye indi. Ülkenin milli gelir ortalaması 1100 Amerikan Doları’nı geçmesine rağmen, bu eyalette 20 milyon köylünün yıllık geliri halen 200 doların altında bulunuyor. Dünya Bankası uzmanlarına göre, Çin’de 100 milyon kişi yoksulluk içinde yaşıyor. 
     
     ÇİN’İN DENGELİ GELİŞMEYE İHTİYACI VAR 
     Batılı insanların aklına Çin deyince hemen "Şanghay, Guangcou, Pekin, ticaret fazlası ve ekonomik gelişmenin" geldiğini hatırlatan Wolfowitz, bunların Çin’in yalnızca bir kısmı olduğuna dikkat çekti. 
     Eski Amerikan Savunma Bakanı Wolfowitz, bir yandan uzaya insan yollarken, diğer yandan geniş bir yoksul nüfusa sahip olan Çin’in öncelikle bunun Çin halkı için olmasına karar vermesi ve kalkınmayı denge unsuru olarak görmesi gerektiğini kaydetti. 
     Dünya Bankası’nın Çin’deki ilkokul eğitimine öncelik verdiğine işaret eden Wolfowitz, "Ancak yalnızca altı yıllık eğitim görmüş insanların ülkesi olamazsınız, lise mezunlarına, üniversite mezunlarına ve dengeli gelişmeye ihtiyacınız var" diye konuştu. 
     Wolfowitz, Çin’in en büyük gelişmekte olan ülke olarak yenilenebilir enerji konusunda dünyada lider olabileceğini belirtti. 
     
</TEXT>
</DOC>
