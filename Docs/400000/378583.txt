<DOC>
<DOCNO> 378583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun08.html </URL>
<DATE> 2005/09/15/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Dünya halkının üçte ikisi, halkın iradesiyle yönetilmediğine inanıyor 
</HEADLINE>
<TEXT>

     Dünya halklarının yaklaşık üçte ikisinin, halkın iradesiyle yönetilmediğine inandığı bildirildi. 
     İngiliz BBC radyosunun, BBC ve merkezi İsviçre’de bulunan Gallup şirketinin ortaklaşa yaptığı araştırmaya dayanan haberinde, dünyada yaşayanların yüzde 65’inin halkın iradesiyle yönetilmediğine inandığı, bu oranın eski Sovyet ülkelerinde yüzde 75’e çıktığı belirtildi. 
     Halkın iradesiyle yönetilmediğine inananların oranının, Kuzey Amerika’da yüzde 60 olduğu, Güney Afrikalıların yüzde 59’unun, tersine halkın iradesiyle yönetildiğine inandıkları, bu bölgede aksine inananların oranının ise yüzde 34’de kaldığı kaydedildi. 
     Geçen haziran ve temmuz aylarında 68 ülkede 52 bin kişinin katılımıyla yapılan araştırma, tüm dünya halklarının yüzde 48’nin genel seçimlerin özgür ve adil olmadığını düşündüğünü, Batı Afrika, eski Sovyet ülkeleri ve Güney Asya’da halkların yaklaşık dörtte üçünün bu kanıyı taşıdığını gösterdi. 
     Öte yandan, İskandinav ülkeleri halklarının yüzde 82’si, Güney Afrikalıların yüzde 76’sı ve Kuzey Amerikalıların da yüzde 55’inin seçimlerin adil olduğunu düşündüğü belirtildi. 
     Araştırma, dünya halklarının yüzde 33’ünün dini liderlere, yüzde 26’sının asker, polis ve gazetecilere güvendiğini, siyasetçilere güven 
     oranının ise yüzde 13’te kaldığını, ülkelerinde daha fazla yetki vermek istedikleri kişiler konusunda da yüzde 35’inin aydınları gösterdiğini ortaya koydu. Daha fazla yetki verilmek istenenler arasında ikinci sırayı yüzde 25 ile dini liderlerin izlediği, bunların ardından işadamları ve gazetecilerin geldiği, dünya halklarının sadece yüzde 16’sının siyasetçilere daha fazla yetki verilmesini istediği bildirildi. Dünya halklarının yüzde 32’sine göre ulusal kimlik en önemli sıradayken, bunu yüzde 21 ile din izliyor. Araştırmaya göre ayrıca dünya halklarının yüzde 61’i, yaşamlarında aldıkları kararlarda en etkili gücün aileleri ya da eşleri olduğunu söylerken, yalnızca yüzde 10’u kararlarında arkadaşlarının etkili olduğunu belirtiyor. 
     
</TEXT>
</DOC>
