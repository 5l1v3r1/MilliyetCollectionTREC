<DOC>
<DOCNO> 384204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko44.html </URL>
<DATE> 2005/10/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Toyota, GM'den Fuji'deki hisselerinin yüzde 8.7'sini satın alyıor 
</HEADLINE>
<TEXT>

     Japon otomotiv devi Toyota, dünyanın 1 numaralı otomotiv üreticisi General Motors'dan GM yine bir Japon şirketi olan Fuji Heavy Industries'de sahip olduğu yüzde 8.7 hissesini satın alıyor. 
     İki şirketten yapılan ortak açıklamada, Toyota'nın söz konusu hisseler için GM'ye 310 milyon dolar ödeyeceği bildirildi. 
     Sektördeki ağır rekabet yüzünden bu yılın ilk çeyreğinde 1.1 milyar dolar ikinci çeyreğinde de 286 milyon dolar zarar eden ve kredi notu düşürüldüğünden piyasadan daha pahalı finansman sağlamak durumunda kalan GM'nin, Toyota'dan gelen bu parayı mali yapısını güçlendirmek için kullanacağı belirtildi. 
     Sektör gözlemcileri, hisse alımının Toyota'dan GM'ye yönelik bir jest olarak değerlendirirken, Toyota Başkan Yardımcısı Mitsuo Kinoşita, ''Bunun kesinlikle GM'ye yönelik bir kurtarma operasyonu olarak görülmemesi gerektiğini'' savundu. 
     GM'nin Fuji'deki geri kalan yüzde 11.4 hissesini de Fuji'nin kendisine satarak bu şirketle sermaye ilişkisini tamamen keseceği, ancak, Saab 9-2x modelini birlikte üretmeye devam edeceği kaydedildi. 
     GM, Subaru otomobillerinin üreticisi Fuji ile sermaye ilişkisini kopardıktan sonra Asya-Pasifik pazarındaki varlığını bölgedeki diğer iştirakleriyle sürdüreceğini açıkladı. 
     Amerikan şirketinin Japon kamyon üreticisi İsuzu ile otomobil üreticisi Suzuki firmalarında da hisseleri bulunuyor. 
     GM'nin Fuji'den el çekmesi, çok sert bir rekabetin hüküm sürdüğü dünya otomotiv sektöründeki değişen güç dengelerini yansıtıyor. Sektöre uzun yıllar hakim olan Amerikan şirketleri güç bir döneme girerken Japon firmalarının toparlanmaya başladığı görülüyor. 
     Japonya'nın en büyük otomotiv üreticisi Toyota'nın, 2003 yılından itibaren uzun yıllar GM'nin ardından 2. sırayı koruyan Ford'u geride bırakarak dünya ikinciliğini alması da bu durumun işareti olarak değerlendiriliyor. 
     
</TEXT>
</DOC>
