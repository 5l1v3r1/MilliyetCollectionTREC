<DOC>
<DOCNO> 350603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/yazar/sazak.html </URL>
<DATE> 2005/06/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Suriye meselesi 
</HEADLINE>
<TEXT>

WASHINGTON 

'Bush söylese, eyvallah...' Başbakan Erdoğan, ABD yönetimiyle AKP hükümeti arasındaki görüş farklılıklarını ortadan kaldırmaya ve 'anti-Amerikancı' söylemlerden kaynaklanan gerilimi düşürmeye yönelik Beyaz Saray ziyaretini tamamlarken, Washington'da iletilen kimi mesajları bu sözlerle noktaladı. 
ABD Başkanı ile en üst düzeyde yapılan görüşmede, iki taraf da 'stratejik ilişki'nin önemini vurguladıktan sonra, Dışişleri, Pentagon ve Ulusal Güvenlik Dairesi'nce yapılan değerlendirmelerin geçerliliğini yitirdiği düşüncesinde Erdoğan. Bundan böyle çıtayı doğrudan Başkan'ın sözlerine yükseltiyor 
"Bush söylese, eyvallah..." ABD yine ne yapmak istiyor .. diye durup düşünecek hükümet. Medya üzerinden mesajlaşılmayacak. 
Ancak bu ilke Erdoğan Beyaz Saray'dan ayrıldıktan birkaç saat sonra delindi. 
Suriye'yi 'ikna politikası'nda Bush yönetiminin tutumunun, AKP hükümetinin algıladığından çok farklı olduğu, diplomatik kaynaklardan medyaya sızdırıldı. 
The Washington Post'un manşeti aynı gün 'Irak'taki direnişin altındaki derin Suriye' idi. Bush yönetimi, Saddam örneğindeki gibi Suriye'ye ağır bir baskı ve 'izolasyon' uygulanmasını istiyor. Irak'taki gelişmeler anımsandığında bu sürecin sonunda bir 'askeri operasyon' seçeneği de o kadar uzak değil. 
Bu olasılığı Beyaz Saray çıkışı Başbakan Erdoğan'a sordum. 
Erdoğan, Suriye'ye askeri müdahalenin fazlasıyla olumsuz varsayım olduğunu ve gündemde bulunmadığını savunurken Türkiye'nin Esad yönetimini demokratikleşme konusunda iknaya çalıştığını, Cumhurbaşkanı Sezer'in Şam ziyaretinin Lübnan'dan asker çekilmesi yönünde etkili olduğunu anlattı. 'Suriye'yi itmek değil, kazanmak lazım' diye konuştu. 
İkna politikası, kulağa hoş gelse de, Amerikalılara, bir zamanlar Ecevit'in Saddam için kullandığı sözleri çağrıştırıyor olmalı. Suriye ve İran, Bush yönetiminin gündeminden düşmeyecek. 
Türkiye ise 800 kilometre sınırı olan Suriye ve İran'la ilişkilerini 'ABD hesabına' bozmak istemiyor. Erdoğan buna rağmen İran'ı 'nükleer silah kapasitesi' konusunda uyarma gereği duydu. 
Ankara'nın önceliği Suriye değil. PKK ve Kuzey Irak. ABD yönetiminin terörle mücadelede etkin olması bekleniyor. Ancak PKK da ABD'nin önceliği değil ve Barzani faktörü, Washington'u mevcut dengeleri koruyucu olmaya yöneltiyor. 
Büyük Ortadoğu Projesi'ne destek, stratejik ortaklık ya da ilişki gibi kavramları sahiplenmekle bu niyetleri hayata geçirmekte iki tarafın da zorlukları var. 
Bush 'Eyvallah demezse' ne olacak 



</TEXT>
</DOC>
