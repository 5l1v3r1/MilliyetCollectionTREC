<DOC>
<DOCNO> 351025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko11.html </URL>
<DATE> 2005/06/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 1.25 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.25 oranında değer yitirdi. 
     İMKB, geçen hafta Merkez Bankası'nın kotasyon indirimi, Başbakan Recep Tayyip Erdoğan'ın ABD ziyareti ve Uluslararası Para Fonu IMF ile ilgili gelişmelere odaklı bir seyir izledi. 
     Merkez Bankası'nın faizleri 25 baz puan düşürmesi ve Başbakan Erdoğan'ın ABD Başkanı George W. Bush ile yaptığı görüşmenin ardından kısa vadede beklentisiz kalan piyasalarda durgun seyir izlendi. 
     IMF kredisinin Temmuz ayına kalabileceğine yönelik haberler ve Avrupa Birliği AB liderler zirvesine yönelik beklentilerin de etkili olduğu İMKB'de, hafta boyunca ABD Merkez Bankası FED Başkanı Alan Greensapan'in açıklamaları ve ABD verileri de takip edildi. 
     Borsa uzmanları, önümüzdeki hafta AB liderler zirvesine yönelik beklentilerle hareket etmesi beklenen İMKB'de, zirveden çıkacak sonucun endeks üzerinde etkili olacağı tahmininde bulunuyor. 
     29 Haziran'da gerçekleştirilecek ve 30 Haziran'da sonuçları açıklanacak ABD Merkez Bankası faiz toplantısına yönelik beklentilerin de önümüzdeki haftadan itibaren İMKB üzerinde etkili olmasının beklendiğini kaydeden uzmanlar, başta ABD verileri olmak üzere yurtdışı piyasalardaki gelişmelerin yanında AB sürecine yönelik gelişmelerin de yakından izleneceğini ifade ediyor. 
     
     ÖZETLE PİYASALAR 
     Borsa, hafta boyunca dalgalı bir seyir izledi. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler yaşandı. YTL karşısında dolar geğer kazanırken, avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.25 oranında değer yitirdi. 24 ayar külçe altının gram satış fiyatı yüzde 0.27, Cumhuriyet altınının satış fiyatı da yüzde 0.80 oranında arttı. Türk Lirası karşısında dolar yüzde 0.07 artarken, avro yüzde 0.66 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.06 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.26, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.99'luk düşüşle başladı. Salı günü de ortalama yüzde 0.22 gerileyen endeks Çarşamba günü yüzde 1.18'lik artışla ilk 2 günlük kayıpların bir bölümünü telafi etti. Perşembe günü ortalama yüzde 1.09 oranında gerileyen endeks haftanın son işlem gününde ortalama yüzde 0.88 oranında artış gösterdi. 
     Endeks, geçen hafta boyunca 326.36 puanlık düşüşle 26,051.55 puandan 25,725.19 puana indi. Hisse senetlerindeki haftalık ortalama kayıp yüzde 1.25 oldu. 
     İMKB Ulusal-Mali Endeksi 834.40 puan düşüşle 38,835.41 puandan 38,001.01 puana düşerken, İMKB Ulusal-Sanayi Endeksi 114.58 puan artışla 20,554.84 puandan 20,669.42 puana ve İMKB Ulusal-Hizmetler Endeksi 69.89 puan artışla 14,075.78 puandan 14,145.67 puana yükseldi. 
     Böylece, mali grup hisseleri ortalama yüzde 2.15 oranında değer yitirirken, sanayi grubu hisseleri ortalama yüzde 0.56 oranında ve hizmetler grubu hisseleri de ortalama yüzde 0.50 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 306 hisse senedinden 166'sı değer kazanırken, 108 hisse senedi değer yitirdi, 32 hisse senedinin değeri de değişmedi. 
     Geçen hafta en yüksek oranlı artış, yüzde 31.45 ile Doğan Burda Rizzoli hisselerinde gerçekleşti. Yüzde 26.67'lik artışla Altınyunus Çeşme hisseleri ikinci ve yüzde 24.34'lük artışla Finans Finansal Kiralama hisseleri üçüncü oldu. 
     En yüksek oranlı düşüş ise yüzde 10.00 ile İş Bankası A hisselerinde oldu. Yüzde 8.95'lik düşüşle Ege Endüstri hisseleri ikinci ve yüzde 8.00'lik düşüşle de Kütahya Porselen hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 221 milyon 758 bin adet hisse senedi işlem gördü ve karşılığında 3 milyar 523 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında dolar yükselirken, avro geriledi. İstanbul serbest döviz piyasasında alınıp satılan ABD Doları Türk Lirası karşısında yüzde 0.07 oranında değer kazanırken, avro yüzde 0.66 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0010 YTL artarak 1.3600 YTL'ye yükselirken, avronun satış fiyatı 0.0110 YTL düşerek 1.6590 YTL'ye indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.61 artışla 2.4920 YTL'ye çıkarken, İsviçre Frangı'nın satış fiyatı yüzde 0.18 düşüşle 1.0880 YTL'ye geriledi. 
     Bugün öğle saatlerinde ise İstanbul serbest piyasada ABD Doları 1.3640 YTL'den, Avro 1.6550 YTL'den, İngiliz Sterlini 2.4850 YTL'den ve İsviçre Frangı da 1.0850 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 0.27, Cumhuriyet altınının satış fiyatı da yüzde 0.80 oranında arttı. 
     Dünkü kapanış itibariyle külçe altının gram satış fiyatı 18.60 YTL'ye, Cumhuriyet altınının satış fiyatı da 126.00 YTL'ye çıktı. 
     İstanbul Altın Borsası'nda İAB geçen hafta 24 ayar altının gram fiyatı yüzde 1.77 oranında artarak 18.51 YTL'ye yükseldi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.06 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 355 puan artarak 583,283 puandan 583,638 puana yükseldi. 
     Geçen haftanın en çok değer kazanan katılma belgeleri, yüzde 2.49'luk artışla Akbank A Tipi Sabancı Holding İştirak Fon, yüzde 1.61'lik artışla Vakıf A Tipi Karma Bereket Fon ve yüzde 1.32'lik artışla da C Bank A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 2.22'lik düşüşle Anadolubank A Tipi Değişken Fon, yüzde 1.81'lik düşüşle İş A Tipi Mali Endeks Fon ve yüzde 1.80'lik düşüşle HSBC Yatırım A Tipi Değişken Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.26 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.3 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
