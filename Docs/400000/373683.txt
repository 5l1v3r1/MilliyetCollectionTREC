<DOC>
<DOCNO> 373683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/spo07.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortta şölen var 
</HEADLINE>
<TEXT>


Tenisin asırlık klasiği ve sezonun son grand slam turnuvası ABD Açık, bugün New York'un ünlü Flusing Meadow kortlarında başlayacak, yıldız raketler sahne alacak 

HABER YORUM MURAT AĞCA 


1881 senesi iki farklı alanda iki tarihi miladı müjdeliyordu. Selanik'te ulu önder Atatürk'ün hayata gözlerini açtığı o yıl, Yeni Dünya'da da tenis tarihinin mihenk taşlarından ABD Açık'ın temelleri atılıyordu. ABD Tenis Şampiyonası olarak başlayan şovun 125.'si, bugün New York'un Flushing Meadow kortlarında sahne alıyor. 
Tenis sezonunun 'grand slam' adıyla bilinen dört dev turnuvasının sonuncusu olan ve 11 Eylül'e kadar sürecek ABD Açık'ta bu yıl bir numaralı seribaşları erkeklerde son şampiyon İsviçreli Roger Federer ile bayanlarda dünya sıralamasının çiçeği burnunda lideri Rus Maria Sharapova olacak. 
2005'te oynadığı 67 maçın 64'ünü kazanan ve Wimbledon sonrası uzun süre dinlenerek güç toplayan Federer, dünya klasmanında 83 haftadır olduğu gibi, turnuvada da bir numaralı favori. En büyük tehdit ise grand slam turnuva kazanmanın tadını bir kere alan ve ikincisini isteyen "zehir gibi" raketler 19'luk İspanyol Rafael Nadal, ev sahibi ülkenin temsilcisi Andy Roddick ve Avustralyalı Lleyton Hewitt. Nadal'ın bu yıl kazandığı Roland Garros'ta Federer'i yendiğini de not etmek gerek. 35'lik Andre Agassi'nin aklından da, tenise bir grand slam zaferiyle nokta koymak geçiyor. 

Sharapova gözde 
Tek bayanlarda ise gözler tabii ki güzel raket Maria Sharapova'nın üzerinde olacak. Her ne kadar "Beni güzelliğim için değil tenisim için sevin" dese de buna imkan yok Geçen yıl Wimbledon'ı kazanan Rus raket, ancak üçüncü tura kadar çıkabildiği New York'ta daha iyisini başarıp, kendi sözlerini de kanıtlamaya çalışacak. Ancak Sharapova ile birlikte sakatlıktan dönen Lindsay Davenport, Serena Williams'ın form durumlarına göre sürpriz bir ismi beklentisi de var. Geçen yılın şampiyonu Kuznetsova bu kez beş numaralı seribaşı olarak mücadele edecek. 

Şenoğlu yok 

ABD Açık'ta geçen yıl çiftlerde 3. tura kadar yükselerek Türk tenis tarihinde bir ilki başaran İpek Şenoğlu, sakatlığı nedeniyle bu kez turnuvada raket sallayamayacak. Sakatlığına rağmen İstanbul Cup'ta mücadele eden ardında da omzundaki tendon yırtığı nedeniyle üç ay önce ameliyat olan Şenoğlu, hafif antrenmanlara başladı. 29 Ekim'deki Cumhuriyet Turnuvası ile tenise dönmeyi planlayan başarılı raket, "2006 sonunda çiftler dünya klasmanında ilk 20'yi hedefliyorum" dedi. 

Mavi zeminde pembe düşler 

Beş çeyrek asırı geride bırakan turnuvada bu yıl birçok yenilik yaşanacak. Göze hemen çarpacak olan yenilik kortların rengi olacak. Flushing Meadow'da kort zeminleri artık mavi. Amaç, topun daha iyi seçilebilmesi. Toplam para ödülünde de rekor kırılacak. 17.74 milyon dolar ödül dağıtılacak turnuvada tekler şampiyonu olacak raketler 1.1 milyon doları servetlerine katacaklar. US Open Serisi'ni kazanan Andy Roddick ve Kim Clijsters eğer turnuvayı da kazanırsa kişi başına 2.2 milyon dolarla tarihi bir rekor da kıracaklar. Bu yıl ilk kez engelliler için tekerlekli sandalye turnuvası düzenlenecek. Turnuvada bir başka ilginç ilk ise Merkez Kort Artur Ashe Stadı'nda yaşanacak ve kortu dolduran seyirciler tribüne kaçan topları hatıra olarak saklayabilecek. 

SERİBAŞLARI 
TEK BAYANLAR İlk 10 
1. Maria Sharapova RUSYA 
2. Lindsay Davenport ABD 
3. Amelie Mauresmo FRANSA 
4. Kim Clijsters BELÇİKA 
5. Svetlana Kuznetsova RUSYA 
6. Elena Dementieva RUSYA 
7. Justine Henin-Hardenne BELÇİKA 
8. Serena Williams ABD 
9. Nadia Petrova RUSYA 
10. Venus Williams ABD 

TEK ERKEKLER İlk 10 
1. Roger Federer İSVİÇRE 
2. Rafael Nadal İSPANYA 
3. Lleyton Hewitt AVUSTRALYA 
4. Andy Roddick ABD 
5. Marat Safin RUSYA 
6. Nikolay Davydenko RUSYA 
7. Andre Agassi ABD 
8. Guillermo Coria ARJANTİN 
9. Gaston Gaudio ARJANTİN 
10. Mariano Puerta ARJANTİN 


</TEXT>
</DOC>
