<DOC>
<DOCNO> 388356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur21.html </URL>
<DATE> 2005/10/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Osmaniye Belediye Başkanı'nın babasının evine bombalı saldırı 
</HEADLINE>
<TEXT>

     Osmaniye’de, Belediye Başkanı Davut Çuhadar’ın babasının evine bombalı saldırı düzenlendi. Saldırıda ölen ve yaralanan olmadı. 
     Alınan bilgiye göre, Davut Çuhadar’ın Yeni Mahalle’deki babasına ait olan ve kardeşi Muzaffer Çuhadar’ın kaldığı eve kimliği belirsiz kişi ya da kişiler el yapımı boru tipi bomba attı. Bomba, evin pencere korkuluklarına çarpıp dışarı düşerek patladı. 
     Evin camları ile Başkan Çuhadar’a ait 80 FA 333 plakalı otomobilin ön kısmının hafif hasar gördüğü patlamada, olay anında evde kimsenin bulunmaması nedeniyle ölen ya da yaralanan olmadı. 
     Olayın ardından açıklama yapan Osmaniye Belediye Başkanı Davut Çuhadar, daha önce de modern görünüm verdikleri Salı Pazarı’nın kurşunlandığını belirtti. 
     Çuhadar, bu kez evine yönelik saldırı düzenlenmesini anlamlı bulduğunu ifade ederek, "Bütün bunlar şahsıma değil, devlete yapılan saldırılardır. Kaldı ki benim ve ailemin düşmanı yok. Herhalde yatırımlarımız, çalışmalarımız bazılarını korkutuyor. Çünkü Osmaniye hızla şehirleşiyor" dedi. 
     
</TEXT>
</DOC>
