<DOC>
<DOCNO> 383867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko23.html </URL>
<DATE> 2005/10/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İSO Başkanı Türkiye, müzakere sürecinden başarılı şekilde geçti 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Türkiye'nin, AB müzakere sürecinden başarılı bir şekilde geçtiğini belirtti. 
     Yalçıntaş, Dünya Ticaret Merkezi Yönetim Kurulu üyeleriyle birlikte, Kayseri Dünya Ticaret Merkezi Olağan Yönetim Kurulu Toplantısı'nın ikincisine katılmak üzere Kayseri'ye geldi. 
     Murat Yalçıntaş, toplantı öncesinde AB müzakere sürecinin başlamasıyla ilgili olarak AA muhabirine yaptığı açıklamada, dünkü müzakereler sebebiyle iş alemi olarak hem Başbakan'ı hem de Dışişleri Bakanı'nı yürekten tebrik ettiklerini kaydetti. 
     Bundan sonrasının özel sektör için çok önemli olduğunu belirten Yalçıntaş, özel sektör olarak iki noktaya dikkat edilmesi gerektiğini, 35 tane madde bulunduğunu kaydetti. 
     Müzakere maddelerindeki asıl amacın, Türk müktesebatını, Avrupa müktesebatına uyumlu hale getirmek olduğuna dikkati çeken Yalçıntaş, uyumlaştırma süreci çerçevesinde, çevre, iş hayatındaki sosyal ve güvenlik gibi Türkiye'deki birçok standartların yükseleceğini belirtti. 
     Bu standartların yükseltilmesi esnasında birtakım yatırımların gerekeceğini ifade eden Yalçıntaş, şöyle devam etti 
     ''Bu yatırımlar için AB'den destek olmak için bir miktar fonlar gelebilir ama gelecek olan fonlar yeterli olacak fonlar değil. Dolayısıyla bu yatırımların çoğunu özel sektör olarak bizler yapacağız. Bu yatırımlar bizlerin doğrudan doğruya verimliliğini artıracak yatırımlar olmayacağından dolayı, bizim özellikle KOBİ'ler olarak AB uyum sürecinde kendi stratejimizi, kendi vizyonumuzu mutlaka gözden geçirmemiz lazım. Bizler Türkiye, Türk KOBİ'leri olarak, Türk işletmeleri olarak eğer rekabetçiliğimizi devam ettirmek istiyorsak, bundan sonra yapmamız gereken, özellikle katma değeri yüksek ürünlere, marka ürünlere ve içinde mutlaka dizayn katma değeri bulunan ürünlere yönelmek olacaktır. Biz eğer bu ürünlere yönelmekte geç kalırsak, rekabetçi avantajımızı da kaybetme riskiyle karşı karşıyayız. Bunu da şimdiden bilmemiz ve ona göre tedbirler almamız lazım.'' 
     
</TEXT>
</DOC>
