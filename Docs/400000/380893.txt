<DOC>
<DOCNO> 380893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy11.html </URL>
<DATE> 2005/09/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ermeni Konferansı'nın durdurulması dünya basınının gündeminde 
</HEADLINE>
<TEXT>

     Boğaziçi Üniversitesi’nde yapılması planlanan, ancak mahkeme kararıyla durdurulan Ermeni Konferansı tekrar dünya gündemine girdi. 
     Yapılıp yapılmayacağı yılan hikayesine dönen Ermeni Konferansı’nın durdurulması, dünya basınında da yankı buldu. 
     BBC internet sitesinde, "Bu sıradan bir konferans değildi" diye yazdı. 
     Ermeni sorununun Türkiye’de bir tabu olduğunu belirten BBC, "Delegeler 90 yıl önce Osmanlı Ermenileri’nin başına gelenleri tartışacaktı" diye yazdı ve bu konunun Türkiye’nin en hassas konularından biri olduğunu ifade etti. 
     Konferansın durdurulması kararının bir grup milliyetçi avukatın başvurusu üzerine alındığını belirten gazete, karara Başbakan Erdoğan’ın tepki gösterdiğini ifade etti. 
     Haberde, kararın 3 Ekim’in hemen öncesinde alındığı da vurgulandı. 
     
     "RESMİ SÖYLEM TARTIŞILACAKTI" 
     Amerika’nın Sesi ise, akademisyenlerin konferansta resmi söylemi tartışacaklarını vurguladı. 
     BBC gibi Amerika’nın Sesi de kararın 3 Ekim’in hemen öncesinde alındığını ifade etti ve Orhan Pamuk’a da dava açıldığını hatırlattı. 
     
</TEXT>
</DOC>
