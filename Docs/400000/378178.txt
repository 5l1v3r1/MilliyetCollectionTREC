<DOC>
<DOCNO> 378178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur31.html </URL>
<DATE> 2005/09/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Atatürk büstlerini boyayan kişi tutuklandı 
</HEADLINE>
<TEXT>

     Sincan’da çeşitli tarihlerde bazı ilköğretim okullarının bahçelerindeki Atatürk büstlerini kırmızı ve yeşil boyayla boyayan M.V, tutuklanarak cezaevine konuldu. 
     Sincan Cumhuriyet Başsavcısı Erkan Boyacı, yaptığı yazılı açıklamada, 28 Nisan ve 6 Mayıs günlerinde Sincan Kazım Karabekir İlköğretim Okulu ile Sincan Semiha İsen İlköğretim Okulu bahçesindeki Atatürk büstünü kırmızı boyayla, 8 Temmuz’da Sincan Lale Meydanı’ndaki Atatürk heykelini yeşil boyayla boyayan, dün de aynı heykeli boyamaya teşebbüs eden M.V isimli kişinin, Sincan Emniyet Müdürlüğü ekiplerince suçüstü yakalandığını bildirdi. 
     Başsavcı Boyacı, M.V’nin, sevk edildiği Sincan 2. Sulh Ceza Mahkemesi’nce, 5816 sayılı Atatürk Aleyhine İşlenen Suçlar Hakkında Kanun’a muhalefet suçundan tutuklanarak cezaevine konulduğunu kaydetti. 
     
</TEXT>
</DOC>
