<DOC>
<DOCNO> 362944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo06.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam gaz zirveye 
</HEADLINE>
<TEXT>


Sezon başından itibaren istikrarlı bir grafik çizdiği Türkiye Ralli Şampiyonası'nda liderlik koltuğunu takım arkadaşı Nejat Avcı'dan devralan Mehmet Besler, vites büyüttüğü hedefinde çifte zafer hesapları yapıyor 


Bu sezon istikrarlı bir grafik çizerek katıldığı her yarıştan puan çıkarmayı başaran ve Yeşil Bursa Rallisi'nde elde ettiği genel klasman ikinciliği ile liderlik koltuğunu takım arkadaşı Nejat Avcı'nın elinden alan Mehmet Besler gözünü şampiyonluğa dikti. Zorlu bir yarış sezonunda birbirinden güçlü takımların tecrübeli pilotlarla zirve mücadelesi yaptığını hatırlatan Ford Rallye Sport'un genç pilotu, elde ettiği unvanı sezon sonuna kadar korumaya çalışacağını belirterek, "Benim için gerçek yarış bundan sonra başlıyor" dedi. Bu sene ilk kez direksiyonuna oturduğu Ford Focus WRC ile başarıdan başarıya koşan Besler, liderliğin yanı sıra kendisine güvenenleri mahçup etmemenin mutluluğunu da yaşadığına değinerek, " Sezon başında Ford Rallye Sport'tan gelen teklif üzerine ilk kez bir WRC aracın koltuğuna oturacağım için çok heyecanlandım. Büyük bir fabrika takımının bünyesinde yarışmak ve beklentilere cevap vermem gerekiyordu. Takımın uyumu ortaya konan strateji ile paralel olunca başarı kaçınılmaz oluyor. Yönetimin yansıttığı pozitif enerjiye aynı takımı paylaşmaktan büyük gurur ve mutluluk duyduğum, tecrübelerinden fazlasıyla faydalandığım Nejat Avcı faktörünü de ekleyince şu ana kadar elde ettiğim başarının sebepleri kendiliğinden ortaya çıkıyor"diye konuştu. 


</TEXT>
</DOC>
