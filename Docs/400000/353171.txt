<DOC>
<DOCNO> 353171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo10.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu maçın tekrarı yok 
</HEADLINE>
<TEXT>


Orduspor ile Eskişehirspor tekrar maçında Samsun 19 Mayıs Stadı'nda karşı karşıya geliyor. Karadeniz ekibi kazanırsa İkinci Lig A Kategorisi'ne yükselecek. Saat 16.00'da başlayacak mücadeleyi Serdar Tatlı yönetecek 


İkinci Lig B Kategorisi B Grubu'nda şampiyon bugün belli olacak. Orduspor ile Eskişehirspor, Futbol Federasyonu'nun, 15 Mayıs'ta Ordu'da yapılan maçın devre arasında çıkan olaylar yüzünden yeniden oynanmasına karar verdiği karşılaşmada Samsun 19 Mayıs Stadı'nda kozlarını paylaşacak. Karadeniz ekibi, saat 16.00'da başlayacak olan maçı kazanırsa şampiyon olarak 2. Lig A Kategorisi'ne çıkacak. Beraberlik ve Eskişehir'in galibiyeti halinde Ankara temsilcisi Gençlerbirliği ASAŞ şampiyon olacak. 
Samsun Emniyet Müdürlüğü iki kulüp arasındaki gerilimi gözönünde bulundurarak karşılaşma öncesi olağanüstü güvenlik önlemleri aldı. Maçta toplam 1400 polis ve jandarmanın görev yapacağı açıklanırken, iki takım taraftarlarının karşı karşıya getirilmeyeceği bildirildi. Trabzon'dan da takviye emniyet gücü getirileceği vurgulandı. 
Kritik maçın hazırlıklarını tamamlayarak kampa giren Orduspor'da eksik oyuncu bulunmuyor. Eskişehirspor'da ise cezalı İshak, sakat Yiğit ve düğün izni verilen Ali forma giyemeyecek. 

Başkanlar umutlu 

Orduspor Başkanı Şükrü Bodur kader maçından galibiyetle ayrılarak şampiyon olacaklarını iddia etti. Bodur, "Orduspor'un nasıl bir takım olduğunu galip gelerek herkese göstereceğiz. Bu maça onur karşılaşması gözüyle bakıyoruz. Futbol Federayonu ve Tahkim Kurulu bizi kurban etti ancak hakkımızı sahada alacağız" dedi. Eskişehirspor Başkanı Halil Ünal da karşılaşmaya galibiyet için çıkacaklarını söyledi. Ünal, "Kimsenin burnu kanamasın. Centilmence bir maç olsun ve hak eden kazansın. Orduspor bizim düşmanımız değil" diye konuştu. 

Yayın bilmecesi 

İLHAN GÜLER 

Maçın naklen yayını konusunda ilginç gelişmeler yaşandı. Orduspor yayın için 50 bin dolar isteyince TRT maçı ekrana getirmekten vazgeçti. Devlet Bakanı Mehmet Ali Şahin ise devreye girerek taraflara uzlaşma çağrısı yaptı. Orduspor ile TRT arasında bugün de sürecek görüşmeler sonunda maçın ekrana gelebileceği öğrenildi. Eskişehirspor Kulübü'nün yayın için Futbol Federasyonu'na yaptığı başvuruya ise olumlu yanıt verilmedi. Kırmızı - Siyahlılar'ın başvurusunu değerlendiren federasyonunun herhangi bir yayın kuruluşu ile sözleşme yapılmadığı gerekçesiyle talebi geri çevirdiği öğrenildi. Başkan Halil Ünal, yayın için para istememelerine rağmen kendilerine yanıt verilmediğini açıkladı. 


</TEXT>
</DOC>
