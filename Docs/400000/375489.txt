<DOC>
<DOCNO> 375489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/aspo.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldu mu şimdi 2-2 
</HEADLINE>
<TEXT>


Milli Takımımız, Dünya Kupası yolunda Danimarka engelini aşmaya çok yaklaştı. Vikingler, C.Jensen ile öne geçti. Okan ve Tümer'in mükemmel golleri üç puan yolunu açtı. Ancak 90 3'te Larsen galibiyet sevincini kursağımızda bıraktı 


90 dakika 

MEHMET DEMİRKOL 

Bu maçın temel taktiği ile ilgili her şeyi 17'inci dakikada meydana gelen iki olay çok iyi anlatıyor. Önce Rommedahl, Gravesen'in pasıyla sağdan giriyor. Volkan yanlış çıkıyor, gelen pas Tomasson'un önünde mutlak gol pozisyonu. Ama onun şutunu, Selçuk'la birlikte - en iyi oyuncumuz İbrahim Toraman blokluyor. Bir dakika geçmeden Volkan bir sert degajla Danimarka savunmasını geçiyor. Hakan bomboş, ama Soransen'le karşı karşıyada her şeyi yapma imkanı varken topu dışarı vuruyor. Dün çok kötü 2 savunma vardı sahada. Becerisi düşük forvetler. Üstünlüğü getiren daha iyi bir orta sahaya sahip olan aldı. Jensen, Gravesen ve Poulsen, Tümer, Selçuk ve Yıldıray'dan çok daha efektifti. 
Tek çapalı, Emre yerine Tümer'li ve Hasan Şaş'lı orta üçlü Danimarka'nın oyunu kendi sahasında kabul ettiği ve pozisyonlar bulduğu ilk yarım saatte de açıklar verdi aslında, ama İbrahim Toraman herkesin açıklarını kapatan bir cengaverdi. Eğer bu devrede golü bulabilsek, oyun farklı olabilirdi belki. 21'de Yıldıray'ın pasında Fatih'in vurduğu şutla misal. Ya da 14'de Ümit'in ortasında Fatih'in kafasıyla veya 17'de Hakan'ın bire birinde. Olmayınca 30'dan sonra onlar kalabalık gelmeye başladı. Ne Tümer ne de Hasan arkaya gelmeyince devşirme beklerimiz oyundan düştü. Bundan sonra hemen herkes yerini kaybetmeye başladı. Fatih bir orta saha oyuncusuna dönüştü. Çıkmaya çalışırken pas verecek adam bulamadık. Olmadı. Oyun onların oldu. 41'de de Claus Jensen'in şutuyla gol geldi. 34'de Rommedahl ve 40'da Jorgensen'in iki golünü çıkaran Volkan bu kez soluna gelen topu dışarı tokatlayamadı. 

Şahane goller 
Bu orta saha düşüşünü Terim devre arasında iki cevvali Hasan ve Yıldıray'ın yerine alarak kapatmak istedi. Hüseyin ve Okan. Çift çapaya ve 4-4-2 'ye döndü böylece. Başta risk aldı, tutmadı. Devrede klasiğe, daha sağlam bir takıma döndü. Olsen ise Helveg bombasını sağ kanada alışık olduğu yere çekti. Terim'in değişikliği golü getirdi. 47'de Fatih'in soldan ortasına Okan sert bir orta işle cevap verdi, dönen topu şahane bir sağ dışla fileleri yolladı. 1-1 
Sonra daha sağlam olduk. Ama yeterli seviyede mi Olduğu kadar. 61'de yaşadığımız iki pozisyonda Poulsen ofsayta, Jensen de kötü bir vuruşa takıldı. Bizim hücum girişimlerimiz ise Tümer'le soldan yürüyordu. 81'de muhteşem bir serbest vuruşla herkesi ayağa kaldırmadan önce hücumda kendisine partner bulamadı. Fatih ve Hakan'la uyumsuz kaldılar. Ümit ise Jorgensen'le meşguldü. Ama öyle bir gol attı ki, Tanrı onu korusun, şahaserdi. Golden sonra Tümer çıkmak istedi ve Tolga girdi. Kağıt üzerinde 5'li reelde 10'lu savunma intiharına nasıl müsaade ettik bilmiyorum. Halbuki bildiğimiz Terim, Gökdeniz'i alırdı oyuna ve topu ileride tutardı. Ama yanıldı. Uzatmada Larsen'in golüyle berabere kaldık. 

İşimiz zor 

Ay - Yıldızlı ekibimizin en iyi ikincilere ayrılan iki takımlık kontenjana girmesi oldukça zor görünürken, play-off oynama şansı da ateşe düştü. 
Milli Takımımızın öncelikle Ukrayna ve Arnavutluk ile deplasmanda yapacağı iki maçı da kazanması gerekecek. Ancak Ay-Yıldızlılar bu iki karşılaşmayı alsa bile grubun kilit maçı 8 Ekim'deki Danimarka-Yunanistan maçı olacak. Eğer ev sahibi bu maçtan galip ya da berabere ayrılırsa, Milli Takımımıza play-off şansı gülecek. Yunanistan, galibiyeti halinde ise baraj için büyük avantaj yakalayacak. 
Ekibimizin iki maçından birinde puan kaybetmesi halinde, iddiasız takımlarla maçlarını oynayacak Danimarka ile Yunanistan'a play-off için şanslı duruma gelecek. 

"Benim suçum" 

Uzun bir aradan sonra milli takım forması giyen Alpay herkesi şok eden ikinci golün faturasını kendisine kesti. Tecrübeli futbolcu, "Uzatmada yediğimiz gol tamamen benim suçum. Benim gibi tecrübeli bir futbolcunun böyle bir hata yapmaması gerekirdi. Kalan iki maçı kazanarak baraj maçlarına kalmaya çalışacağız" dedi. 

MAÇIN HAKEMİ 
Şöhretine yakışmadı 
İstanbul'daki Liverpool-Milan Şampiyonlar Ligi finalini yöneten ve geçen sezon Avrupa'nın en iyi hakemi seçilen İspanyol Gonzalez, maçın kaderini etkileyen hata yaptı. Agger'in ceza alanı içinde koluyla Hakan Şükür'ü itmesini ve penaltıyı pas geçen, yardımcısından da yardım alamayan Gonzalez, şöhretine gölge düşürdü. Oysa gösterdiği kartlarda ve taviz vermeyen düdükleriyle maçı iyi götürüyordu. Danimarka'nın golündeki devam kararı da doğruydu. 

'Emeğe yazık oldu' 

Terim, galibiyete çok yaklaştıklarını, ama ulaşamadıklarını söyledi, "Yazık oldu çocukların emeğine" dedi. Milli Takımlar Teknik Direktörü, "Üç puan alabilseydik, Play - Off'u da garantileyecektik" yorumunu yaptı 

Milli Takımlar Teknik Direktörü Fatih Terim, Danimarka karşısında uzatmada yenen gole kahroldu. Güçlü rakibi karşısında Okan ve Tümer'in golleriyle çok önemli bir fırsat yakaladıklarını, ancak bunu değerlendiremediklerini ifade eden Fatih hoca, "Galibiyete çok yaklaşmıştık, ama olmadı. Emeğimizi ve yüreğimizi ortaya koyduk. Eğer bu karşılaşmadan üç puanla ayrılabilseydik, Play - Off'u garantilerdik. İki dakika dayanamadık. Şimdi kalan iki maçı kazanmak zorundayız. Bunu da başaracağımıza inanıyorum. Ama 1-2 dakika dayanamadık maalesef. Ukrayna'yı yenemediğimiz taktirde 2008'e bakacağız. İşi garantiye aldıkları için bize karşı daha rahat oynayacaklardır" diye konuştu. 
İlk yarıda Danimarka'ya pozisyon vermeden gol yediğimizi hatırlatan Terim, "Yazık oldu çocukların emeğine. Rakibimizden daha iyi olduğumuzu düşünüyorum. Ayrıca hakemin vermediği penaltıyı da es geçmemeli" yorumunu yaptı. 
Milli Takımlar Teknik Direktörü, ikinci yarının hemen başındaki değişikliği ise taktik gereği gerçekleştirdiğini ifade etti. 
Terim, kendisiyle röportaj yapan televizyon muhabirinin, "İdmanları güneşli havalarda yaptınız. Maçta yağış vardı. Meteorolojiyle görüştünüz mü Taktiğinizi buna göre mi yaptınız " sorusuna, "Ben Allah'ın ne yapacağını kestiremem ki. Meteoroloji de yanılabilir. Futbolcu asker gibi olmalı. Her hava koşuluna hazırlanmalı" yanıtını verdi. 

Buruk yaş günü 

A Milli Takım, Danimarka maçında son dakikada galibiyeti kaçırırken, Başdanışman Fatih Terim de doğum gününe mutsuz giriyor. Bugün 53. yaşına basacak olan tecrübeli teknik adam, Danimarka maçı kazanılmış olsaydı, hayatının en güzel hediyelerinden birini alacaktı. 

Bak şu konuşana 

Olsen, İsveç ile ortaklıklarını unuttu, Ukrayna ile Türkiye'nin komşuluğu nedeniyle bir sonraki maçtan çekindiğini açıkladı 


Danimarka Milli Takım Teknik Direktörü Olsen, Türkiye maçının ardından ilginç açıklamalar yaptı. Olsen, Milli Takımımız'ın bir sonraki maçının Ukrayna ile olduğunu hatırlatarak, "Ukrayna 2006'yı garantiledi. Çarşamba gecesi Türkiye'ye karşı acaba dürüst oynayacaklar mı İki ülke birbirine komşu sayılır. Umarım ben yanlış düşünüyorumdur" dedi. 
Olsen bu açıklamaları yaparken, 2004 yılında yaşananları unutmuştu. Hatırlanacağı gibi Danimarka ile yakın komşusu İsveç, Avrupa Şampiyonası Finalleri'nde karşı karşıya gelmişti. İki takıma da beraberlik yeteceği için maç öncesinde "Danimarka da, İsveç de istediğini alır" dedikoduları gündeme damgasını vurmuştu. 90 dakikanın sonunda maç 2 - 2 sona ermiş ve komşuluk dayanışması gerçekleşmişti. 
Danimarka'nın hocası maçla ilgili olarak şunları söyledi "İlk yarı biz iyi oynadık. Golü de bulunca büyük keyif aldım. İkinci yarı Türkiye orta sahada beklemediğimiz iki değişiklik yapınca beraberliği yakaladı. Tümer'in golü harikaydı. Son dakikada da olsa yenilmekten kurtulduk" dedi. 

Korkulan oldu 

Daha önce son üç maçta sonradan oyuna dahil olup, gol atan Larsen Milli Takımımız karşısında da 85'te sahaya girerek, bitirici vuruşu yaptı. Schalke'de Hamit Altıntop ile birlikte forma giyen 24 yaşındaki yıldız Arnavutluk, Finlandiya ve İngiltere karşılaşmalarına da yedek kulübesinde başlayıp, oyuna girdikten sonra fileleri havalandırmıştı. Olsen gizli silahı Larsen'i dün 85'te sahaya sürdü. Genç yıldız da 90 3'te golünü atıp, Danimarka'yı ipten aldı. 

NOTLAR 
Geri döndüler 
Milli Takım'da ikinci Fatih Terim devri resmen başladı. Terim, 1996 yılında bu yana Ay - Yıldızlılar'ın başında ilk resmi maçına çıktı. Terim'in yanısıra Hakan Şükür 4 Eylül 2004, Alpay 11 Ekim 2003, Fatih Akyel de yaklaşık 15 ay sonra yeniden A Milli Takım'a döndü. 

9 puan gitti 
MİLLİ Takımımız içerde oynadığı maçlardaki puan kayıplarına devam etti. Gürcistan ile 1-1, Yunanistan ile 0-0'lık sonuçlarla yenişemeyip, Ukrayna'ya 3-0 yenilen Ay - Yıldızlılar'ın toplam puan kaybı 9'a yükseldi. Milliler içerdeki maçlarda Kazakistan ve Arnavutluk'u yenmişti. 

Okan'dan 8. gol 
OKAN Buruk, Milli Takım forması altında 8. kez gol sevinci yaşadı. 52. kez milli formayı giyen tecrübeli oyuncu, oynadığı futbolla büyük beğeni toplarken, tribünlerden alkış aldı. Nefis bir frikik golüne imza atan Tümer ise ikinci sayısını kaydetti. 

60 milyar kaçtı 
MİLLİ futbolcular, ceplerini doldurma şansını da kaçırdı. Ay - Yıldızlılar, şok beraberlikle Futbol Federasyonu'nun belirlediği 60 milyarlık galibiyet priminden oldu. Milli Takımımız maçtan sonra Polat Otel'e geçti. Milliler yarın Ukrayna maçı için Kiev'e gidecek. 

30 bin seyirci 
İSTANBUL'DAKİ sağanak yağmur bile taraftarın maça gelmesini etkilemedi. Tribünleri dolduran yaklaşık 30 bin Türk, coşkulu tezahürat yaptı, ellerindeki bayrakları salladı. 10. Yıl Marşı ile coşan seyirciler, yağmurluklarıyla yağıştan korunmaya çalıştı. 


</TEXT>
</DOC>
