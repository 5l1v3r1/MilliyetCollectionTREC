<DOC>
<DOCNO> 384563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo26.html </URL>
<DATE> 2005/10/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
F1 takımı Honda BAR'ın ismi değişecek 
</HEADLINE>
<TEXT>

     Formula 1’de sezonun 18. yarışına hazırlanan takımlardan BAR Honda’nın gelecek yıldan itibaren isim değişikliğine gideceği belirtildi. 
     Honda Yarış Geliştirme Programı Başkanı Yasuhiro Wada, yaptığı açıklamada, yarış aracının motor üreticisi olarak Honda’nın, takımın tamamını satın almasının ardından markanın başındaki BAR’ı kaldıracağını söyledi. 
     BAR ile 100. yarışına bu hafta sonu Japonya’da çıkacak olan Honda’da çok ciddi bir değişikliğin olması beklenmezken, Yasuhiro Wada, "Sadece isim değişebilir, artık daha fazla BAR yok. Biz yeni takımın adının ne olacağına halen karar veremedik. Organizasyon yapısı, üst yönetimi, teknik sorumlusu ve takımdaki diğer herkes bugün olduğu gibi kalacak" diye konuştu. 
     Honda takımından bu hafta yapılan açıklamada ise, British American Tobacco BAT şirketine ait olan yüzde 55’lik hissenin satın alınmasının ardından takımın gelecek yıldan itibaren tüm haklarının Japon otomotiv üreticisine geçeceği kaydedilmişti. 
     
</TEXT>
</DOC>
