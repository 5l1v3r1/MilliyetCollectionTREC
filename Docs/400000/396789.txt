<DOC>
<DOCNO> 396789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo30.html </URL>
<DATE> 2005/11/21/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Trabzonspor'da Volkan ve Jefferson Ç. Rizespor maçında yok... 
</HEADLINE>
<TEXT>

     Trabzonspor, Cuma günü sahasında Çaykur Rizespor ile yapacağı maçın hazırlıklarına başladı. 
     Teknik Direktör Vahid Halilhodziç yönetiminde yapılan çalışmaya sakatlıkları bulunan Jefferson, Volkan ve Szmykowiak katılmadı. 
     Kulüp doktoru Ahmet Çağlar, Diyarbakırspor karşılaşmasında sol ayak bileğinden sakatlanan ve oyundan alınan Jefferson ile yine aynı karşılaşmada sol arka adalesinde ödem oluşan Volkan'ın Çaykur Rizespor maçında forma giyemeyeceklerini söyledi. 
     Szymkowiak'ın sağ arka adalesinde bir zorlanma olduğunu ifade eden Çağlar, ''Yırtık ya da kanaması yok, ancak spazm sonucu bir ödem oluşmuş. Birkaç gün sürecek bir sakatlığı bulunuyor. Maç günü durumu netlik kazanacak'' diye konuştu. 
     
     KÜRŞAT ''BİZİM DE SUÇUMUZ VAR'' 
     Diyarbakırspor maçında gördüğü kırmızı kart sonrası cezalı konuma düşen ve Çaykur Rizespor maçında forma giyemeyecek olan Kürşat, Trabzonspor'un geçirdiği kötü günlerde futbolcuların da suçunun olduğunu söyledi. Bordo-mavili takımı yalnız bıraktığı için üzüldüğünü belirten Kürşat, ''Trabzonspor'un geçirdiği bu kötü günlerde bizim de suçumuz var. Geldiğimden beri takımda bir güven eksikliği olduğunu görüyorum. Bir türlü toparlanamıyoruz. İnşallah, Çaykur Rizespor maçında taraftarımıza üç puan hediye edeceğiz. Devre arasına kadar olan maçlarımızın tümünü kazanıp 12 puan elde etmek istiyoruz. Devre arasının bize çok iyi geleceğini düşünüyorum'' diye konuştu. 
     
</TEXT>
</DOC>
