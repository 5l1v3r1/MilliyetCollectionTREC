<DOC>
<DOCNO> 387760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur43.html </URL>
<DATE> 2005/10/18/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Sinan Kara'ya 9 ay hapis 
</HEADLINE>
<TEXT>

     Gazeteci Sinan Kara, "Sinan’ın Kara Kitabı" adlı kitabında Datça Kaymakamı Savaş Tuncer’e "yayın yolu ile hakaret" ettiği gerekçesi ile 9 ay hapis, 514 YTL para cezasına çarptırıldı. 
     Datça Asliye Ceza Mahkemesi’nde yapılan duruşmaya sanıklar katılmadı. Sanık avukatlarının hazır bulunduğu duruşma sonunda mahkeme esas hakkındaki mütalaasında, şu ifadelere yer verdi 
     "Sinan Kara 2002 yılında yayımladığı ’Sinan’ın Kara Kitabı’nın 77. sayfasında daha önce kendisine ait ’Datça Haber’ isimli gazetede 
     yazdığı bir yazıda ’Bir ülkede namuslular ne zaman namussuzlar kadar cesur olursa işte o zaman o ülke düzelmeye gidecektir’ sözleri ile Datça Kaymakamı Savaş Tuncer’i kastettiği, yargılama sürecinde anlaşıldığından mahkeme önce 765 sayılı TCK’nın 482 4 maddesi uyarınca 6 ay hapis ve 343 YTL adli para cezasına hükmetti. Ancak daha sonra mahkeme ’sanığın suçu işleyiş biçimi, suç sebep ve saikleri, kastın yoğunluğunu göz önüne alarak 765 sayılı TCK’nın 273’üncü maddesini uygulayarak 9 ay hapis ve 514 YTL adli para cezası ile cezalandırılmasını kararlaştırdı. Mahkeme Sinan Kara’nın geçmişi ve suç işleme hususundaki eğilimini göz önünde bulundurarak 647 sayılı yasanın 4. maddesini uygulamadı. Böylece Kara hakkında verilen karar yerel mahkeme aşamasında kesinleşmiş oldu." Ancak Sinan Kara’nın kararı temyiz etme hakkı bulunuyor. 
     
     GÜLTEN AYDIN HAKKINDAKİ KARAR 
     Datça Asliye Ceza Mahkemesi, aynı davadan yargılanan Hürriyet Gazetesi yazarlarından Gülten Aydın’a, Kaymakam Savaş Tuncer’e yayın yolu ile hakaret ettiği gerekçesi ile 3 ay hapis ve 216 YTL para cezası verdi. 
     Mahkemenin esas hakkındaki mütalaasında, Gülten Aydın’ın Hürriyet Gazetesi’nin 4 Mayıs 2002 tarihinde yayımlanan "Bir Haber Yazdı, Hayatı Karardı" başlıklı yazısında "Datça’nın küçük bir kasaba olması nedeniyle ilçede görev yapan devlet erkanının birbiri ile arkadaş olduğu, kaymakamın şikayet dilekçesi yazmasından sonra arkadaşları olan hakim ve savcıların birkaç gün içinde Datça Asliye Ceza Mahkemesi’nde tek celsede ceza kestiği’ iddiasına yer verildiği anımsatıldı. Mütalaada, söz konusu bu yazıda Kaymakam Savaş Tuncer’in hakim ve savcılarla olan arkadaşlıklarını Sinan Kara’nın yargılanıp ceza almasını sağlayacak şekilde kullandığı ima edilerek müdahil kaymakama "sövdüğü" sonucuna varıldığı belirtildi. 
     Mahkeme, Gülten Aydın’a verilen hapis cezasını para cezasına çevirdi ve Aydın’ın toplam 784 YTL adli para cezası ile cezalandırılmasına karar verdi. 
     Mahkeme, para cezası kararının ertelenmesi için 647 sayılı yasanın 6. maddesinde yer alan tecil hükmüne yer olmadığına karar verdi. 
     Mahkeme, aynı davada yargılanan ve yazının yayım tarihinde Hürriyet Yazıişleri Müdürü olan Hasan Kılıç hakkında ise beraat kararı verdi. 
     
</TEXT>
</DOC>
