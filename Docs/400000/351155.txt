<DOC>
<DOCNO> 351155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/eko02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan adalarına tatil Türk kıyılarında alışveriş modası 
</HEADLINE>
<TEXT>


YAŞAR ANTER Bodrum DHA 

Ege'deki Yunan adalarında turizm çıkmaza girdi. Adalara gelen turist sayısının azaldığı, gelen yabancı turistlerin de alışveriş için daha ucuz olan Türk kıyılarına akın ettiği belirtildi. Türkiye'nin Ege ve Akdeniz kıyılarında turistik tesislerdeki doluluk oranında yüzde 30'a varan artış yaşanırken Yunanistan'ın Rodos, Kilimli Kalimnos , İstanköy Kos , Leros ve Patmos adalarına gelen turist sayısı ise yüzde 20 azaldı. 
Yunan adalarına gelen yabancı turistlerin de alışveriş için günübirlik turlarla Marmaris, Kuşadası, Bodrum, Fethiye gibi turistik merkezlere rağbet ettiği ve bu durumun Yunan esnafını rahatsız ettiği belirtildi. Yunanistan'ın Rodos ve Oniki Adalar bölgesinde günlük yayımlanan Rodiaki gazetesinin haberinde, "Yunanistan adalarını ziyaret eden yabancı turistlerin alışveriş yapmak için Türkiye'ye geçişlerinin bir şekilde önlenmesi" istendi. Haberde, "Rodos'ta faaliyet gösteren ve Türk şirketleriyle ortak çalışan turistik acenteler başta olmak üzere, sivil toplum örgütleri, otellerde görevli personel alışverişlerini Marmaris, Bodrum ve Fethiye'de yapmaları için turisti teşvik ediyor. Son aylarda Bodrum ve Marmaris'ten sonra haftada bir kez Fethiye'ye de günlük geziler düzenleniyor. Fethiye'yi ziyaret edenler önce mücevher sonra da halı - kilim atölyelerine götürülüyor. Rodos Mücevherciler Derneği'nin duruma müdahalesi istendi" denildi. Haberde ayrıca Yunan adalarındaki turizm sektörü temsilcilerinin ve Yunan Turizm Bakanlığı'nın Türkiye'de turizm patlamasından da büyük rahatsızlık duyduğu belirtildi. 


</TEXT>
</DOC>
