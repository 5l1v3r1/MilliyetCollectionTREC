<DOC>
<DOCNO> 359780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo09.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovaçeviç sevinci 
</HEADLINE>
<TEXT>


Samsunspor'un Sırbistan Karadağlı yeni kalecisi, Denizlispor maçındaki kurtarışlarıyla geçer not aldı. Kampa katılmayan Tunuslu oyuncu Kais'e 2. kez noter tespiti yaptırıldı 

ERSİN ERCAN DHA 


Sezona Bolu Gerede'de kamp yaparak hazırlanan Kırmızı - Beyazlı takımda, Sırbistan Karadağ'ın Zelezniç ekibinden transfer edilen kaleci Kovaçeviç, teknik heyetin yüzünü güldürdü. Bolu'ya cuma günü gelerek akşam Denizlispor ile oynanan hazırlık maçının ikinci 45 dakikasında kaleyi koruyan Kovaçeviç yaptığı kurtarışlarla geçer not aldı. Sırbistan Karadağ Milli Takımı'nın ikinci kalecisi olan tecrübeli eldivenin, ilk maçında savunma oyuncularıyla sağladığı uyum sevinç yarattı. 
Yönetimin çağrısına rağmen kampa katılmayan Tunuslu Kais'in durumu ise can sıkıyor. Kais için ikinci kez noter tespiti yaptırdıklarını belirten Genel Menajer Yücel Uyar, tecrübeli futbolcuyu Tunus Futbol Federasyonu'na şikayet edeceklerini açıkladı. 


</TEXT>
</DOC>
