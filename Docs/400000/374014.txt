<DOC>
<DOCNO> 374014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yasam/yas06.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Marquez'in anıları Milliyet Sanat'ta 
</HEADLINE>
<TEXT>


Milliyet Sanat dergisi, eylül sayısında kapağına Gabriel Garcia Marquez'i taşıdı. Nobel ödüllü yazarın anılarından oluşan kitabın birinci cildi "Anlatmak İçin Yaşamak", 1 Eylül'de raflardaki yerini alacak 


Yazarlık serüvenine henüz atılmışken, başta Franz Kafka olmak üzere William Faulkner, Virginia Woolf, John Steinbeck gibi isimlerden etkilenen ve "Yüzyıllık Yalnızlık", "Kolera Günlerinde Aşk", "Kırmızı Pazartesi", "Benim Hüzünlü Orospularım" vd. kitaplarıyla da pek çok yazarı etkileyen, Latin edebiyatının gözdesi Gabriel Garcia Marquez'in anıları, "Anlatmak İçin Yaşamak" adıyla Can Yayınları'ndan yayımlanıyor. 
Milliyet Sanat dergisi, Kolombiyalı yazar Marquez'in anılarından hareketle geniş bir dosya hazırladı. Derginin yazarlarından Ömer Türkeş, Marquez'in kitabını tanıttı kitabın Türkçe çevirmeni Pınar Savaş, Marquez'in kansere yakalanmasıyla değişen günlük rutinin anlatıldığı derlemeye imzasını attı eleştirmen Semih Gümüş ise 'klasikleşmiş' Marquez'i yazdı. 

Yoksulluk ve edebiyat 
Nobel ödüllü yazar, "Anlatmak İçin Yaşamak"ta çocukluğunu, ailesini, Kolombiya'daki toplumsal ve siyasi hayatı, yoksulluğu, diktatörlük rejimlerinin halka uyguladığı baskı ve şiddeti, bütün olumsuz koşullara rağmen onu 'büyük yazar'lığa götüren okuma tutkusunu, hangi romanları sevdiğini ve hangi yazarlardan nasıl etkilendiğini kaleme almış. 
Milliyet Sanat dergisi, her ay olduğu gibi bu ay da sinemadan plastik sanatlara, müzikten edebiyata, sahne sanatlarından kültür sanat ajandasına sanat gündemiyle dolu. 

Castro ile sohbetler 

Marquez, "Anlatmak İçin Yaşamak"ta, Küba lideri Fidel Castro ile olan dostluğundan şöyle bahsediyor "Ben Castro'yu tam on bir yıl sonra, Havana'ya zaferle girişine tanıklık eden bir gazeteciyken tanıdım, zamanla yıllara direnen ve pek çok vartayı atlatan sağlam bir dostluk oluştu aramızda. Birlikte ilahi ve insani konularda yaptığımız pek çok sohbette, Fidel Castro'nun bireysel oluşumunun temel ve belirleyici dramlarından biri olarak sık sık dile getirdiği 9 Nisan ağzımızdan düşmez, özellikle de içeri girip çıkan asilerin içinde bulundukları acil duruma politik bir çözüm üretmek için çaba harcayacaklarına, durmadan sövüp saydıklarını fark ettiği Beşinci Bölük'te geçirdiği gece." 

'Kadınların arasında daha güvendeyim' 

Marquez, kadınlar konusunda da şunları anlatıyor "Tüm yaşamım boyunca kendimi kadınların arasında erkeklerin arasında olduğundan çok daha rahat ve güvende hissettim. Belki biz erkekler, tarihi sertliğimiz ve kabalığımızla durmadan dünyayı altüst ederken kadınların dünyayı ayakta tuttuklarına olan inancım da bundan kaynaklanıyordur." 


</TEXT>
</DOC>
