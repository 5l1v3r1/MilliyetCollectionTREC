<DOC>
<DOCNO> 398054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas01.html </URL>
<DATE> 2005/11/25/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
2005'e 1 saniye eklenecek 
</HEADLINE>
<TEXT>

     2005 yılının 31 aralıktaki son dakikasına bir saniye ekleneceği bildirildi. 
     Lizbon rasathanesinden Profesör Rui Agostinho, evrensel zaman ölçümüyle günlerin gerçek süresi arasındaki farkı gidermek için 2005'in son dakikasına bir saniye ekleneceğini belirtti. 
     Publico gazetesine açıklama yapan profesör, ''Dünya'nın kendi ekseni etrafındaki dönüşü değişmez değil, bu yüzden resmi saati güneş saatine uydurmak için saniye ilave etmek gerekiyor'' dedi. 
     Portekizli bilimadamı, 31 aralığa bir saniye ekleme kararının, merkezi Paris'te bulunan Uluslararası Yörünge Bürosu'nca alındığını söyledi. 
     Uzmanlara göre, atom saatleriyle şaşmaz kesinlikle ölçülebilen evrensel zaman değişmezken dünyanın kendi ekseni etrafında dönüşünün sağladığı günlerin gerçek süresi o kadar değişmez değil. Zira Dünya'nın dönüş hareketi, Ay ve Güneş çekimi veya fırtına gibi olaylardan etkilenebiliyor. Bu iki zaman ölçüsünü birbirine uydurmak için bazen saniye ilave etmek gerekiyor. Son olarak 1999'ın son dakikasına bir saniye eklenmişti. Bu sistemin kurulduğu 1972 yılından bu yana 22 saniye ilave edildi. 
     
</TEXT>
</DOC>
