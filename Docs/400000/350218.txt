<DOC>
<DOCNO> 350218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/ydemirkol.html </URL>
<DATE> 2005/06/09/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yolumuz açık 
</HEADLINE>
<TEXT>



Bu kadar kötü bir zeminde, bu kadar çok faullu oynayan bir takımın olduğu oyun hakkında teknik ve taktik analiz yapmak kadar zor bir şey yok herhalde. Çin'e komşu bir Avrupa takımına karşı oynadık dün. Oyun da bu garip duruma uygundu doğal olarak. Ama yine de kötü takım iyi takımı bozar klişesinden yola çıkarak olumlu bir yorum çıkarabiliriz. 
80. dakikaya, yani Emre'nin oyunda olmadığı ve skorun garanti edildiği dakikaya kadar, pozisyon vermemiş olmamız rakibin gücü ne kadar sınırlı olsa da sevindirici. Bunu yaparken hemen maçın tamamında topa sahip olmamız da. Tek yönlü değil hem kanatlardan hem de göbekten rakip kaleye inilmiş olması da. Bunlar bu takımın ne kadar ilerleyebileceği konusunda küçük de olsa ipuçları veriyor. Ve ne olursa olsun evinde Ukrayna'ya 2-1, Arnavutluk'a 1-0 yenilmiş bir takımdan söz ediyoruz. Yine ne olursa olsun, nasıl ve kime karşı olursa olsun 6-0'lık bir deplasman galibiyeti önümüze konan. 
Biliyorum Almanya'ya gidişimiz dün Atina'da oynanan maça benzer sürpriz sonuçlara bağlı. Ama bu takım bana ümit veriyor. Bu yetersiz ligden çıkmış, lejyoneri az takımın yaptığı Türkiye seviyesinin asla altında değil. Tek ihtiyacımız, Yanal'la ya da Yanal'sız, ama mutlaka daha huzurlu ve daha yüreklendirici bir ortam. Bize düşen bunu sağlamak. Evimizde oynamayı bir avantaja dönüştürmek. Dışarıda oynadığımızda daha başarılı oluşumuzun temel sebebi oyun karakterimiz kuşkusuz. Ama evde oynamayı el birliğiyle bir moral dezavantaja çevirmemizin de payı az değil. 
Dedim ya, teknik ve taktik analiz yapmak kolay değil. Ama 6-0'la hem de takımın her hattından oyuncularla ve her yolu deneyerek kazanmamızdan iyi sonuçlar çıkarabiliriz. Fatih'in hava topu becerisinin yeniden hakkını verebiliriz mesela. Onun Yunanistan'a karşı bu yönde çok başarılı olduğu söylenemez ama bunda daha önce 2.02'lik Jan Koller'e de şans bırakmayan Yunan savunmasının hakkını teslim etmeli. Tıpkı Cumartesi akşamı Charisteas'ı bitiren Tolga'ya yapmamız gerektiği gibi. Fatih el üstünde tutulmalı. Alternatifleri de bulunarak tabii. Belki de bu maç Yanal'ı kurtarmayacak biliyorum. Eğer kurtarmazsa, umarım halefine karşı selefine ve kendisine davrandığımızdan daha iyi yaklaşırız. Yolumuz açık, 2006'ya gidemesek bile. 98'e de gidememiş ama 2002'de 3. olmuştuk. 



</TEXT>
</DOC>
