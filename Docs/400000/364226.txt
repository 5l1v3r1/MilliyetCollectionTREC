<DOC>
<DOCNO> 364226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/ekonomi/eko01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, odacılar ve hamallar liste başı 
</HEADLINE>
<TEXT>


Başkentin 'vergi yüzsüzleri' listesinde Uzanlar'ın batık İmar Bankası ve 10 şubesi var. İstanbul'da olduğu gibi Ankara listesinden de naylon faturacıların 'şirket yöneticisi' gösterildiği odacı ve hamallar çıktı 


Uzanlar'ın batık İmar Bankası, Ankara'nın vergi borçluları listesine damgasını vurdu. İstanbul'da olduğu gibi Ankara'nın vergi yüzsüzleri listesinden de naylon faturacıların 'şirket yöneticisi' gösterdiği odacılar, hamallar çıktı. 
Kamuoyunda, 'vergi yüzsüzleri' olarak vergi borçlularının Ankara listesini açıklayan Ankara Defterdar Vekili Cemal Boyalı, "Başkentteki vergi borçlularının üçte ikisini İmar Bankası şubeleri oluşturuyor. Geri kalanların önemli bölümü de odacı, hamal gibi naylon şirket yöneticileri" dedi. 
Boyalı'nın açıklamasına göre Ankara'da herbir vergi dairesine 100 milyar TL 100 bin YTL ve daha fazla borcu olan mükellef sayısı bin 433. Bunların toplam borcu da 1 katrilyon 952 trilyon lira. 

Yüzde 47'si İmar'da 
Ankara'nın vergi borçluları listesinin ilk sırasında 388 trilyon 88 milyar liralık vergi borcu ile Türkiye İmar Bankası Ankara Şubesi bulunuyor. Bunu Çankaya, Bahçelievler ve Dışkapı Şubesi izliyor. Listenin 9, 10, 11, 12, 13, 14 ve 17'inci sıralarında da İmar Bankası birimleri yer alıyor. 
İmar Bankası'na çıkarılan toplam borç 914.4 trilyon lira. Başkentte ödenmeyen vergi borçlarının yüzde 47'si İmar Bankası'ndan geliyor. Bu oran ilk 50 kişilik listede ise yüzde 65'e çıkıyor. 

'Naylon şirketleri tespit ettik' Defterdar Vekili Cemal Boyalı, şu bilgileri verdi 
"Listedeki gerçek kişiler dışında tamamen sahte fatura ticareti ile uğraşan şirketler var. Bunların bazılarının yöneticileri çaycı, odacı. Mal varlıkları yok. Paravan nitelikte. 2003'te her vergi dairesinden iki memur ve bir şefi eğittik. Naylon fatura şirketlerinin tipik davranışlarını izleyerek sonuç aldık. Şirket kuruluyor, bir iki ay 5 - 10 milyarlık KDV beyannamesi veriyor, sonra birden 1 - 2 trilyonluk beyannameler geliyor. Bunlarda indirim olur, cüzi vergi çıkar. Bunları takibe aldık. İncelemeler yapıldı. Haziran 2004 ve Haziran 2005 arası sonuçları listelere yansıdı. Açıkladığımız listede bu durumda gerçek kişilerin yanı sıra böyle paravan şirketler de bulunuyor. Sahte belge kullananları savcılıklara bildirdik." 




</TEXT>
</DOC>
