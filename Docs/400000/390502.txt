<DOC>
<DOCNO> 390502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo23.html </URL>
<DATE> 2005/10/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçe'den Schalke başkanının açıklamalarına tepki... 
</HEADLINE>
<TEXT>

     Fenerbahçe'nin Avrupa Şampiyonlar Ligi'ndeki Alman rakibi FC Schalke 04'ün kulüp başkanı Gerhard Rehberg'in, ''İstanbul'da kötü ağırlandıkları'' iddialarına, sarı-lacivertli kulüp tepki gösterdi. 
     Kulübün internet sitesinden yapılan açıklamada, FC Schalke 04 Kulübü yöneticilerinin, maç için İstanbul'a gelişlerinden itibaren gerek FB Şükrü Saracoğlu Stadı'ndaki antrenmanları, gerek Faruk Ilgaz Tesisleri'nde kendilerine verilen protokol yemeği ve gerekse tüm maç organizasyonu boyunca, Türkiye'de bulunmaktan duydukları memnuniyeti dile getirdikleri ve bir dost gibi karşılandıklarını ifade ettikleri kaydedildi. 
     19 Ekim'deki maçta FC Schalke 04 Kulübü Başkanı Gerhard Rehberg'in protokol tribününde yerini aldığı, VIP salonunda ikramda bulunulduğu, hatta Başbakan Recep Tayyip Erdoğan ile tanışıp sohbet etme olanağı bulduğu, maçtan sonra da rakip takımın kurallara uygun biçimde stattan ve Türkiye'den ayrıldığı ifade edilen açıklamada, Rehberg'in iddialarının ''hayali'' olduğu vurgulandı. 
     Maçtan 9 gün sonra yapılan bu açıklamayı ''talihsiz açıklama'' olarak nitelendiren Fenerbahçe Kulübü'nün bildirisinde, şu görüşlere yer verildi 
     ''Tribünde susuz kaldığını, genel müdürlerinin tokatlandığını, kaldıkları otel fiyatının 3 kat pahalı olduğunu ve herşeyden önemlisi İstanbul'da düşman gibi karşılandıklarını belirten Rehberg, bu açıklamaları yaptıysa, Türkiye'de Fenerbahçe'den sonra başka bir spor kulübünü ziyaret etmiş ve maç seyretmiştir. Tribünde meydana gelen tatsız hadise ise Alman malı bira sponsorlarının, Schalke 04'lü yöneticilerle yaptığı tartışmadan ibarettir. Kulübümüz ve çalışanlarıyla yakından uzaktan ilgisi yoktur.'' 

     
</TEXT>
</DOC>
