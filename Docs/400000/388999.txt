<DOC>
<DOCNO> 388999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun30.html </URL>
<DATE> 2005/10/23/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Lübnan'da çatışma 1 ölü 3 yaralı 
</HEADLINE>
<TEXT>

     Lübnan'da bir mülteci kampında, Filistinli militanlarla Lübnanlı örgüt üyeleri arasında çıkan silahlı çatışmada bir kişi öldü, 3 kişi yaralandı. 
     Lübnan güvenlik güçleri, Filistinli aşırı dinci Cund El-Şam örgütü militanları ve solcu Lübnanlı Nasıri Halk Örgütü LNHÖ üyeleri arasındaki çatışmanın, Filistinli örgüt üyesi bir kişinin dün LNHÖ üyesi birini bıçaklaması nedeniyle çıktığını söylediler. 
     Liman kenti Sayda yakınında, Filistinli mültecilerin yaşadığı en büyük kamp olan Eyn El-Hilve kampındaki çatışmada, LNHÖ üyesi bir kişinin öldüğü, aynı örgütten 2, Filistinli örgütten de bir kişinin yaralandığı belirtildi. 
     Görgü tanıkları, kamp dışındaki kontrol noktasında görevli Lübnanlı askerlerin çatışmaya müdahele etmediğini böylediler. 
     Sayda milletvekili Usame Saad'ın lideri olduğu LNHÖ, eski Mısır Devlet Başkanı Cemal Abdülnasır'ın görüşlerini benimsiyor. 
     Şiileri ve Hıristiyanları kafir olarak niteleyen ve geçen yıl Eyn El-Hilve kampında ortaya çıkan Cund El-Şam örgütü üyeleri, daha önce kampı kontrol eden El Fetih örgütü militanlarıyla çatışmıştı. 
     Lübnan ordusu, 1948 yılındaki Arap-İsrail savaşında evlerinden olan 75 bin kadar Filistinli mültecinin bulunduğu kampa girmiyor. 
     Lübnan'daki 12 mülteci kampında 390 bin kadar Filistinli mülteci yaşıyor. 
     
</TEXT>
</DOC>
