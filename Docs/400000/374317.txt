<DOC>
<DOCNO> 374317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun09.html </URL>
<DATE> 2005/08/31/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD Erdoğan'ın Irak görüşleri 'doğru yaklaşım'... 
</HEADLINE>
<TEXT>

     30 Ağustos Zafer Bayramı, Türk Silahlı Kuvvetleri’nin Washington Ataşesi Hava Tuğgeneral Beyazıt Karataş’ın verdiği resepsiyonla kutlanırken, resepsiyona katılan ABD Savunma Bakan Yardımcısı Eric Edelman, Başbakan Recep Tayyip 
     Erdoğan’ın Irak’a ilişkin dile getirdiği son görüşleri, "doğru yaklaşım" olarak nitelendirdi. 
     Bir süre gazetecilerle sohbet eden ABD Savunma Bakanlığı’nın Pentagon üç numaralı yetkilisi konumundaki politikadan sorumlu Bakan Yardımcısı Edelman, Başbakan Erdoğan’ın, New York’ta yayımlanan The Wall Street Journal gazetesinde dün çıkan Irak’a ilişkin makalesini hatırlatarak, "dile getirilenler, doğru yaklaşım" dedi. 
     Pentagon’daki görevine atanmadan önce iki seneye yakın ABD’nin Ankara büyükelçiliğini yürüten Edelman, "Ben ve ailem Türkiye’yi özledik, ama burada olmaktan da mutluyuz" dedi. 
     Pentagon’daki önemli görevinden memnun olduğunu belirten Edelman, kendisi için yeni olan birçok konuyu tamamen öğrenmek için çok yoğun çalıştığını anlattı. Edelman, ileride Türkiye’yi ziyaret edebileceğini de belirtti. 
     
     ERDOĞAN NE DEMİŞTİ 
     Başbakan Erdoğan, gazetedeki makalesinde, Türkiye’nin, Irak’ta demokrasi ve istikrara yönelik Amerikan çabalarını desteklediğini söylemişti. 
     Erdoğan, "Türkiye, Irak’ın toprak bütünlüğünün korunması konusunda tavizsiz bir konumda ve ABD’nin de, bu yaşamsal meselede eşit derecede hassasiyet göstermesinden memnunuz. Türkiye, Irak’ın doğal kaynaklarının da, merkezi hükümetin kontrolünde kalmasında tavizsiz bir konumda" demişti. 
     Başbakan Erdoğan, teröre ilişkin olarak da, "Irak’ın, ister El Kaide, ister PKK olsun, teröristlerin eğitim alanı olarak kalmasına izin verilmemeli" ifadesini kullanmıştı. 
     Erdoğan, bazı Iraklılarda, etnik ve mezhep farklılıklarını öne çıkarma yönünde güçlü bir eğilim görüldüğüne ve güç paylaşımının sıklıkla "ülkenin paylaşımıyla karıştırıldığına" işaret ederek, bunların sakıncalarına işaret etmişti. 
     Türkiye’nin, Irak’ın yeniden yapılanmasına ve rehabilitasyonuna desteğe hazır olduğunu vurgulayan Erdoğan, Ankara’nın yeni Irak hükümetiyle yakın bir işbirliği kurduğunu, demokratik deneyimini şimdiden Irak ile paylaşmakta olduğunu ve Irak güvenlik güçlerinin yetiştirilmesine katkıda bulunduğunu anlatmıştı. 
     
     RESEPSİYON 
     Hava Tuğgeneral Karataş’ın Türkiye’nin Washington büyükelçiliğinde verdiği resepsiyona Edelman’ın yanı sıra bazı Amerikalı askeri yetkililer, birçok ülkenin Washington’daki askeri ataşeleri ve diğer Amerikalı ve Türk konuklar katıldı. 
     Görev süresini tamamlayarak Türkiye’ye dönecek olan Karataş, Türk Silahlı Kuvvetleri’nin Washington ataşeliğini, Hava Tuğgeneral Bertan Nogaylaroğlu’na devretti. 
     
</TEXT>
</DOC>
