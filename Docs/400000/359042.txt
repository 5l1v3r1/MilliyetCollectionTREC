<DOC>
<DOCNO> 359042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo09.html </URL>
<DATE> 2005/07/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Naim Süleymanoğlu Siyaseti yeniden düşünebilirim... 
</HEADLINE>
<TEXT>

     Dünya ve Olimpiyat Şampiyonu Halterci Naim Süleymanoğlu, halterde olumlu gelişmelerin olduğunu, ancak bu alanda başarının daha da artması için daha çok yatırıma ihtiyaç duyulduğunu belirtti. 
     Süleymanoğlu, AA muhabirine yaptığı açıklamada, Türkiye'nin, 49 branşta katıldığı uluslararası müsabakalarda en fazla madalyanın halterciler tarafından kazanıldığına dikkati çekerek, hedefin daha da yükseltilmesi için tesis, malzeme, araç-gereç, altyapı ve eğitici konusunda daha çok yatırım yapılması gerektiğini kaydetti. 
     Avrupa Şampiyonası'nın ardından yapılan doping testlerinde A numunesi pozitif çıkan, Dünya ve Olimpiyat Şampiyonu halterci Halil Mutlu'nun haksızlığa uğradığını belirten Süleymanoğlu, Uluslararası Spor Federasyonu'nda yeterli lobi faaliyetlerinde bulunulmadığını öne sürerek, şöyle devam etti 
     ''Halil Mutlu da benim gibi büyük çaba göstererek hem halter sporuna ivme kazandırdı hem de ülkemizin tanıtımında büyük rol oynadı. Son Avrupa Şampiyonası'nda doping kullandığı gerekçesiyle yerden yere vuruldu. Üzülerek söylemek gerekirse yeterli destek verilmedi. Diğer sporcularımız da aynı oyuna gelebilir. Yetkililerin duyarlı davranmalı.'' 
     
     ''SİYASETİ YENİDEN DÜŞÜNEBİLİRİM'' 
     Siyasete girdiği için bazı çevrelerce haksız yere eleştirildiğini belirten Süleymanoğlu, şunları söyledi 
     ''Yerel yönetimlerde ve TBMM'de ülkemizde spor adamlarının yeteri kadar temsil edildiğine inanmıyorum. Bu nedenle siyasete girdim. Bundan da pişman değilim. Hatta önümüzdeki günlerde düşüncelerime uygun bir partide siyaset yapabilirim. Diğer üst düzeyde spor adamlarının da siyasete girmesi gerekir. Çünkü, bizler toplumla iç içe yaşıyoruz. Onların sorunlarını daha iyi görebiliyoruz.'' 
     
</TEXT>
</DOC>
