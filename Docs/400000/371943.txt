<DOC>
<DOCNO> 371943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur11.html </URL>
<DATE> 2005/08/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
MEB'den İmam Hatip açıklaması 
</HEADLINE>
<TEXT>

     Milli Eğitim Bakanlığı MEB , Yozgat'taki Sarıkaya İmam Hatip Lisesi'nin boş binasının protokol dahilinde bir şirkete tahsis edildiğini, ''bu şirketin, aynı bölgede yasalara uygun olarak faaliyet gösterdiğini'' bildirdi. 
     MEB'den yapılan yazılı açıklamada, bir gazetede ''Liseye değil de dershaneye verdiler'' başlıklı haber ile ''Devletin okulu Fethullah dershanesine'' başlıklı köşe yazısı yayımlandığı belirtilerek, Sarıkaya ilçesinde derslik açığı varken Sarıkaya İmam Hatip Lisesi'nin boş bir binasının özel bir dershaneye tahsis edildiği iddiasında bulunulduğu kaydedildi. 
     Açıklamada, Yozgat Valiliği'nden alınan bilgiye göre, ''Sarıkaya ilçesinde derslik açığı bulunmadığı'' kaydedildi. Sarıkaya Lisesi ve Sarıkaya Çok Programlı Lisesi birlikte ele alındığında derslik başına 29 öğrenci düştüğü belirtilen açıklamada, Sarıkaya Lisesi'nde 19 derslik ve 876 öğrenci, Çok Programlı Lise'de ise 16 derslik ve 148 öğrenci bulunduğu ifade edildi. Açıklamada, ''İhtiyaç duyulduğu ve talep edildiği taktirde Sarıkaya İmam Hatip Lisesi'nin 8 derslikli boş kapasitesi Sarıkaya Lisesi'ne tahsis edilebilir'' denildi. 
     Haberde, Sarıkaya İmam Hatip Lisesi'nin boş binasının pansiyon olarak kullanılması talebine yanıt verilmediğinin iddia edildiği belirtilen açıklamada, Bakanlığa böyle bir talep ulaşmadığı, mahallinde yapılan incelemede de bu yönde bir talebin olmadığının tespit edildiği bildirildi. 
     
     'ÜCRETSİZ DEVREDİLMEDİ' 
     Söz konusu binanın özel bir dershaneye ücretsiz devredildiği iddiasının da haberde yer aldığı kaydedilen açıklamada, şöyle denildi 
     ''Metruk durumda bulunan ve zaman içerisinde harap hale gelen bina bakım, onarım ve donatımı, yap-işlet-devret modeliyle yapılmak ve masrafları karşılığında 8 yıl süreyle İmam Hatip Lisesi ile ortak kullanılmak ve süresi dolduğunda herhangi bir ikaza gerek kalmadan içindeki donatım malzemeleriyle birlikte Milli Eğitim Bakanlığı'na devredilmek üzere protokol dahilinde Karizma Özel Eğitim Yayın Turizm İç ve Dış Ticaret A.Ş.'ye geçici olarak tahsis edilmiştir. Görüldüğü üzere bina, haberde iddia edildiği şekliyle söz konusu şirkete ücretsiz olarak devredilmemiştir. Yaptığı bakım, onarım ve donatım masrafı karşılığında söz konusu binayı Sarıkaya İmam Hatip Lisesi ile şartlı ve süreli olarak ortak kullanacak olan şirket, aynı bölgede yasalara uygun olarak faaliyet göstermektedir. Bakanlığımıza adli ve mali kurumlar tarafından adı geçen şirketin sakıncalı olduğu ile ilgili herhangi bir bilgi ve belge ulaşmamıştır. 
     Haber ve yoruma mesnet teşkil eden olay, bir vatandaşımız tarafından, siyasi partilerimiz dahil çeşitli kurum ve kuruluşlara gönderilmiş, muhtevası aynı olan şikayet dilekçesine dayanmaktadır. Nitekim, müştekinin 31 Temmuz 2005 tarihli şikayet dilekçesi üzerine Bakanlığımız Özel Öğretim Kurumları Genel Müdürlüğü 11 Ağustos 2005 tarihli yazısıyla Yozgat Valiliği'nden iddialarla ilgili gerekli incelemenin yapılarak sonucunun bildirilmesini ivedilikle istemiş, Valilik de cevabi yazısında yasalara aykırı herhangi bir durumun söz konusu olmadığını bildirmiştir.'' 
     
</TEXT>
</DOC>
