<DOC>
<DOCNO> 364831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur48.html </URL>
<DATE> 2005/07/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Askeri cezaevinde dövülen er öldü 
</HEADLINE>
<TEXT>

     NEŞET KARADAĞ Adana DHA 

Gaziantep'te, askerden firar edip, hırsızlık suçundan yakalandıktan sonra konulduğu askeri cezaevinde dövüldüğü öne sürülen er Murat Polat, tedavi gördüğü hastanede öldü. 
     İstanbul’da oturan ve 1984 1 tertip asker olan Polat, vatani görevini Gaziantep’teki Topçu Taburu’nda yaparken 23 Haziran’da dizinden rahatsızlandı. Hatay’ın İskenderun İlçesi’ndeki Asker Hastanesi’ne sevk edilen Polat, iddiaya göre, bir arkadaşı ile birlikte hastaneden firar etti. Polat ve arkadaşı, 27 Haziran’da da İskenderun’da bir eve hırsızlık amacıyla girerken yakalanarak Adana 6. Kolordu Komutanlığı 1. Sınıf Cezaevi’ne konuldu. 
     Polat, yine iddiaya göre, cezaevinde çıkan tartışmada 8 kişilik grup tarafından dövüldü. Götürüldüğü Çukurova Üniversitesi Tıp Fakültesi Balcalı Hastanesi’nde yoğun bakıma alınan Polat’ın yediği dayak sonucu böbrekleriyle akciğerinin iş göremez hale geldiği, kaburgalarının kırıldığı ve beyninde ödem oluştuğu belirtildi. Yaklaşık 1 aydır hastanede makineye bağlı yaşam savaşı veren Polat, dün yaşamını yitirdi. 
     
     Oğlumu öldürdüler 

     Hastane bahçesinde oğullarının iyileşmesi için günlerce bekleyen Gülşen ve Kenan Polat çifti, er Polat'ın ölüm haberiyle yıkıldı. Sinir krizleri geçiren Gülşen Polat, Oğlumu, Murat’ımı öldürdüler. İnsan bu kadar dövülür mü'' diyerek gözyaşı döktü. Baba Polat da oğlunu dövenlerden şikayetçi olduklarını belirterek İnsan öldüresiye dövülür mü Oğlum öldü. Oğlumu döverek ölümüne neden olanlar hakkında şikayetçiyim'' dedi. Askeri Savcılık, er Polat’ın ölümüyle ilgili soruşturmayı sürdürüyor. 
     
</TEXT>
</DOC>
