<DOC>
<DOCNO> 352285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo21.html </URL>
<DATE> 2005/06/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Süreyya Ayhan Kop'tan Emlak TOKİ Kulübü'ne icra takibi... 
</HEADLINE>
<TEXT>

     Avrupa Şampiyonu milli atlet Süreyya Ayhan Kop, maaş ve tedavi giderleri karşılanmadığı iddiasıyla Emlak Toplu Konut İdaresi Kulübü TOKİ aleyhine icra takibi başlattı. Kulüp de itiraz ederek, icra takibini durdurdu. 
     Süreyya Ayhan Kop, Gaziantep Büyükşehir Belediyesi Kulübü adına 7 yıl yarıştıktan sonra, geçen yıl anlaştığı Emlak Toplu Konut İdaresi Kulübü ile davalık oldu. 
     Ankara 17. İcra Müdürlüğü'ne, avukatı Osman Buldan aracılığıyla başvuran milli atlet, sözleşme gereği aylık 3 bin ABD Doları olmak üzere, 2004 yılı ağustos ile 2005 yılı mayıs ayları arasında kendisine ödenmesi gereken 10 aylık maaş alacağı olan 30 bin doların faiziyle tahsilini istedi. Ayhan Kop, tedavi gideri olan 829 Avro'yu da kulüpten talep etti. 
     İcra takibine itiraz eden kulüp, Süreyya Ayhan Kop'un kendilerinden alacağının olmadığını bildirdi. 
     Kulüp, 10 Haziran 2004 tarihli belgenin, milli atletle yapılan sözleşme değil, mutabakat metni olduğunu savunarak, milli atletin, bu metindeki koşullara uymaması nedeniyle geçerliliğinin ortadan kalktığını öne sürdü. 
     Kulübün itirazı üzerine, icra takibi talebinin durdurulmasını değerlendiren Ayhan Kop'un avukatı Osman Buldan, asliye hukuk mahkemesine itirazın iptali davası açacaklarını söyledi. 
     Belgenin üst kısmında ''sözleşme'' ibaresinin bulunduğunu öne süren Buldan, ''Milli sporcumuz, sözleşmeyle koruma altına alınmış haklarını talep ediyor. TOKİ, kısmi ödeme önererek görüşmeye bizi çağırdı. Gelmeyeceğimizi düşünerek buna ilişkin tespit yaptırmak amacıyla noter de çağırmışlar. Biz görüşmeye gidince oyunları bozuldu. Ufak hesaplar yapılıyor. Uluslararası alanda başarılı olmuş bir sporcumuza, bir yıldıza ayıp ediliyor'' diye konuştu. 

     
</TEXT>
</DOC>
