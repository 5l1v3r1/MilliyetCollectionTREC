<DOC>
<DOCNO> 391445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy10.html </URL>
<DATE> 2005/11/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hükümet TRT Genel Müdürlüğü için Şahin'i seçti... 
</HEADLINE>
<TEXT>

     Bakanlar Kurulu'nun dün yapılan toplantısında, TRT Genel Müdürlüğü için Ulaştırma Bakanlığı Müsteşarı İbrahim Şahin adında uzlaşma sağlandı. Şahin’in atanmasına ilişkin kararname Çankaya Köşkü’ne gönderildi. 
     Ulaştırma Bakanlığı Müsteşarı İbrahim Şahin’in, RTÜK’ün özel adayı olması nedeniyle atanmasına kesin gözüyle bakılıyordu. 43 yaşındaki Şahin'in Müsteşarlık görevine Cumhurbaşkanı'nın vetosu olmadan asaleten atanması da, hükümetin tercihinde etkili oldu. 
     Şahin'in yönetim konusunda ödüllü bir bürokrat olması da şansını artıran bir başka etken. 
     2004 yılında tüm kamu kesiminde israfın önlenerek kaynakların etkin biçimde kullanımı ve maliyetlerin düşürülmesi çerçevesinde düzenlenen yarışmada 98 proje arasında birincilik ödülünü Şahin'in döneminde PTT Genel Müdürlüğü almıştı. 
     TRT Genel Müdürü Şenol Demiröz'ün 1 Ağustos 2005'te emekliye ayrılmasının ardından 16-30 Eylül tarihleri arasında RTÜK'e TRT Genel Müdürlüğü için kişi başvurmuştu. 
     Geçtiğimiz hafta toplanan RTÜK, başvuranlardan TRT Genel Müdür Yardımcısı Muhsin Mete ve DPT Sosyal Planlama Genel Müdürü Kemal Madenoğlu'nu seçerken, AKP’den seçilen RTÜK üyesi Paşa Yaşar, Üst Kurul adına İbrahim Şahin’i aday olarak göstermişti. 

     
</TEXT>
</DOC>
