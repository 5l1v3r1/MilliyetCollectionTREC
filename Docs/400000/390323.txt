<DOC>
<DOCNO> 390323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/axspo02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kendinizi kandırmayın' 
</HEADLINE>
<TEXT>


Aziz Yıldırım, Fenerbahçe'yi aşağıya çekmek için bir ittifakın kurulduğunu ancak amaçlarına ulaşamayacaklarını söyledi. Yıldırım, Tahkim Kurulu'nun dışarıdan emir aldığını, federasyonun da gelişmelere sessiz kaldığını ifade etti 

YUSUF KOBAL 


Fenerbahçe Kulübü Başkanı Aziz Yıldırım dün düzenlediği basın toplantısında sert açıklamalar yaptı. 
Doğrunun tek olduğunu ve herkesin bir gün o doğruyu bulacağına inandığını söyleyen Yıldırım, "Aleyhimize bir kampanya başlatıldı. Ama bu ittifak bizi engelleyemez. Biz bunların altından kalkarız. Kimse camiasını kandırmasın. Önce takımlarını güçlendirecekler" dedi. 
Aziz Yıldırım, Futbol Federasyonu ile ilgili olarak "Fenerbahçe Kulübü'nün bir önceki federasyondan isteği adaletli olmasıydı. Ama bu yapılmadığı için tüm Fenerbahçe camiası olarak bunları dile getirdik. Sonunda da bu yönetimin yanlış olduğuna karar verildi ve yeni bir federasyon yönetimi seçildi. Federasyonun hiçbir kuruluna Fenerbahçe'nin etkisiyle giren biri olmamıştır. O zaman bu kurullarda Fenerbahçe'nin etkinliği olduğunu söylemek aptallıktır. Ama federasyon bu konuda sessiz kalıyor ve bu bizi üzüyor. MHK'yi, Disiplin Kurulu'nu, Tahkim Kurulu'nu bizden tek bir kişi aramış mı Tahkim Kurulu'ndaki hiç kimseyi tanımıyorum. Federasyon yönetimine bakarsanız Fenerbahçeli olanlar var. Ama Şekip Bey'i yönetime alan Levent Bey'dir. Davut Dişli Fenerbahçeli'dir ama onu da biz önermedik. Federasyon yönetimini Fenerbahçe kurdu denirken bize haksızlık yapılıyor. Federasyon da susarak buna prim tanıyor. Biz doğruları söylüyoruz. Doğrular yapıldığı zaman biz yaptırıyoruz zannediliyor" dedi. 

Deniz Barış olayı 
Yıldırım, Deniz Barış konusunda da şu açıklamaları yaptı 
"Tahkim bütün kulüplerin değil, bazı kulüplerin kurulu gibi davranıyor. Eski federasyonda rahatsızlıklarımız vardı, o rahatsızlıklar şimdi de başladı. Deniz Barış'ın Gençlerbirliği'ne maddi borcu vardır. Tahkim'de 2 üye diyor ki bu oyuncu oynar, cezai şartlarına bakarız.. Ama diğerleri diyor ki hayır oynayamaz. Bu oyuncu oynamazsa borcunu nasıl ödeyecek Tahkim Kurulu art niyetli olmasa, olayı farklı biçimde çözer. 

Abdullah örneği 
Size iki örnek sunuyorum Fenerbahçe, Abdullah Ercan'la zamanında özel anlaşma yaptı. Fenerbahçe'den ayrıldığı zaman 2 büyük kulüpten birine giderse 500 bin dolar tazminat ödeyecekti. Ama Abdullah gitti, Galatasaray'a imza attı. Biz de bu parayı istedik. Ama federasyon dedi ki, özel anlaşmalar bize ibraz edilmediği için geçerli değildir. Tahkim'e gittik, onlar da aynı şekilde özel anlaşmaların geçersiz olduğunu söyledi. Abdullah para ödemeden oynadı. 
Ersun Yanal, Ankaragücü'nden Gençlerbirliği'ne geçti. Sözleşmesinde 2 milyon dolar tazminat maddesi vardı. Federasyon Yanal'ı tazminat ödemeye mahkum etti. Ama sonra Gençlerbirliği,Tahkim'e gitti, bu paranın ödenmemesi için. O zamanki Tahkim'de görev yapan 3 üye var ki, bunlardan 2 tanesi bugünkü Tahkim'de de görev yapıyor. 3. bir üye ise Gençlerbirliği'nin Deniz olayındaki avukatı. Yani Yanal olayında "Ersun hoca çalışmalı, insan haklarına aykırı" diyenler, Deniz Barış olayında ters karar veriyorlar. Bunlar dışardan emir alıyorlar Bizim dışardan desteğimiz yok. Biz hep doğruları söylüyoruz, bunun için de haklıyız. Haklı olanlar da söylediğini yaptırır." 

Cavcav'a yüklendi 
Gençlerbirliği Başkanı İlhan Cavcav'a da yüklenen Aziz Yıldırım, "Kulüpler Birliği Başkanı şapkasının altında kulübünün çıkarlarını savunuyor. Cavcav "tehdit var" diyor. İspat etsin. Kim tehdit edildiyse çıksın söylesin. Belgesi yok. Ama şunun belgesi var Deniz Barış Gençlerbirliği tarafından tehdit edildiğini tahkimdeki ifadesinde söylüyor. Bakın belgesi var. Anadolu Kulüpleri'ne sesleniyorum Külüpler Birliği İlhan Cavcav'ın birliğidir artık sizlerin değildir. Kulüpler Birliği dağılacak. Göreceksiniz. İlhan Cavcav gitmelidir. Fenerbahçe'nin kollandığı söyleniyor, tam tersi mağduruz. Everton maçı, Tuncay'ın cezası, şimdi de Deniz olayı. Tahkim yeri, tahsilat yeri değildir. Aslında Deniz Barış'ın Tahkim'e nasıl gittiğini de araştırın. Hukuk cinayeti işleniyor. Bir hesap gösterilecekti, oraya para yatacaktı, sonra karar verilince ödeme yapılacaktı" ifadelerini kullandı. 

Özhan Canaydın'a 
Bir kulüp başkanına cevap vereceğim şimdi de. Çünkü kendisi benden üst düzey yönetici diye bahsetti. Bugün birçok federasyon başkanı, üyeler, kurul başkanı Galatasaraylı. Biz bunların hepsini destekledik. Doğruları yaptıları için. Gelelim üst düzey yöneticinin açıklamalarına Benim söylediklerimi söylüyor. Herkes haddini bilsin, adalet olsun diyorum. O da söylemiş. Ama şunu da söylesin Beşiktaş - Fenerbahçe maçı öncesi, rakibimizin sahası kapatıldı ama Tahkim kararı iptal etti. O üst düzey yönetici, o kurul üyelerinden birini aradı mı, Beşiktaş'a ceza verilmemesi için ricacı oldu mu Bunu çıksın açıklasın. Özhan Canaydın'ın, "Legal olmayan başarılar legal değildir" sözü için şunu söyleyeyim Her başarı legaldir. 

Atay Aktuğ'a 
Gökdeniz ile anlaşma yaptığımız doğru ama sözleşmeyi basına ben vermedim. Menajerinden almışlar. Gökdeniz Trabzon'da kalınca, Trabzonlu bazı iş adamları benden rica etti ve biz bu olayı kapattık. Sözleşmeyi ortaya koymadık. Çünkü istedim ki, Gökdeniz futbol oynasın. Keşke şu anda da oynayabilse. Ama şunu da söyleyeyim. Gökdeniz eğer bu bahis olayını yapmışsa çok ucuz ceza almış. Atay Aktuğ yanlış şeyler söylüyor, kulübüne zarar veriyor. Kendi durumunu bir gözden geçirsin. Trabzonspor'u nereden aldı, nereye getirdi, onun hesabını versin. Atay Aktuğ ile eskiden ters düşmüştük, sonra havuz olayında birlikte hareket ettik. Hatta bana o zaman, "Bu havuzu delsen delsen, sen delersin" demişti. Onu unutmasın. 

Rehberg ayıp etti 

Schalke 04 Kulübü Başkanı Gerhard Rehberg, İstanbul'da Fenerbahçe ile yaptıkları Şampiyonlar Ligi maçında Fenerbahçe'nin kendilerine kötü davrandığını ileri sürdü. 
Rehberg, Aziz Yıldırım'ın kendisine nezaketsiz davranışlar gösterdiğini, menajer Rudi Ashauer'in tokatlandığını, bayan konukların ise maç sonrası dakikalarca bekletildiğini iddia etti, "İstanbul'da sanki bir düşman gibi karşılandık. Stat içinde konuk bölümünde yerlerin pislik içinde ve tuvaletlerde ise hijyenik bir ortamın olmadığı bana söylenenlerdir. Bunun yanısıra çok vahim olan bir başka durum ise menajerimizin tokatlanması olayıdır. Bundan haberim olmamıştı, menajerimiz Ashauer bana bunu son anda söyledi. Ben dünyanın pek çok ülkesine gittim ve böyle birşeyi ilk olarak Fenerbahçe maçında yaşadık. Bu yaşananlar beni şaşırttı" dedi. 

Nobre'ye ceza 

Ankaragücü maçında yedek kaldığı için isyan eden ve ısınmaya çıkmak istemeyen Marcio Nobre'ye para cezası geliyor. Teknik Direktör Daum'un disiplinsiz davrandığı için Brezilyalı oyuncuya bir hayli sinirlendiği öğrenildi. Alman hocanın, Nobre ile özel bir görüşme yaparak yedek kaldığı halde sorun çıkarmayan diğer oyuncuları örnek göstereceği ve takımın huzurunu bozmamasını isteyeceği öğrenildi. 


</TEXT>
</DOC>
