<DOC>
<DOCNO> 351124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur42.html </URL>
<DATE> 2005/06/11/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Türk Kızılayı 137 yaşında... 
</HEADLINE>
<TEXT>

     Türkiye Kızılay Derneği’nin 137. kuruluş yıldönümü dolayısıyla Dolmabahçe Sarayı’nda resepsiyon verildi. 
     Sarayın Hasbahçe bölümündeki resepsiyonda konuşan İçişleri Bakanı Abdülkadir Aksu, Türkiye Kızılay Derneği’nin kamusal ayrıcalıklarla donatılmış bir hayır kurumu olduğunu belirterek, "Ama sıradan bir hayır kurumu değil, kara gün dostudur" dedi. 
     Kızılay Derneği’nin, kurulduğu günden beri insanlık ülküsüne hizmet eden, tüm toplumu kucaklayan, ulusal ve uluslararası düzeyde saygınlığı bulunan bir insani yardım kuruluşu olduğunu belirten Aksu, "Türk Kızılayı, tüm bu fonksiyonlarına rağmen diğer ülkelerdeki aynı amaçlı kuruluşlarla karşılaştırıldığında en az gönüllüsü olan kuruluştur. Halbuki, hayır kurumlarının etkinliği sağladıkları gönüllü katılımlarla ölçülmektedir. Artık Kızılay’ın gönüllü sayısı milyonlu rakamlarla ifade edilmelidir" diye konuştu. 
     Aksu, geçen zaman içinde bırakılan olumsuzlukların izlerini silerek, Kızılay’ın Türk insanının yüreğindeki yerini alması için gayret sarf ettiklerini ifade ederek, "Bağış yapılırken Kızılay’ın akla ilk gelen kuruluş olduğunun farkındayız. Kızılay, yardımların nihai hedefi değil, aynı zamanda aracısı da olmalıdır" dedi. 
     Kızılay’ın ortaya koyacağı yeni organizasyonlarla bir yandan halkın hayır duygularını harekete geçirirken, diğer yandan da bunları hak edenlere ulaştırabilmesi gerektiğini kaydeden Aksu, "Kızılay, 1999 Marmara depreminde iyi bir sınav vermemişse de son 3 yılda alınan 
     tedbirlerle vatandaşımızın nezdindeki eski güvenini tekrar sağlamakta olduğunu memnuniyetle görmekteyim. Son depremlerde gerçekten unutulmaz hizmetler vermişlerdir" diye konuştu. 
     
     MALİYE BAKANI UNAKITAN 
     Resepsiyona katılan Maliye Bakanı Kemal Unakıtan da yaptığı kısa konuşmada, Türk Kızılayı’nın bugüne kadar yaptıklarının gelecekte yapacaklarının teminatı olduğunu ifade ederek, bu kuruluşun nice yüzyıllar daha hizmet etmesini diledi. 
     Unakıtan, herkesin bu kuruluşa destek olmasını da istedi. 
     Türkiye Kızılay Derneği Genel Başkanı Tekin Küçükali de 11 Haziran 1868’de kurulan Türk Kızılayı’nın tek amacının, insanlığa hizmet 
     olduğunu söyledi. 
     Küçükali, bir elin parmakları kadar gönüllünün bir araya gelmesiyle kurulan Kızılay’a hizmet vermiş herkesi andıklarını kaydetti. 
     Herkesi Kızılay’a destek olmaya davet eden Küçükali, "Yaptığımız güzellikleri birlikte bölüşelim ve birlikte büyütelim. Çünkü başka Kızılay yok. Kızılay hepimizin ortak değeridir. Unutmayınız ki Kızılay bir gün size de lazım olabilir" diye konuştu. 
     Konuşmaların ardından Aksu, Unakıtan ve Küçükali, Kızılay’a desteklerinden dolayı sponsor firma temsilcilerine birer şükran plaketi verdi. 
     
     BAĞIŞ 
     Resepsiyonda Kızılay gönüllüleri, yardım faaliyetlerinde kullanılmak üzere, rozet karşılığı davetlilerden bağış topladı. 
     İçişleri Bakanı Aksu’nun, kendisine rozet veren Kızılay gönüllüsüne esprili bir şekilde parasının olmadığını söylemesi üzerine, aynı masada bulunan Maliye Bakanı Unakıtan cüzdanını çıkararak, Aksu’ya bir miktar para uzattı. 
     Aksu, gazetecilerin sorusu üzerine, "Maliye Bakanı olduğu için paralar onda duruyor" diye espri yaptı. 
     Resepsiyona, BBP Genel Başkanı Muhsin Yazıcıoğlu, İstanbul Valisi Muammer Güler, Emniyet Müdürü Celalettin Cerrah, bazı ülkelerin İstanbul başkonsolosları, Gönül Yazar ve Volkan Konak’ın da aralarında bulunduğu sanatçılar ile çok sayıda davetli katıldı. 
     
</TEXT>
</DOC>
