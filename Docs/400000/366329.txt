<DOC>
<DOCNO> 366329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun06.html </URL>
<DATE> 2005/08/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İran'da Brtisih Airways ve BP binasında patlama 
</HEADLINE>
<TEXT>

     İran’ın başkenti Tahran’da sabah saatlerinde meydana gelen patlamaya, yabancı şirket bürolarının bulunduğu binadaki bir çöp kovasına bırakılan ses bombasının neden olduğu bildirildi. 
     Tahran Emniyet Müdürü Murtaza Telai, olay yeri incelemesinden sonra yaptığı açıklamada, patlamaya, British Airways, BP ve Mercedes Benz bürolarının bulunduğu binanın 10. katındaki bir çöp kovasının içine yerleştirilen bombanın neden olduğunu söyledi. 
     Bombanın "el yapımı küçük bir ses bombası" olduğunu ifade eden Telai, olayı hiçbir örgüt ya da grubun üstlenmediğini ve patlamayla ilgili soruşturmanın sürdüğünü kaydetti. 
     Bu arada, İngiltere’nin Tahran Büyükelçisi Richard Dalton, British Airways bürosunu ziyaret etti. Dalton, "önemsiz bir olay" olarak nitelendirdiği patlamanın, sadece büroda maddi hasara yol açtığını belirtti. 
     Büyükelçi Dalton, British Airways Tahran bürosunun normal faaliyetlerine devam ettiğini de söyledi. 
     
     BRİTİSH AİRWAYS BÜROLARINDA HASAR YOK 

     İran’ın başkenti Tahran’da, İngiliz havayolu şirketi British Airways ve İngiliz petrol şirketi BP bürolarının yakınında meydana gelen patlamada British Airways bürolarının hasar görmediği bildirildi. 
     British Airways’den yapılan açıklamada, "Tahran polisinin, meydana gelen çok küçük bir patlamayla ilgili soruşturma yürüttüğünü doğruluyoruz. Bu olayda, British Airways veya yerel acentesi Bmed’de görevli hiçbir memur yaralanmamıştır" denildi. 
     Açıklamada, büroların muhtemelen bugün kapalı kalacağı belirtildi. 
     İran İçişleri Bakanlığı sözcüsü Cahanbahşı Hancani, patlamanın bir bomba mı yoksa tüp mü olduğunu bilmediklerini söylemişti. 
     
</TEXT>
</DOC>
