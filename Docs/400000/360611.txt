<DOC>
<DOCNO> 360611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo04.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tuş 3-1 
</HEADLINE>
<TEXT>


Bordo-Mavililer, İsviçre temsilcisi Thun karşısında tutunamadı, rakibi önünde kötü bir oyun ortaya koyan Karadeniz temsilcisi dördüncü hazırlık maçında ilk yenilgisini aldı 


İsviçre kampındaki ilk üç maçından bir galibiyet, iki beraberlik çıkaran Trabzonspor dördüncü randevusunda FC Thun'a 3-1 yenildi. 
Rakibi karşısında etkili olamayan ve kötü bir oyun ortaya koyan Bordo - Mavili ekip 28. dakikada Rodrigues'in golüne engel olamadı 1-0, 33'te Gökdeniz skora eşitlik getirdi ve devre 1-1 kapandı. 
İkinci yarıda ev sahibi ekip üstünlüğü tamamen ele geçirdi. 58'de Deumi skoru 2-1'e taşırken, bitime yedi dakika kala yine sahneye çıkan Rodrigues maçın sonucunu belirledi 3-1 

Maçın karnesi 
HAKEMLER Markus Nobs, Valter Brasi, Christoph Lanz 
THUN Protmann 6 Jakupoviç Dk.46 6 - Palas Rey 6 Gali Dk.46 6 , Hodziç 6 Deumi Dk.46 7 , Siqueira 7 , Predrag 6 Andrist Dk.46 6 - Gerber 6 Schenkel Dk.46 5 Bernardini 7 , Stoller 6 , Leandro 5 Goncalves Dk.46 6 - Rodrigues 6 , Ferreira 7 Erhan Dk.46 6 
TRABZONSPOR Hasan Sönmez 5 Tolga Dk.60 5 - Emrah 5 , Özgür 4 , Erdinç 4 Ediz Dk.81 , Celalettin 6 - Hüseyin 5 Muhammet Dk.64 5 , Lee Young 6 , Volkan 5 Hasan Üçüncü Dk.60 5 - Yattara 5 Ali Dk.69 5 , Szymkowiak 6 - Gökdeniz 6 
GOLLER Rodrigues Dk.28 ve 83 , Gökdeniz Dk.33 , Deumi Dk.58 

Fabiano'da mutlu son 

Trabzonspor uzun süredir aradığı stoperi buldu. Yöneticiler yoğun pazarlıklar sonunda 28 yaşındaki Fabiano Eller için kulübü Fluminense ile anlaşmaya vardı 

ADNAN SUNGUR DHA 

Tolga Seyhan'ın Shakhtar Donetsk'e gitmesinden sonra stoper arayışlarına başlayan Bordo - Mavili yönetim, Fabiano Eller'in işini bitirdi. İdareciler, 28 yaşındaki tecrübeli defans oyuncusu ve kulübü Fluminense ile el sıkıştı. 
Karadeniz ekibi yöneticilerinin önceki gün saatler süren görüşmeler sonunda Eller için Fluminense'li idarecilerle her konuda anlaşmaya vardığı öğrenildi. Daha önce Katar'da da forma giyen Eller'in zaman zaman Brezilya Milli Takımı kadrosuna çağrıldığı belirtildi. 
Stoper transferini çözen yöneticiler Ömer Sarı ve Murat Bozoğlu'nun rotayı golcüye çevirdikleri vurgulandı. Sarı ve Bozoğlu'nun, Flamingolu Brrito Filho ve Atletico Mineirolu Junior Pereira'nın üzerinde durduğu kaydedildi. Bordo - Mavili idarecilerin, golcü transferini de bitirdikten sonra iki Brezilyalı futbolcu ile birlikte Türkiye'ye dönecekleri ifade edildi. 

Anorthosis avantajlı 

Trabzonspor'un Şampiyonlar Ligi ikinci ön eleme turundaki rakibini belirleyecek karşılaşmada, Beyaz Rusya'dan Dinamo Minsk ile Kıbrıs Rum Kesimi'nden Anorthosis 1 - 1 berabere kaldı. Minsk'de oynanan ilk karşılaşmada Anorthosis 45'te Frousos ile öne geçmesine rağmen, 56'da Lentsevich'in golüne engel olamadı. Turu geçecek takımı belirleyecek ikinci maç 20 Temmuz'da Kıbrıs Rum Kesimi'nde oynanacak. 

Ergin imzaladı 

Yönetim ile para konusunda anlaşmazlık yaşayan ve bu nedenle İsviçre kamp kadrosundan çıkarılan Ergin dün Bordo - Mavili kulüple beş yıllık sözleşme imzaladı. Uzun uğraşlar sonunda ikna edilen genç milli futbolcunun Akçabat Sebatspor'a kiralanacağı bildirildi. Takımı ile yeniden anlaştığı için çok mutlu olduğunu belirten Ergin, "Akçaabat Sebatspor'da başarılı olarak yeniden Trabzonspor'a dönmek istiyorum" dedi. 

Fatih'e izin yok 

İspanya'nın Deportivo La Coruna takımından sonra İngiltere'nin Blackburn Rovers kulübünün talip olduğu Fatih Tekke'nin transferine Trabzonspor Başkanı Atay Aktuğ izin vermeyeceğini açıkladı. İngiliz kulübünün 5 milyon euroluk teklifine sıcak bakmayan Aktuğ, "Biz, Fatih'in transferi için Avrupa'nın büyük kulüplerinin teklif yapması halinde ve istediğimiz bonservis bedelini ödemeleri durumunda 'evet' diyebileceğimizi açıklamıştık. Blackburn Rovers, Trabzonspor'dan daha büyük bir kulüp değil" dedi. Aktuğ, Şampiyonlar Ligi maçlarının başlamasına çok az bir zaman kaldığını da vurgulayarak, "Biz transfer yapmak için çalışıyoruz. Takımımızın en önemli oyuncularından birini böyle bir aşamada göndermeyi asla düşünmeyiz. Artık spekülasyonların yapılmamasını istiyoruz" ifadelerini de kullandı. 


</TEXT>
</DOC>
