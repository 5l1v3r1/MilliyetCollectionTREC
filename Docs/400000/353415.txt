<DOC>
<DOCNO> 353415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yasam/ayas.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin üzerine beton döküldü 
</HEADLINE>
<TEXT>


Marmaray Tüp Geçit Projesi kapsamında Üsküdar'da yapılan arkeolojik kazılar sona erdi. Ancak arkeologlar, bölgeye iş makineleriyle girilmesi ve daha derin bir inceleme yapılmamasının hata olduğu görüşünde 

Ömer Erbil - İstanbul Milliyet gökyüzünde - MURAT ÖZTÜRK 

İstanbul Üsküdar Meydanı'nda Marmaray Tüp Geçit Projesi kapsamında yapılan arkeolojik kazılar tartışmaları da beraberinde getirdi. İş makinelerinin alana sokulmasına tepki gösteren Arkeoloji ve Arkeologlar Derneği, alttaki katmanların tahrip edildiğini ileri sürdü. Kazı ekibi ise aksini iddia etti. 

Çiniler, anfora ve sikkeler... 
Tüp geçit için yapılan kurtarma kazılarında çini, anfora, kandil ve sikke gibi pek çok tarihi eserin yanı sıra MÖ 4. yüzyıldan, son dönem Osmanlı mimarisine kadar pek çok yapının temellerine rastlandı. Bu eserler çıkarıldı. 

'Alttaki tabaka yok edildi' 
Ancak arkeologların karşı çıkmasına rağmen İstanbul 3 No'lu Kültür ve Tabiat Varlıklarını Koruma Kurulu, 'mevcut mimari buluntuların hafif iş makineleriyle kaldırılmasını' onayladı. 
Kazıyı yürüten arkeolog Dr. Şeniz Atik ise, karara tepki gösterince kazılardan el çektirildi. 
Kazılarda görevli bir arkeolog, "Kimse yapılmamalı demiyor. Ancak usulünde ve doğru yapılmalıydı. Alttaki tabakaya zarar verildi. Erken dönem Roma'ya kadar bulgulara rastladık. Bunlar kurula bildirildi. Ama iş makineleriyle alttaki tabaka yok edildi" görüşünü savundu. 

'İş makinesiyle olmaz' 
Arkeoloji ve Arkeologlar Derneği İstanbul Şube Başkanı Doç. Dr. Sevil Gülçur da şöyle konuştu "Kazı alanında İstanbul'un geçmişiyle ilgili bilgilere ulaşılabilirdi. Bunlar belgelenerek arkeolojinin genel kuralları içinde kaldırılmalıydı. İş makinesi ile arkeolojik duvar kaldırılmaz." 
İstanbul Arkeoloji Müzesi Müdürü İsmail Karamut ise farklı bir görüş savundu 
"Altta kalıntı yok. Makine kazı yapmadı, mevcut duvarları yıktı. Bu duvarı bir şekilde yıkmak zorundasınız. İster yumrukla, ister kazma ile isterse makine ile yıkarsınız. Fark etmez. Yıkılan duvarlar arkeologlarca didik didik incelendi." 

'Arkeolojik alan değil ki...' 
3 Numaralı Koruma Kurulu Başkanı Prof. Dr. Can Binan da, "Buluntular hafif iş makinesi kullanılarak, yüzeyden yatay tabakalar halinde kaldırıldı. Arkeolojik alan değil orası. Lastik tekerlekli, düz ağızlı kepçeler kullanıldı" dedi. 


</TEXT>
</DOC>
