<DOC>
<DOCNO> 389208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko17.html </URL>
<DATE> 2005/10/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ekonominin devleri Anadolu ile kol kola... 
</HEADLINE>
<TEXT>

     Hülya Çorakçı AA 

Çok sayıda kuruluş Anadolu'da yatırımın yanı sıra düzenledikleri etkinliklerle illerin ekonomik potansiyeline dikkat çekmeye çalışırken, girişimcilerle fikirlerini paylaşıyor. 
     Koç Grubu ''Anadolu Buluşmaları'' kapsamında 8, Doğan Grubu ''Anadolu'daki Avrupa'' toplantıları ile 13 ilde etkinlik düzenledi. TİM, ihracatçıların durumlarını yerinde incelemek amacıyla her ay bir ile konuk olurken, TGSD bugüne kadar 43 ile gezi düzenleyerek yatırımlara öncülük yaptı. 
     Özellikle girişimcileri hedef alan seminer, panel ve toplantılarda, kuruluşların yetkilileri ve uzmanlar o bölgede faaliyet gösteren firma temsilcileri ile bir araya gelerek, fikirlerini paylaşma fırsatı buluyor. 
     Bu toplantılara, gidilen bölgelerdeki şirketler ve bayiler yoğun ilgi gösterirken, toplantıyı organize eden kuruluşlar da yaptıkları işin doğruluğuna inanarak, yeni illerde toplantılar düzenlemenin yollarını arıyorlar. 
     
     KOÇ HOLDİNG'İN ANADOLU BULUŞMALARI 
     Koç Grubu, yurt çapında yayılmış bayileriyle görüş alış verişinde bulunmak üzere bugüne kadar Konya, Kayseri, Erzurum, Gaziantep, Samsun, Denizli, Bursa, Çanakkale'de olmak üzere 8 ilde ''Anadolu Buluşmaları'' gerçekleştirerek, 4 bin 450 bayi ile bir araya geldi. 
     Koç Holding Kurumsal İletişim Koordinatörü Oya Ünlü Kızıl, Koç Grubu'nun özel sektörün Anadolu'da toplantı yapma geleneğinin oluşmasında etken olduğunu belirterek, Türkiye'de ilk kez bayi toplantısını Koç Topluluğu'nun düzenlediğini söyledi. 
     Kızıl, bayi teşkilatıyla iyi ve verimli ilişkiler kurulması amacıyla Türkiye'de ilk kez Vehbi Koç ve Koç Topluluğu tarafından gerçekleştirilen bayi toplantıların, daha sonra Koç Holding Şeref Başkanı Rahmi Koç tarafından sürdürüldüğünü kaydetti. 
     Kızıl, Koç Holding Yönetim Kurulu Başkanı Mustafa Koç'un ise 2003 yılının Nisan ayında görevi devralmasının ardından, 2003 yılının Haziran ayında, farklı bir formatta hazırlanan, ''Anadolu Buluşmaları'' adı altında bölgesel bayi toplantılarına başladığını söyledi. 
     Amaçlarının, bayilerle iletişim kurmak, onların istek ve beklentilerini dinlemek, topluluk hedefleri ile ilgili son gelişmeleri, Koç Holding üst yönetimi katılımıyla bayilerle paylaşmak olduğunu dile getiren Kızıl, yaklaşık 2 yıldır süren Anadolu Buluşmaları'na yoğun ilgi gösterildiğini ifade etti. 
     Bu toplantılar sırasında alınan geri bildirim, görüş ve uyarılardan en üst seviyede yararlanıldığını kaydeden Kızıl, ''Edindiğimiz izlenimler ve bayilerimizin değerli görüşleri, ileriye yönelik vizyonumuzu yeniden şekillendirmemize yardımcı oluyor'' dedi. 
     
     DOĞAN GRUBU'NUN ''ANADOLU'DAKİ AVRUPA'' TOPLANTILARI 
     Doğan Yayın Holding, 2004 yılının Mart ayından bu yana ''Anadolu'daki Avrupa'' adını verdiği toplantılar düzenliyor. 
     ''Marka Güçtür'' ana temasıyla başlatılan toplantılarla 13 ili ziyaret eden Doğan Yayın Holding, gezilerine 2006 yılında da devam edecek. 
     Doğan Yayın Holding İcra Kurulu Başkanı Mehmet Ali Yalçındağ, bu toplantılarla, ekonomik yönüyle Türkiye'nin gerçek potansiyelini ortaya çıkarmayı amaçladıklarını söyledi. Kendilerine ''Bir ülke sahip olduğu markalar kadar zengindir'' deyişinin yön gösterdiğini dile getiren Yalçındağ, ''Bu sözden yola çıktık, çok yol kat ettik'' dedi. 
     Türk sanayicisinin girişimci ruhunun, çalışkanlığının ve üretkenliğinin tartışılmaz bir gerçek olduğunu belirten Yalçındağ, şunları kaydetti 
     ''Bugün dünya pazarlarında rekabet eden birçok kuruluşumuz var. Biz onları Türkiye pazarında tanımayız. Anadolu'da adını duymadığımız, ancak dünya ve Avrupa pazarlarında büyük başarılara imza atmış, dünya standartlarında üretim yapan ve uluslararası pazarlarda rekabet eden birçok gizli kahraman diyebileceğimiz kuruluşlar var. 
     Biz bu toplantılara, Türkiye ekonomisine büyük katma değer sağlayan, ekonomimize yön veren bu kuruluşları tanımak için başladık. Amacımız, Anadolu'da faaliyet gösteren kurumları bu toplantılar sayesinde tanımak ve markalaşma yolunda onlara destek olmak.'' Türkiye'nin bir bütün olarak yarışta koşması gerektiğini belirten Yalçındağ, şöyle devam etti 
     ''Unutulmamalı ki, markalar bir ülkenin bağrından doğarlar. Yerel kültürü, yerel değerleri, zengin yerel özellikleri yaşatan, yansıtan markalar güçlü olur. Biz gücün Anadolu'da olduğuna inanıyoruz. Tek ihtiyacımız, Anadolu'da sanayicilerimize sahip oldukları gücü ve ne derece önemli olduklarını hatırlatmak ve onların markalaşma süreçlerinde bizim de üzerimize düşecekleri yapacağımızın sözünü vererek, bu süreçte onları biraz cesaretlendirmek.'' 
     
     TGSD BUGÜNE KADAR 43 İLE GEZİ DÜZENLEDİ 
     Anadolu gezilerine ilk kez 1996 yılında ''Anadolu ile Kucaklaşma Gezileri'' başlayan Türkiye Giyim Sanayicileri Derneği TGSD , 2002 yılında Umut Oran'ın döneminde bu gezilere ''Anadolu'da İş, Aş, Barış'' adı altında devam etti. 
     TGSD Yönetim Kurulu Başkanı Aynur Bektaş, TGSD'nin bugüne kadar 43 İle gezi düzenlediği söyledi. 
     Gezilerinin amacının, Anadolu'da yatırım ve istihdamı teşvik, projelerini anlatmak, İstanbullu sanayicilerle bölgedeki işadamlarını tanıştırmak, ortak çalışma zeminlerinin yaratılmasına yardımcı olmak, alıcıları yerel üreticilerle tanıştırmak olduğunu ifade eden Bektaş, geri kalmış yörelerde istihdamın artmasını sağlayarak, göçe engel olmayı hedeflediklerini anlattı. 
     Bektaş, aynı zamanda emek yoğun hazır giyim sanayii başta olmak üzere sanayi yatırımlarının, istihdam ve vergi teşvikleri sayesinde 5084 sayılı yasa kapsamındaki illerde yoğunlaşmasını sağlamak, yasa kapsamı dışındaki illerin de yasa içine alınmasını hedeflediklerini kaydetti. 
     Bu amaç doğrultusunda Anadolu'nun her köşesine yapılan gezilerde, iş olanağı olmadığından çaresiz kalan halkın olağandışı ilgisinin kendilerine doğru olanı yaptıklarını bir kez daha inandırdığını dile getiren Bektaş, Anadolu'da yatırım ve istihdamı teşvik projesinin toplumun çeşitli kesimlerince benimsendiğini söyledi. 
     
     İHRACAT RAKAMLARI HER AY BİR İLDE AÇIKLANIYOR 
     Türkiye İhracatçılar Meclisi TİM ise ihracatçıların durumlarını yerinde incelemek, istek ve şikayetlerini dinlemek amacıyla 2003 yılının Aralık ayından bu yana aylık ihracat rakamlarını değişik illerde açıklıyor. 
     Bugüne kadar 20 ilde ihracat rakamlarını kamuoyuna duyuran TİM, Kasım'da Kahramanmaraş'a konuk olacak. 
     TİM Başkanı Oğuz Satıcı, gezilerinin amacının, gelişmekte olan, ekonomik potansiyele sahip veya potansiyelin ötesinde mevcut değerlerini pazarlayamayan, bu değerleri ulusal ve uluslararası platformlarda sunmakta zorlanan illerin, ulusal basının da yardımıyla göz önüne gelmesini sağlamak olduğunu anlattı. 
     Kendileri için önemli olanın, gittikleri yerlerdeki potansiyeli ortaya çıkarmak, sorunlara çözüm aramak, sinerji oluşturmak ve o bölgede elde edilen başarıların sevincine ortak olmak olduğunu dile getiren Satıcı, güncel olayların, organizasyonların ve gelişmelerin, gidecekleri yeri belirlemelerinde etken rol oynadığını söyledi. 
     Satıcı, toplantıların, o ilin mülki idaresini, ekonomi kurumlarını, üretici ve ihracatçıyı, hatta üniversitelileri bir araya getirdiğini ve yoğun ilgi gördüğünü kaydetti. 
     Toplantılara gösterilen ilginin herkesi sevindirdiğini dile getiren Satıcı, şunları söyledi 
     ''Anadolu'nun ekonomik anlamda var olan kapasitesini ortaya çıkarabilmek için bu toplantıları düzenlemekte ısrar ediyoruz. Son yıllardaki gelişmeler bu konuda haklılığımızı ortaya koyuyor. Anadolu, olgun, çalışkan, değerlerine bağlı duruşuyla müthiş bir insan kaynağını içinde barındırmaktadır. Bunun yanında doğal kaynakları, üretim kapasitesi de son derece gelişmiştir. Bu kapasitenin üretim ve ihracata yönlendirilmesinde köprü olmak bizim temel amacımız.'' 
     
     GARANTİ'NİN ANADOLU SOHBETLERİ 
     Garanti Bankası da 2002 yılından bu yana Garanti Anadolu Sohbetleri'yle 26 ile konuk olarak, 10 bine yakın girişimciyle bölgesel ve küresel fırsatları, tehditleri ve sorunları tartıştı. 
     Garanti Bankası Genel Müdür Yardımcısı Nafiz Karadere, bu toplantılarla değişen ekonomi ve piyasa koşullarını ele alarak, bölgesel ve uluslararası fırsatları değerlendirdiklerini, potansiyel iş alanlarını irdelediklerini, bölgesel çözümleri yerel sanayici ve yöneticilerle birlikte bulmaya çalıştıklarını anlattı. 
     Gidilen ilin ticaret ve sanayi odasının işbirliğiyle düzenledikleri toplantılarla KOBİ'leri, kendilerini en çok etkileyecek konjonktürel gelişmelerden haberdar etmeyi amaçladıklarını ifade eden Karadere, 2005 programını AB süreci ekseninde planladıklarını anlattı. 
     Garanti Anadolu Sohbetleri'yle 2006'da da Anadolu'yu dolaşmaya devam edeceklerini bildiren Karadere, Anadolu'nun bir potansiyeller beşiği olduğunu vurguladı. ''Ancak Anadolu silkelenmeli ve sahip olduğu gücü harekete geçirmeli'' dedi. 
     
</TEXT>
</DOC>
