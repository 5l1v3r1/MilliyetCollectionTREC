<DOC>
<DOCNO> 387616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko02.html </URL>
<DATE> 2005/10/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AB, bankaların kur riski alma iştahını artırdı... 
</HEADLINE>
<TEXT>

     Avrupa Birliği’nin Türkiye ile müzakerelere başlaması bankacılık sektörünün kur riski alma iştahını kabarttı. 
     Bankacılık Düzenleme ve Denetleme Kurumu’nun BDDK 
     verilerine göre bankalar, 3 Ekim öncesinde 1.9 milyar dolar düzeyinde bulunan bilanço içi döviz açığını 3 Ekim sonrasındaki dört gün içerisinde 700 milyon dolar artırarak 2.6 milyar dolarla bu yıl içerisindeki en yüksek noktaya çıkardılar. Söz konusu hafta Merkez Bankası’da döviz kurlarındaki düşüşü durdurmak için döviz piyasalarına alım yönünde müdahalede bulunmuş ve 3 milyar dolar düzeayinde bir döviz alımı yaparak döviz rezervini 44 milyar dolar sınırına çıkarmıştı. Sektörün bilanço içi döviz pozisyonunda bir haftada yaşanan bu büyüme özel sermayeli bankalarla yabancı bankaların tutumundan kaynaklandı. Özel mevduat bankaları 30 Eylül’de 2 milyar 250 milyon dolar olan döviz açığını 7 Ekim itibariyle 2 milyar 561 milyon dolara çıkarırken, yabancı bankalar ise 357 milyon dolar olan döviz fazlalarını 321 milyon dolar azaltarak 38 milyon dolara indirdiler. Kamu bankalarının döviz fazlası da 148 milyon dolardan 142 milyon dolara inerken, kalkınma ve yatırım bankaları ise döviz açıklarını 149 milyon dolardan 209 milyon dolara yükselttiler. Banka gruplarının bilançolarında yaşanan bu gelişmelerden sonra sektörün 30 Eylül’de 1 milyar 894 milyon dolar olan döviz açığı, 7 Ekim itibariyle 2 milyar 561 milyon dolara kadar çıktı. Bu rakam bankaların hafta sonları itibariyle bu yılki en yüksek döviz açağına işaret ediyor. Bu yıla girerken 1 milyar 391 milyon dolar olan bankacılık sektörünün bilanço içi döviz açığı bu yıl içerisinde en yüksek noktaya 2 milyar 357 milyon dolarla temmuz sonunda çıkmıştı. Sektör izleyen haftalarda döviz açığını 1.1-1.9 milyar dolar arasında tutmuştu. 
     
     BİLANÇO DIŞI POZİSYON 
     Bu arada bilanço içinde aldıkları kur riskini bilanço dışı vadeli döviz alım-satımlarıyla dengelemeye çalışan bankalar, bilanço dışı döviz pozisyonlarındaki fazlayı ise 1 milyar 513 milyon dolardan 1 milyar 993 milyon dolara çıkardılar. Bilanço içi ve bilanço dışı döviz pozisyonlarının toplamından oluşan yabancı para net genel pozisyonundaki açık da 381 milyon dolardan 600 milyon dolara çıktı. 

ANKA 
     
</TEXT>
</DOC>
