<DOC>
<DOCNO> 369432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/siyaset/siy04.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı Özkaya katlanmalı 
</HEADLINE>
<TEXT>


Eski Yargıtay Başkanı Özkaya'nın telefon dinleme tutanaklarının haber yapılmasına karşı açtığı davayı reddeden mahkeme, "Davacının, kendisinin neden olduğu eleştirilere katlanması gerekir" dedi 

Gökçer Tahincioğlu - Ankara 


Organize suç örgütü lideri Alaattin Çakıcı'nın yurtdışına kaçışına ilişkin soruşturma sırasında, telefon dinlemelerine takılınca hakkında ön soruşturma açılan dönemin Yargıtay Başkanı Eraslan Özkaya, yargıdan eleştiri aldı. Özkaya'nın telefon dinleme tutanaklarının haberleştirilmesine karşı açtığı davayı reddeden mahkeme, basının tutanakları, önceki haberleri tekzip eden eski Yargıtay Başkanı'nın doğruyu söylemediğini göstermek için haberleştirdiğini belirterek, kendisinin neden olduğu eleştirilere katlanması gerektiğini vurguladı. 
Çakıcı'nın Yargıtay'daki dosyasının geciktirilmesini isteyen MİT'çi Kaşif Kozinoğlu ve müteahhit Hakkı Süha Şen'le görüştüğü için hakkında Yargıtay Başkanlar Kurulu'nca soruşturma açılan, ancak daha sonra yargılanmasına yer olmadığına karar verilen Özkaya, Milliyet'in iddiaları gündeme getirmesinin ardından tazminat davaları açtı, haberleri yalanladı. 
Bir süre sonra soruşturma dosyasındaki dinleme kayıtları basına yansıdı. Kayıtlar Hürriyet'te haberleştirilirken, Fatih Altaylı kayıtları yazısıyla gündeme getirdi. 

Tazminat talebine ret 
Özkaya, habere 20, yazıya da 10 milyarlık dava açarak karşılık verdi. Özkaya'nın tazminat taleplerini reddeden mahkeme, haber ve yazıların telefon kayıtlarına bağlı kalınarak yapıldığını belirtti. Kararda, medyanın, Özkaya'nın basın açıklamasının doğruyu yansıtmadığını kanıtlamak amacıyla telefon konuşma metnini haberleştirdiği, haberin belgelerini kamuoyuna aksettiren yayının basın açıklamasının gerçekliğini okuyuculara aktarma amacı taşıdığı vurgulandı. 
Kararda, "Davacının, toplumdaki konumu itibarıyla kendisinin sebep olduğu bir davranış sonrasında eleştirilmesinin boyutlarının kişilik haklarına saldırı oluşturmayacak düzeyde kaldığı, buna katlanması gerektiği anlaşılmıştır" denildi. 


</TEXT>
</DOC>
