<DOC>
<DOCNO> 390580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/ekonomi/eko07.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim, Motorola ile anlaşmaya vardı 
</HEADLINE>
<TEXT>


EKONOMİ SERVİSİ 

Telsim, borçlarıyla ilgili olarak Motorola'yla anlaşmaya vardı. Buna göre Motorola, Telsim'den, sözleşmelerden ve sözleşmelere dayalı aldığı tahkim kararından kaynaklanan tüm hak, alacak ve teminatlarını Bayındırbank'a temlik etti. 
Motorola, çeşitli ülkelerde Telsim aleyhine açtığı tüm davalardan ve Türkiye Cumhuriyeti aleyhine ICSID Uluslararası Yatırım Anlaşmazlıkları Çözüm Merkezi nezdinde açtığı davadan feragat etti. Telsim'den alacaklarını 500 milyon dolar karşılığı Bayındırbank'a temlik etti. Motorola'ya Telsim varlıklarının satış bedelinin 2.5 milyar doları aşması halinde, aşan bedelin yüzde 20'si civarında ilave ödeme yapılacak. 
Motorola, Uzan Ailesi aleyhine New York'ta açtığı dava kapsamında Uzan Ailesi'ne yönelik dava ve takip haklarından Türkiye ve belirli ülkelerde de feragat etti. TMSF Başkanı Ahmet Ertürk, CNN Türk'te "Telsim ne kadar pahalıya satılırsa, Motola'nın alacağı o kadar büyüyecek" dedi. Ertürk, "Motorola alacaklarını Bayındırbank'a temlik etti. Bayındırbank, Motorola'nın yerine geçmiş olacak. Telsim'in satışı 2.5 milyar doları aşarsa yüzde 20 ayrıca ödeme yapılacak. 500'ü mahsup edilecek" dedi. 
Bonozedelere çok yakında ödeme yapılacağını belirten Ertürk, 9. Cumhurbaşkanı Süleyman Demirel'in oturduğu Güniz Sokak'a konulan hacizle ilgili "Biz özellikle burayı isteyerek, tarif ederek haciz koymuş değiliz ama sonuç değişmiyor. Orada 1 bölü 3 Şevket Demirel'in uhdesinde ise yapabileceğimiz bir şey yok" diye konuştu. 


</TEXT>
</DOC>
