<DOC>
<DOCNO> 369365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur36.html </URL>
<DATE> 2005/08/12/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bakan Akdağ, Tabip Odası'nın açıklamasını eleştirdi Gayrı ciddi 
</HEADLINE>
<TEXT>

     Sağlık Bakanı Recep Akdağ, İstanbul Tabip Odası'nın bebek ölümlerine ilişkin açıklamalarını eleştirerek, ''Bu ifadeleri çok gayri ciddi ve öteden beri yapıldığı gibi ideolojik bir yaklaşım olarak görüyorum'' dedi. 
     Bakan Akdağ, dün İstanbul Tabip Odası'nca yapılan bebek ölümlerine ilişkin basın açıklamasını değerlendirdi. 
     ''Bu ifadeleri çok gayri ciddi ve öteden beri yapıldığı gibi ideolojik bir yaklaşım olarak görüyorum'' diyen Akdağ, bebek ölümlerini hiç kimsenin arzu etmediğini belirtti. 
     Akdağ, şöyle devam etti 
     ''Dolayısıyla bu hastanelerin yönetimi, sorumluluğu tamamen o üniversitelerin rektörlüklerinde, dekanlıklarında veya başhekimliklerindedir. Bunu, hükümetin sağlık politikalarına bağlamak, sağlıkta dönüşüm programıyla ilişkilendirmek hakikaten çok anlamsız. Benim söylediğim şudur evet bütün dünyada hastane enfeksiyonları görülüyor. Özellikle riskli gruplarda. Bizim de ülke olarak bunu asgariye indirmemiz lazım. Bunun için gayret göstermemiz lazım.'' Konuyla ilgili bir yönetmelik hazırladıklarını ve bunun ciddi bir emeğin ürünü olduğunu anlatan Akdağ, ''Dünyada bu husustaki rehberler bilimadamlarımızca incelenerek, üniversitelerimizin de içinde olduğu bir ekiple hazırlanmıştır. Böylece, üniversite ve diğer hastanelerimizdeki enfeksiyon kontrol çalışmalarını daha disiplinli hale getirmiş olacağız. Biraz daha sorumluluğu doğrudan veriyoruz. Yetkiyle beraber sorumluluk da belirlenmiş oluyor'' diye konuştu. 
     Bakan Akdağ, sözlerini şöyle sürdürdü 
     ''Ortada bir epidemi yaygın falan kesinlikle yok. Bunu bu şekilde ifade etmek aslında bir anlamda halkı da paniğe sürüklemek açısından son derece yanlış ve talihsiz bir yaklaşımdır. Hastanelerimiz bu hususta bundan sonra ellerinden gelen her şeyi yapacaklardır. Bugüne kadar da yapıldığına kaniyim. Son örnekte, yani Erciyes Tıp Fakültesi'ndeki olay, aslında orada bebeklerin beslenmesi için hazırlanan solüsyonlara bir mikrobun bulaştırılması sonucu olmuştur. Tekrar söylüyorum bireysel bir hatadan kaynaklanan bir işlemi hükümetin sağlık politikalarıyla, sağlıkta dönüşüm programıyla ilişkilendirmekle biraz ideolojik davranmış olmak gerekir. Ben de bu arkadaşların bu şekilde davrandıklarına inanıyorum.'' 
     
     TTB'YE ELEŞTİRİ 
     Basın toplantısında dile getirilen, yoğun bakım ünitelerinde kağıt havlu, sıvı sabun gibi malzemelerin yetersiz olduğuna ilişkin ifadeleri de eleştiren Bakan Akdağ, ''Kağıt yok, sabun yok ifadeleri absürd ifadeler. Hiçbir hastanemizde böyle bir şey olması mümkün değil. Neye dayanarak, hangi araştırmaya dayanarak söylemişler Ben bu hususta gerekirse hukukçularıma da meseleyi incelettiriyorum. Yani yanlış beyandan, yalan beyandan dolayı hukukçularım da gereğini yapacaktır'' diye konuştu. 
     Türk Tabipleri Birliği'nin TTB ülkede tabip sayısının artmasına korkunç bir direnç gösterdiğini ve çok ciddi bir popülizm yaptığını belirten Akdağ, ''Adeta kendi seçmenlerine selam gönderen bir tavır içinde'' dedi. 
     Türkiye'nin, Dünya Sağlık Örgütü'nün Avrupa bölgesindeki 52 ülke içinde hekim sayısı itibariyle şu anda sonuncu sırada olduğuna işaret eden Sağlık Bakanı Akdağ, bu ülkeler içerisinde Kırgızistan, Ermenistan ve Arnavutluk'un da bulunduğunu ifade etti. 
     Bakan Akdağ, sözlerini şöyle tamamladı 
     ''Şimdi ben kalkıp, 'Türkiye'de hekim sayısının artırılmasına ihtiyaç var. Kaliteden ödün verilmeksizin tıp fakültelerinin kapasiteleri artırılmalı. Yeni tıp fakülteleri kurulmalı' dediğim zaman tabipler örgütü kalkıyor, 'Türkiye'de hekim sayısı fazladır, azaltılmalıdır' diyor. Hangi mantıkla bunlar söyleniyor bilmiyorum. Üstüne üstlük biz, birtakım uygulamalarla hastanelerimizde çalışabilecek yardımcı sağlık personel sayısını artırmaya yönelik düzenlemeler yapıyoruz. Tabipler örgütü, idari mahkemeler yoluyla bunu ısrarla önlemeye çalışıyor. Buna söylenecek söz, bu ne perhiz, bu ne lahana turşusu lafıdır.'' 
     
     SAĞLIK DEĞERLENDİRME TOPLANTISI 
     Öte yandan, İstanbul sağlığının değerlendirileceği sağlık değerlendirme toplantısı, Bakan Akdağ'ın başkanlığında, Kartal Dr. Lütfi Kırdar Eğitim ve Araştırma Hastanesi'nde başladı. 
     Vali Muammer Güler, Sağlıktan Sorumlu Vali Yardımcısı, Sağlık Bakanlığı yetkilileri, kaymakamlar, başhekimler ve sağlık grup başkanlarının katılacağı toplantı 2 gün sürecek. Toplantının yarınki bölümü İl Sağlık Müdürlüğü'nde yapılacak. 
     Toplantı öncesi Bakan Akdağ, hastanenin yeni polikliniğinin bir bölümünü gezerek, yetkililerden bilgi aldı ve vatandaşlarla sohbet etti. 
     
</TEXT>
</DOC>
