<DOC>
<DOCNO> 393853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur07.html </URL>
<DATE> 2005/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kağıthane'de bir kamyon ve 3 otomobil ateşe verildi 
</HEADLINE>
<TEXT>

     Kağıthane’de, park halindeki bir kamyon ve 3 otomobil ile pazarcılara ait kasaların bulunduğu bir depo kundaklandı. 
     AA muhabirinin aldığı bilgiye göre, Çeliktepe Namık Kemal Caddesi Aydoğan Sokak’ta park halindeki bir otomobil, kimliği belirlenemeyen kişi ya da kişilerce kundaklandı. Bu olaydan kısa süre sonra, aynı caddeye yakın bazı sokaklarda park edilen 34 EKM 93 ve 34 TJ 4616 plakalı otomobiller ile üzerinde pazarcılara ait meyve ve sebze kasaları olan 34 YJ 0257 plakalı bir kamyon da ateşe verildi. 
     Benzin ya da benzeri bir madde dökülerek yakılan bu araçlardaki yangınlar, itfaiye ekipleri ile vatandaşlar tarafından söndürüldü. 
     Olay yerine gelen polisin incelemeleri sırasında, aynı caddede yer alan Reşitpaşa Sokak’taki 7 katlı bir binanın giriş katında bulunan bir depoda da kundaklama sonucu yangın başladı. 
     Vatandaşların durumu çevredeki polislere bildirmesi üzerine olay yerine yeniden itfaiye ekipleri çağırıldı. İtfaiyenin gelmesi beklenirken evlerinden sokağa çıkan bazı vatandaşlar, hortumla depoya su sıkarak yangını söndürmeye çalıştı. Ancak içerideki meyve kasalarının tutuşmasıyla kısa sürede büyüyen yangın, daha sonra olay yerine gelen itfaiye ekipleri ve kendilerine yardımcı olan vatandaşların çabasıyla üst katlara sıçramadan söndürüldü. 
     
     MEZARLIKTA ŞÜPHELİ ARANDI 

     Depo ve araçlarda maddi hasara yol açan bu olaylar nedeniyle bölgeye sevk edilen çok sayıda polis ekibi, zanlıları yakalamak için geniş çaplı uygulama başlattı. 
     Çalışmalar sırasında olay yeri yakınındaki Keçideresi mevkiinde polis ekibini fark eden 2 kişi, yaya olarak kaçmaya başladı. 
     Polislerce takibe alınan bu kişilerden biri Sanayi Mezarlığı’na girdi, diğer zanlı ise kaçtı. 
     Mezarlığa giren kişinin yakalanması için ellerine projektör alan bazı polisler içeri girerken, diğer ekipler de mezarlığın çevresini sardı. Ancak geniş bir alandaki mezarlık içi ve çevresinde yapılan aramalarda söz konusu kişi bulunamadı. 
     Kundaklanan araçların çoğu ve deponun pazarcılara ait olduğuna dikkat çeken polis yetkilileri, olayla ilgili çalışmaların sürdüğünü kaydettiler. 
     
</TEXT>
</DOC>
