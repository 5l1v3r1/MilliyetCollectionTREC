<DOC>
<DOCNO> 368163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonyas11.html </URL>
<DATE> 2005/08/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
U2, Barcelona'da terörü lanetledi... 
</HEADLINE>
<TEXT>

     İrlandalı ünlü rock grubu U2, Barcelona'da verdiği konserde, Londra, Türkiye, Madrid ve New York'taki terör saldırılarını lanetledi. 
     Son albümü ''How to dismantle an atomic bomb''un tanıtımı için dünya turuna çıkan ve İspanya'ya gelen U2, dün akşam Barcelona'daki Nou Camp Stadı'nda 81 bin kişinin önünde muhteşem bir konser verdi. 
     Fakir ülkelerin borçlarının silinmesi, açlıkla mücadele gibi konularda son yıllarda aktif olarak çalışan ve ülke liderleriyle görüşen U2 grubunun solisti Bono, Barcelona'daki konserinde dünyanın farklı yerlerinde düzenlenen terör saldırılarına değindi. 
     ''Miss Sarajevo'' adlı şarkıyı söylerken 81 bin kişiye seslenen Bono, ''Londra, Türkiye, Madrid veya New York'ta saldırıları düzenleyenler birer canavardır'' dedi. 
     Bono ayrıca, ''One'' ve ''In the Name Of Love'' adlı şarkıları sırasında izleyicilerden Afrika'ya yardım amacıyla cep telefonlarından ''Afrika'' yazıp kampanya numarasına mesaj yollamalarını istedi. 
     U2, Barcelona'dan sonra İspanya'nın Madrid ve San Sebastian kentlerinde de konser verecek. İrlandalı grubu İspanya'da toplam 200 bine yakın kişi izleme şansı bulurken, Madrid'de günler önceden tükenen biletlerin çok yüksek fiyatlara karaborsada satıldığı söyleniyor. 
     
</TEXT>
</DOC>
