<DOC>
<DOCNO> 389149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun01.html </URL>
<DATE> 2005/10/24/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Esad'tan Hariri suikasti için BM'ye mektup 
</HEADLINE>
<TEXT>

     Suriye Devlet Başkanı Beşşar Esad'ın, BM Güvenlik Konseyi üyelerine mektuplar gönderdiği bildirildi. 
     Suriye Haber Ajansı'nın SANA haberinde, ''Devlet Başkanı Beşşar Esad, BM raporu konusunda Suriye'nin tavrıyla ilgili BM Güvenlik Konseyi üyelerine mektuplar gönderdi'' denildi. 
     Haberde, mektubun içeriğine ilişkin ayrıntı verilmedi. 
     Salı günü yapılması planlanan BM Güvenlik Konseyi toplantısında, Suriye'den BM soruşturmasında işbirliği yapmasının istenmesi bekleniyor. 
     ABD ve İngiltere, eski Lübnan Başbakanı Refik Hariri suikastiyle ilgili hazırlanan BM raporundaki bilgilerin ''çok ciddi'' olduğunu ve bu yüzden uluslararası toplumun Suriye'ye karşı harekete geçmesi gerektiğini belirterek, bu ülkeye karşı baskıyı artırmıştı. 
     BM Soruşturma Komisyonu Başkanı Detlev Mehlis'in raporunda, Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği bildirilmişti. 
     Raporda, Suriye hükümetinin Hariri suikastıyla ilgili BM soruşturmasında işbirliği yapmadığı da kaydedilmişti. 
     Şam yönetimi, ''siyasi amaçlı'' olarak değerlendirdiği BM raporunu reddetmiş ve raporun Suriyeli hiçbir yetkiliyi suçlamak için yeteri kadar kanıt sunamadığını açıklamıştı. 
     
</TEXT>
</DOC>
