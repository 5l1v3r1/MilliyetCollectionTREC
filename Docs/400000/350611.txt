<DOC>
<DOCNO> 350611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun05.html </URL>
<DATE> 2005/06/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Cumhuriyetçi lider Frist'ten Bush'a PKK'ya karşı daha saldırgan olun 
</HEADLINE>
<TEXT>

     - ABD Kongresi'nin en önemli ismi sayılan, iktidardaki Cumhuriyetçi Parti'nin Senato'daki çoğunluk lideri Bill Frist, Başkan George W. Bush yönetimine, terör örgütü PKK ile daha aktif mücadele etmesi çağrısında bulundu. 
     Tennessee eyaleti senatörü Frist'in Çarşamba günü Senato'da Başbakan Recep Tayyip Erdoğan ile görüşmesi sırasında yaptığı konuşmanın metni, Frist'in internet sayfasında yayımlandı. 
     Senator Frist, Türkiye'nin yine terör örgütü PKK tarafından tehdit edildiğini belirterek, ''Bazı PKK teröristleri kuzey Irak'ta sığınak elde etmeye çalışıyor. Dolayısıyla Amerikan yönetimini ve Irak hükümetini, teröristlere karşı daha saldırgan şekilde harekete geçmeye ve teröristlerin kuzey Irak'ta sığınmasına engel olmaya çağırıyorum'' dedi. 
     Türkiye'yi sadık ve güvenilir müttefik olarak nitelendiren Frist, Türkiye'nin teröre karşı mücadelede ABD'ye verdiği desteği de övdü. 
     Türkiye'nin AB üyeliğine de tam destek veren senatör Frist, ''Türkiye'nin AB'ye girmesinin, Avrupa'daki Müslüman toplumlara, geniş Ortadoğu bölgesine ve ötesine önemli etkileri olacak'' dedi. 
     Frist, İran'ın nükleer silah elde etme çabalarına Türkiye'nin karşı çıktığını belirterek, Ankara'nın bu tutumunu övdü. 
     Cumhuriyetçi senatör Frist, Türk yönetiminden de iki ülkenin ortaklığına sahip çıkarak, Türkiye'de görüldüğü ifade edilen Amerikan karşıtlığı dalgasının dağıtılmasını istedi. 
     Senatör Frist, ''21'inci yüzyılın getirdiği sınavlarla mücadele ederken Amerikan-Türk ortaklığının süreceğine eminim'' diye konuştu. 
     
</TEXT>
</DOC>
