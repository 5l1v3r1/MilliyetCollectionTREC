<DOC>
<DOCNO> 373732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun15.html </URL>
<DATE> 2005/08/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Irak kaynıyor... Bakanlığa füze saldırısı, Bağdat polis müdürü vuruldu 
</HEADLINE>
<TEXT>

     Irak'ın başkenti Bağdat'ta Petrol Bakanlığı'na düzenlenen saldırıda, bakanlık komleksi içine düşen bir füzenin patlaması sonucu bir çalışanın yaralandığı, bazı araçların hasar gördüğü bildirildi. 
     Polis, iki füzenin bakanlık binası yanındaki ana park yerine düştüğünü, ancak füzelerden birinin patladığını kaydetti. 
     Irak'ta direnişçilerin, hükümet binaları ve askeri tesislere saldırılarında, havan topu mermilerinden daha etkili olması nedeniyle genelde güdümlü olmayan karadan karaya füzeler kullandığı belirtiliyor. 
     
     BAĞDAT POLİS MÜDÜRÜ ÖLDÜRÜLDÜ 

     Bu arada, başkent Bağdat'ta Azamiye bölgesi emniyet müdürü Tuğgeneral Numan Selman Faris, bu sabah direnişçilerin açtığı ateşle öldürüldü. 
     Polis komiseri Tamir Essadr, Tuğgeneral Faris'in başkentin doğu bölgesinin "acil müdahale kuvveti" komutanı olduğunu söyledi. Essadr, saldırganların birkaç kişi olduğunu ve kimliklerinin bilinmediğini bildirdi. 
     Irak'ta direnişçiler hemen her gün ABD güdümündeki işgalci güçlere karşı saldırılar düzenliyor. Bilhassa yeni eğitimli güvenlik güçleri hedef alınıyor. 
     
     SADDAM YANLILARINDAN ANAYASAYA KARŞI GÖSTERİ 

     Diğer taraftan, devrik Irak lideri Saddam Hüseyin yanlıları, bu sabah Tikrit kentinde anayasa taslağını protesto etti. 
     Bağdat'ın kuzeyindeki kentin en büyük camisinin önünde toplanan yüzlerce Saddam yanlısı ve İslamcı, "Anayasaya hayır", "Birleşik Irak'a evet" yazılı pankartlar taşıdı. 
     Göstericiler, federalizmi ve ırkçılığı kınayan sloganlar attı. 
     İki saat süren gösteriye güvenlik güçleri müdahale etmedi. Amerikan helikopterleri, göstericilerin üzerinde uçtu. 
     Eski rejim yanlıları, geçen cuma da Bakuba ve Kerkük'te anayasa karşıtı gösteriler yapmıştı. 
     
</TEXT>
</DOC>
