<DOC>
<DOCNO> 366527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas10.html </URL>
<DATE> 2005/08/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zeytinden 'biodizel' yakıt üretilebilir mi 
</HEADLINE>
<TEXT>

     Türkiye'nin yabani zeytin potansiyelinin, dizel motorlarda kullanılan ve ''biodizel'' adı verilen yakıt elde etmede değerlendirilmesi gerektiği bildirildi. 
     Çukurova Üniversitesi ÇÜ Ziraat Fakültesi Bahçe Bitkileri Bölümü Öğretim Üyesi Prof. Dr. Ömer Gezerel, Türkiye'nin, yabani zeytin ağaç varlığı açısından başta İspanya olmak üzere İtalya ve Yunanistan gibi Akdeniz ülkelerinin toplamının hemen hemen üç katı potansiyele sahip olduğunu belirtti. Gezerel, İspanya'nın yemeklik yağı bile kullanarak ''Biodizel'' yakıt üretip ihraç ettiğini, oysa Türkiye'deki yabani zeytin potansiyelinin değerlendirilmediğini vurguladı. Biodizelin, bitkisel ve hayvansal yağlar gibi doğal kaynaklardan üretilen, motor performansını artıran, çevre dostu alternatif bir dizel yakıt olduğuna dikkati çeken Gezerel, şunları söyledi 
     ''Bu yakıt, Avrupa ülkeleri ve ABD'de yıllardır üretiliyor, tüketiliyor ve ihraç ediliyor. Genelde motorin ile çeşitli oranlarda karıştırılarak kullanılıyor. Biodizel kanola, ayçiçek, soya, pamuk, zeytin ve benzeri bitkisel yağların yanı sıra hayvansak kaynaklardan da üretilebilmektedir. Ancak, ülkemizde en iyi üretim yabani zeytinliklerden olur. Bu ağaçlar değerlendirilirse, Türkiye biodizel üretiminde dünyada ilk sırada yerini alabilecek kapasiteye sahip. Yaptığımız araştırmaya göre, sadece Akdeniz'deki yabani zeytinlerden yılda 500 bin ton biodizel yakıt üretilebilir. Bu zenginliği gören bir Alman yatırımcı Türkiye'de 2 milyon avroluk yatırım yapmaya hazırlanıyor.'' Gezerel, biodizel yakıt üretiminin, ülkedeki atıl tarım alanlarının değerlendirilmesine, tarımın ve dolayısıyla istihdamın gelişmesine katkı sağlayacağına da dikkati çekti. 
     
     BİODİZEL YAKITIN ÜSTÜNLÜKLERİ 
     Biodizel yakıtın verim olarak mazota yakın ve motor performansı olarak eşdeğer olduğunu, diğer yakıt türlerine göre üstünlüklerinin bulunduğunu vurgulayan Gezerel, bu üstünlükleri şöyle sıraladı 
     ''Bir ülkenin dışa bağımlı olmadan üretebileceği bir yakıttır, tarımsal sanayinin güçlenmesini sağlar ve kırsal alandan göçü azaltır. Ayrıca üretimi kolaydır ve nitrojen tutma özelliği fertilize ihtiyacını azaltır, zehirli atık içermez. Çevre dostu bitkisel yağlardan yapıldığı için içinde kükürt, katı partikül, cüruf, kurum ve benzeri maddeler bulunmaz, insan sağlığı ve çevreye zararlı gazlar çıkmaz. Biodizel parlama noktası, motorine oranla daha yüksektir, bu nedenle taşıma ve depolama açısından daha emniyetli bir yakıttır. Şeker gibi doğada hızlı ve güvenli çözünür, mazotla karıştırılıp kullanıldığında karışımın çözülümünü hızlandırır.'' 
     
</TEXT>
</DOC>
