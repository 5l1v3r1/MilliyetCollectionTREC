<DOC>
<DOCNO> 353995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko14.html </URL>
<DATE> 2005/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Pakistan Telekom ihalesini Emirates Telecommunications aldı 
</HEADLINE>
<TEXT>

     Turkcell'in de ön teklif toplantısına katıldığı Pakistan Telekom PTCL ihalesinin ikinci etabında, yüzde 26'lık kamu hissesinin sahibi, Birleşik Arap Emirlikleri BAE şirketi olan Emirates Telecommunications Etisalat oldu. 
     Pakistan Özelleştirme ve Yatırım Bakanı Abdulhafız Şeyh, ihalede Etisalat'ın, yönetim hakkını da barındıran yüzde 26 hisse için 2 milyar 598 milyon dolar ile en yüksek teklifi verdiğini açıkladı. 
     İhalede Çin'de 220 milyonun üzerinde cep telefonu abonesi bulunan China Mobile, 1 milyar 409 milyon dolarlık teklifiyle ikinci, Singapur Telekom da 1 milyar 166 milyon dolarlık teklifiyle üçüncü oldu. 
     Pakistan Telekom'un yüzde 26'lık hakim hissesinin özelleştirilmesi sürecinde ön teklif toplantısına katılan ve ön eleme safhasını geçen Turkcell, daha sonra ihaleye katılmama kararı almıştı. 
     Pakistan Başbakanı Şevket Aziz, ihalenin ardından yaptığı açıklamada, Birleşik Arap Emirlikleri şirketi Etisalat'ın PTCL için önerdiği fiyatın ''gerçek değeri yansıtan adil bir fiyat olduğunu'' bildirdi. 
     İhaleden önce yüzde 88 hissesi kamuya ait olan PTCL'nin yüzde 12 hissesi de borsada işlem görüyor. İhalede 1 milyar 330 milyon PTCL hissesi için önerilen 2.6 milyar dolar, yönetim hakkının devrini de içerdiği için borsa değerinin yüzde 40 üzerinde gerçekleşti. 
     PTCL ihalesini kazanan Etisalat'ın Üst Yöneticisi CEO Abid Said Bin Meş'ar, Dubai'de yaptığı açıklamada, ödemeyi 5 yıl içinde tamamlamayı planladıklarını söyledi. 
     İhalede önerdikleri fiyatın PTCL'nin gerçek değerini yansıttığını savunan Bin Meş'ar, şirkette yönetim hakkının kendilerinde olacağını hatırlattı. 
     PTCL için gereken finansmanın yüzde 25'ini özsermayelerinden, yüzde 75'ini de banka kredisi alarak sağlayacaklarını kaydeden Bin Meş'ar, Dubai İslam Bankası'ndan da destek alacaklarını ifade etti. 
     
     ''TÜRK TELEKOM İÇİN PARAMIZ VAR'' 
     Bin Meş'ar, Türk Telekom özelleştirmesine de katıldıklarını hatırlatarak, ''PTCL ya da Türk Telekom ihalesi için finansman sıkıntısı çekmeyiz'' dedi. 
     Bu arada, PTCL için Etisalat'ın verdiği teklifin ''yüksek'' olup olmadığı konusunda tartışmalar yaşanıyor. 
     Bazı analistler, PTCL'nin gayrimenkul varlığı hakkında yeterli bilgi bulunmadığı için 2.6 milyar dolarlık fiyat konusunda yorum yapmanın zor olduğunu, diğer tekliflere bakıldığında ise kazananla ikinci ve üçüncü arasında önemli bir farkın görüldüğünü ifade ediyorlar. 
     Öte yandan, PTCL özelleştirmesi, Karaçi Borsası'nın dün yüzde 3.57 yükselmesinde etkili oldu. Borsanın genel endeksi yılbaşından bu yana yüzde 23 artarken PTCL hisselerinin aynı dönemdeki getirisi ise yüzde 60'a ulaştı. 
     Abu Dabi Borsası'nda işlem gören Etisalat hisseleri ise, PTCL için önerilen fiyatın yüksek olduğu algısıyla yüzde 3.9 geriledi. 
     65 bin çalışanı bulunan PTCL, 2004 yılı Haziran ayında sona eren geçen mali yılda 489 milyon dolar net kar açıklamıştı. 
     Yaklaşık 5 milyon sabit hattı bulunan şirket, Pakistan'ın 5 cep telefonu operatörü arasında bulunuyor. Şirket ayrıca internet servis sağlayıcısı ISS olarak hizmet veriyor. 
     
     ÇALIŞANLAR TEDİRGİN 
     Öte yandan, PTCL özelleştirmesine karşı çıkan çalışanlar, işçi çıkarmaları yaşanacağı korkusuyla greve başladı. Satışı protesto eden çalışanlara karşı askerlerin şirkete ait binalarda sıkı güvenlik önlemleri aldığı gözlendi. 
     PTCL çalışanlarının sendikasının sözcüsü Rana Tahir ise işten çıkarmaların olmayacağı konusunda söz aldıklarını belirterek, özelleştirmeyi memnuniyetle karşıladıklarını ifade etti. 
     
</TEXT>
</DOC>
