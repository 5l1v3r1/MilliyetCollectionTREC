<DOC>
<DOCNO> 382177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun06.html </URL>
<DATE> 2005/09/28/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Beyrut'ta Türk rüzgarı esiyor 
</HEADLINE>
<TEXT>

     Beyrut’ta düzenlenen Uluslararası Moda Haftası’na katılan Türk tekstil firmalarının ürünleri, sunulan defilede büyük ilgi gördü. Lübnanlı firmalar, Türk standlarına büyük ilgi gösterdi. 
     Bu yıl 27-30 Eylül tarihleri arasında 5. kez düzenlenen Uluslararası Moda Haftası’nda Türk Fuarcılık firması Turkel Fuarcılık tarafından düzenlenen "Beyrut Moda 2005 Fuarı"na 24 Türk firması katılıyor. Bay-bayan, hazır çocuk giyim, triko-örme giyim, abiye giyim sektörlerinde faaliyet gösteren 24 firmanın katıldığı fuarın açılışı kurdelesini Lübnan Turizm Bakanı Josef Sarkis ile Türkiye’nin Beyrut Büyükelçisi İrfan Acar birlikte kesti. 
     Yetkililerin fuar standlarını gezmesinden sonra düzenlenen defile ise büyük ilgi gördü. Fuar süresince her gün bir kez yapılacak defilede ürünleri, aralarında Türkiye’nin tanınan mankenlerinden Tuğba Karaca, Hande Subaşı, Sebnem Schaeffer, Ece Gürsel, Ece Sükan ve Tuğçe Güder’in de bulunduğu 16 Türk manken sundu. 
     
     TÜRK TAŞLI KEMERLERE İLGİ BÜYÜK 
     Fuarda yer alan İstanbul merkezli bir firmanın ürettiği üstü dünyaca ünlü Svarovski taşlarla süslü tokalı kemerler, Lübnanlı tekstilciler ve fuarı gezenler tarafından ilgi gördü. 
     Üretici firmanın sahibi Murat Amansız, ürünlerine daha önce de Dubai, Amerika gibi yerlerde yoğun ilgi gösterildiğini, ilk kez katıldıkları Lübnan’da da aynı ilgiyi görmekten memnun olduklarını söyledi. Fuarda satışa sunulan büyük tokalı taşlı kemerler, gezenler tarafından satın alındı. 
     
</TEXT>
</DOC>
