<DOC>
<DOCNO> 368723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur16.html </URL>
<DATE> 2005/08/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Edirne'de su taşkınlarına karşı yapılan sedde patladı 
</HEADLINE>
<TEXT>

     Meriç Nehri’ndeki su miktarındaki artış nedeniyle, nehirden meydana gelebilecek olası taşkınlara karşı yapılan sedde de patlama meydana geldi. DSİ 11. Bölge Müdürlüğü ekipleri olaya müdahale etmeye çalışırken, seddeden gelen sular tarım alanlarına yayılmaya başladı. 
     Günlerdir Meriç Nehri’ndeki suyun debisindeki artışa dayanamayan sedde, Kapıkule mevkiindeki Tiring Otomobil Kurumu’na ait tesislerin yakınından patladı. 
     Nehir sularının hızla tarım arazilerine yayıldığını belirten yetkililer, sorunun çözümü için çalışma başlatıldığını bildirdiler. 
     Bu arada, Bulgaristan’ın Kapitan Andreove Sınır Kapısı da taşkın sularından etkileniyor. Bulgaristan tarafından gelen sular, sınır kapısının girişine kadar ulaştı. Kapıkule’den bu nedenle Bulgaristan’a otomobillerin geçişine izin verilmiyor. Araçlar, Hamzabeyli Sınır Kapısı’na yönlendiriliyor. Son 24 saatte Hamzabeyli Sınır Kapısı’nda 1500 araç geçiş yaptı. 
     
     GÜMRÜK KAPISI SEL YÜZÜNDEN TEKRAR TRAFİĞE KAPATILDI 

     Bulgaristan-Türkiye sınırında Kapıkule'nin karşısındaki Kaptan Andreevo gümrük kapısının sel nedeniyle tekrar trafiğe kapatıldığı bildirildi. 
     Meriç nehrinin taşması yüzünden, E-80 karayolunun Kaptan Andreevo'ya yakın bir bölgede su altında kaldığı açıklandı. 
     Svilengrad Bölge Emniyet Müdürü Albay Stefan Dedev'in Bulgar devlet haber ajansı BTA'ya yaptığı açıklamada, sel baskını nedeniyle dün sabahtan beri ancak ağır taşıtların geçiş yapabildiğini anımsatarak, Kaptan Andreevo çevresinde bu sabah tekrar su baskını meydana geldiğini söyledi. 
     Dedev, Türkiye'ye doğru çıkış yapmaya çalışan tüm araçların yeni açılan Lesovo-Hamzabeyli gümrük kapısına doğru yönlendirildiğini duyurdu. 
     Kaptan Andreevo'ya giden yolda çok sayıda ağır aracın sel yüzünden yolda kaldığını bildiren Albay Dedev, sivil savunma ekiplerinin bunları çekmeye ve yolu açmaya çalıştığını kaydetti. 
     Meriç'in yatağından taşmasının, Filibe kenti güneyinde birçok yerde karayolu ulaşımını etkilediği öğrenildi. 
     
</TEXT>
</DOC>
