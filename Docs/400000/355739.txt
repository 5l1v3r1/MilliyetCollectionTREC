<DOC>
<DOCNO> 355739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/siyaset/siy01.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Katsayı uygulaması yeniden Genel Kurul'da 
</HEADLINE>
<TEXT>


YÖK Genel Kurulu, 4 gün arayla, bu kez Milli Eğitim Bakanı Çelik başkanlığında 'katsayı' gündemiyle toplandı. Üyeleri ikna edemeyen Bakan Çelik, "Israrımız sürüyor" dedi 

Burcum Devrez - İstanbul 


Milli Eğitim Bakanı Hüseyin Çelik, YÖK Genel Kurulu üyelerini, meslek liselerine ÖSS'ye girişte uygulanan katsayı konusunda ikna edemedi. YÖK'ün katsayı konusundaki ısrarının sürdüğünü belirten Çelik, "Ben eninde sonunda bu problemin çözüleceğine inanıyorum" dedi. 
22 Haziran'da YÖK Başkanı Prof. Dr. Erdoğan Teziç başkanlığında toplanan Genel Kurul'da, üniversiteye girişte imam hatip ve meslek liselilerin önünü açacak katsayı düzenlemesi yapılmamıştı. Bunun üzerine Başbakan Erdoğan başta olmak üzere AKP'lilerden büyük tepki gelmişti. 
Bu toplantıdan 4 gün sonra dün YÖK Genel Kurulu, Çelik başkanlığında İstanbul Üniversitesi Baltalimanı Tesisleri'nde toplandı. 4 saat süren toplantıya, 18 üyeden üçü katılmadı. Çelik'e, Müsteşar Nejat Birinci ve Talim Terbiye Kurulu Başkanı Ziya Selçuk eşlik etti. 
Genel Kurul'un ardından basın toplantısı düzenleyen Çelik, yeni üniversitelerin kurulması, meslek yüksekokullarının iyileştirilmesi konularında YÖK Genel Kurulu ile hemfikir olduklarını, ancak katsayı konusunda mutabakat sağlayamadıklarını söyledi. 

'Mutabakat sağlanamadı' 
Geçen hafta alınan karar konusunda itiraz sürecinin devam ettiğini belirten Çelik, "Bu konuda daha ileri ve daha iyiye götürücü adımlar atılması gerektiği konusundaki fikirlerimiz ve ısrarımız devam ediyor" diye konuştu. 
Alınan kararın, kamuoyunu tatmin etmediğini de ifade eden Çelik, "Endişelerimizi, çekincelerimizi ve yapılması gerekenleri kendileriyle paylaştık. Ancak onlar da buna karşılık olarak argümanlarını ortaya koydu. Bir mutabakat sağlanamadı" şeklinde konuştu. 

'Tartışmalar sürecek' 
YÖK'ün katsayı konusunda aldığı kararda ısrarcı olduğunu kaydeden Çelik, şöyle devam etti 
"Bakanlar Kurulu, Başbakan ve siyasi iradeyi bütün olarak ilgilendiren sorunlarla birlikte, konuşarak verilmesi gereken bir karar. YÖK, 2006'da yapılacak ÖSS ile ilgili katsayının değişmemesi kararı verdi. 1998'de bu hale getiren kararı da YÖK almıştı. YÖK aslında bir kararla bu tartışmaları bitirebilirdi. Bu tartışmalar devam ediyor, edecek de. YÖK'e bu yetkiyi veren yasa yürürlükte kaldığı sürece bu yetki YÖK'ündür. Ben eninde sonunda bu problemin çözüleceğine inanıyorum." 



</TEXT>
</DOC>
