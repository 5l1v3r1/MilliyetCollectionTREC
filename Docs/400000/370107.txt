<DOC>
<DOCNO> 370107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/dunya/dun02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da büyük koalisyon 
</HEADLINE>
<TEXT>


Bulgaristan'da Sosyalistler, sağcı II. Simeon Ulusal Hareketi ve Türklerin partisi HÖH koalisyon anlaşması imzaladı 

DIŞ HABERLER SERVİSİ 


Bulgaristan'da 25 Haziran'da yapılan genel seçimlerden sonra hükümetin oluşturulamaması üzerine ortaya çıkan kriz, dün II. Simeon Ulusal Hareketi NDSV , Bulgaristan Sosyalist Partisi BSP ile Hak ve Özgürlükler Hareketi'nin HÖH üçlü koalisyon için anlaşmaya varmasıyla sona erdi. 

Stanişev başbakan 
Seçimlerden birinci parti olarak çıkan ancak parlamentoda çoğunluğu elde edemeyen Sosyalist Parti'nin çoğunluğu Türklerden oluşan HÖH ile kurduğu hükümet meclisten güvenoyu alamayınca, hükümeti kurma görevi eski kral Simeon Sakskoburgotski'nin partisi II. Simeon Ulusal Hareketi'ne verilmişti. Sakskoburgotski, dün düzenlediği basın toplantısında üçlü koalisyon için anlaşmaya varıldığını açıkladı. 
Yeni kabinede, Sosyalist lider Sergey Stanişev başbakanlık görevini üstlenecek. Sosyalist Parti kabinede 8, II. Ulusal Simeon Hareketi 5, HÖH ise 3 bakana sahip olacak. Bağımsız Plamen Oreşarski de Maliye Bakanı olacak. Kabinenin bugün ya da yarın meclisten güvenoyu alması bekleniyor. 
Bulgaristan Sosyalist Partisi haziran ayındaki seçimde yüzde 30.95'lik oy oranıyla 240 sandalyeli parlamentoda 82, sandıktan 2. büyük parti olarak çıkan 2. Simeon Ulusal Hareketi yüzde 19.88'lik oyla 53, Hak ve Özgürlükler Hareketi ise yüzde 12.81 oy oranıyla 34 milletvekilliği elde etmişti. 


</TEXT>
</DOC>
