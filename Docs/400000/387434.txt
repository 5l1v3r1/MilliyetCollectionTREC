<DOC>
<DOCNO> 387434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur32.html </URL>
<DATE> 2005/10/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gamze Özçelik soruşturmasında gözaltına alınan 6 kişi adliyeye sevkedildi 
</HEADLINE>
<TEXT>

     "İlaçla uyutulup kendisine tecavüz edildiğini" öne süren oyuncu Gamze Özçelik’in bu görüntülerinin internet yoluyla dağılmasına neden oldukları iddiasıyla gözaltına alınan 7 kişiden 6’sı Kadıköy Adliyesi’ne sevk edildi. 
     AA muhabirinin aldığı bilgiye göre, Asayiş Şube Müdürlüğü ekipleri, Ümraniye ve Bahçelievler’de gözaltına alınan 3 kişinin sorguları sonucunda 3 kişiyi daha gözaltına aldı. 
     Bu kişilerden Ümraniye’de yakalanan S.Y’nin söz konusu görüntüyü bir internet sitesine göndererek dağılmasına neden olduğu öne sürüldü. 
     Asayiş Şube Müdürlüğü’ndeki işlemleri tamamlanan 6 kişi, Kadıköy Adliyesi’ne sevk edildi. 
     Kadıköy’de gözaltına alınan bir kişinin ise halen sorgusu sürüyor. 
     
</TEXT>
</DOC>
