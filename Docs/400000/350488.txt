<DOC>
<DOCNO> 350488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas08.html </URL>
<DATE> 2005/06/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mevsim değişikliğinin yarattığı gerginliğe dikkat .. 
</HEADLINE>
<TEXT>

     Mevsim değişikliği sonucu özellikle hava sıcaklığındaki artışın, insanlarda aşırı öfke, gerginlik, tahammülsüzlük ve ani tepkiye neden olduğu bildirildi. 
     Çukurova Üniversitesi Tıp Fakültesi Psikiyatri Anabilim Dalı Başkanı Prof. Dr. Mehmet Ünal, AA muhabirine yaptığı açıklamada, hava sıcaklığının, beden sağlığının yanı sıra ruh sağlığını da olumsuz yönde etkilediğini söyledi. 
     Hava sıcaklıklarındaki ani dönüşümlerin, özellikle de mevsim normalleri üzerindeki artışların, aşırı öfke, gerginlik ve tahammülsüzlük, daha çok da ani tepki vermelere neden olduğunu ifade eden Ünal, "Özellikle delikanlılık çağındaki gençlerde bu daha fazla görülebilir" dedi. 
     Prof. Dr. Ünal, ruhsal hastalıklarda da bu dönemlerde yineleme gösterebileceğini ifade ederek, "Bu kişiler özdenetimlerini kaybederek, duygu denetim bozukluğu yaşayabilirler" diye konuştu. 
     Mevsim değişikliklerinin, ruhsal ve bedensel işlevleri de etkilediğini kaydeden Ünal, şöyle konuştu 
     "Bu nedenle aileler, çocuklarında ve yakınlarında gördükleri ruhsal değişiklikler konusunda uyanık olmalı. Bu yönde davranış sergilemelerini fark etmeleri halinde mutlaka bir hekimden yardım istenmeli. Bu, olası sorunların önlenmesinde faydalıdır." 
     
     ŞOFÖRLERE UYARI 
     Adana Şoförler ve Otomobilciler Odası Başkanı Kazım Barışık da mevsimsel dönüşüm ve hava sıcaklıklarının artması nedeniyle, başta şoför esnafı olmak üzere tüm sürücüleri uyardı. 
     Sıcaklardan en çok etkilenenlerin başında kamu hizmeti veren şoförlerin geldiğini belirten Barışık, şöyle konuştu 
     "Tüm sürücüler, böylesine dönemlerde daha dikkatli olmalı. Sıcak havalardan, trafik ortamında olanlar daha çok etkileniyor. Şoförler, zaten stresli ortam dolayısıyla risk altındalar. Sıcakların kazaları da artırdığı gerçeği göz ardı edilmemeli." Tüm şoförleri, yeterli sıvı almaları, hafif, yağsız ve bol sulu yiyecekler tüketmesi konusunda uyaran Barışık, şehirlerarası trafik ortamına çıkanları da hava değişiklikleri konusunda dikkatli olmaya çağırdı. 
     
</TEXT>
</DOC>
