<DOC>
<DOCNO> 398366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun04.html </URL>
<DATE> 2005/11/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'de en çok ırkçılık İngiltere'de yaşanıyor... 
</HEADLINE>
<TEXT>

     Avrupa Birliği’ne bağlı Avrupa Irkçılık ve Yabancı Düşmanlığı İzleme Merkezi’nin 2005 yılı raporuna göre Avrupa Birliği ülkeleri arasında en çok ırkçılık olayları İngiltere’de yaşanıyor. 
     Avrupa Birliği’ne bağlı Avrupa Irkçılık ve Yabancı Düşmanlığı İzleme Merkezi’nin EUMC 2005 yılı raporuna göre Avrupa Birliği ülkeleri arasında en çok ırkçılık olayları İngiltere’de yaşanıyor. Rapora göre 2003-2004 yılları arasında İngiltere’de 52 bin 694 ırkçılık olayı rapor edildi. Raporda bunun 25 AB üyesi arasında rapor edilen en fazla ırkçı olay sayısı olduğu belirtildi. 
     İngiltere’yi ise Türklerin de yoğun bur biçimde yaşadığı Almanya izliyor. Raporda, Almanya’da 2004’ün ilk 10 ayında "siyasi olarak da motive edilmiş 6 bin 474 saldırı" olduğu kaydedildi. 
     Özellikle yaklaşık bir aydır gettolardaki isyanlarıyla adını dünyaya duyuran Fransa’da ise 2004 yılında bin 565 ırkçı saldırı kayda geçti. 
     
     MÜSLÜMANLAR EN ÇOK IRKÇI SALDIRIYA UĞRAYANLAR ARASINDA 
     Raporda, Avrupa Birliği içinde ırkçı saldırılara en çok maruz kalan kesimler ise, "Müslümanlar, Yahudiler, Kuzey Afrikalılar, eski SSCB ve Yugoslavya vatandaşları, sığınmacı ve mülteciler ile çingeneler" olarak sıralandı. 
     
     BATI TRAKYALI TÜRKLERDEN RAPORA TEPKİ 
     Öte yandan EUMC’nin raporuna Avrupa Batı Trakya Türk Federasyonu’ndan ABTTF tepki geldi. ABTTF Başkanı Halit Habiboğlu, yaptığı yazılı açıklamada raporu oldukça eksik bulduğunu söyledi. 
     Habiboğlu, "Irkçılık ve yabancı düşmanlığına karşı yazılmış bir raporda, azınlığımızın etnik kimlik yerine ’Müslüman azınlık’ olarak tanımlanması, raporu bizim açımızdan çarpık hale getirdi" dedi. 
     ABTTF Başkanı, "Bugün derneklerimiz ortada başka hiçbir neden yokken sadece isimlerinde yer alan ’Türk’ sözcüğü nedeniyle kapatılmışken Avrupa Birliği’nin 150 bin Batı Trakya Türkünün yıllar süren kimlik mücadelesine gözlerini kapaması ve bizleri Yunanistan’ın arzu ettiği biçimde yalnız ’Müslüman’ olarak görmesi büyük hayal kırıklığı uğrattı" açıklamasını yaptı. 
     
</TEXT>
</DOC>
