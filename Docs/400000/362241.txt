<DOC>
<DOCNO> 362241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/ekonomi/eko02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkta fiyat polemiği 
</HEADLINE>
<TEXT>


Fındık piyasası 1 ay sonra açılacak yeni sezona stoksuz giriyor. Bu nedenle Bölge Ziraat Odaları, 7 YTL olan kabuklu fındık fiyatının düşmemesi için lobiye başladı 

Bülent Yardımcı 

Mevsimi geldi. Fındık lobisi, harekete geçti. Amaç, fındığı mümkün olan en yüksek fiyatla satmak. Bu yıl ki hedef ise 7 YTL. 
Karadeniz bölgesinde fındık harmanı her yıl 15 Ağustos'ta başlar. Ağustos ayı sonuna doğru da fiyat belirlenir. Fındık piyasasının oyuncuları, haziran - temmuz aylarında sahneye çıkarak, oluşacak fiyatı etkilemeye çalışır. Bu yıl da öyle oldu. 
Başta Giresun Ziraat Odası olmak üzere Bölge Ziraat Odaları, üzerinde "Fındığım 7 YTL" yazılı şapkalar dağıtıyor. Geçen yıl nisan ayının ilk haftasında don vurduğu için fındık rekoltesi düştü. Bir önceki yıl da rekolte düşük olduğu için 2004 - 2005 rekoltesi 362 bin ton kabuklu fındık kıymete bindi. Fiskobirlik'in 2004 Ağustos ayında 5 YTL ile alım yapmaya başladığı piyasada, kabuklu fındık fiyatı, 2005 yılı Temmuz ayı ortalarında 7 YTL'na yaklaştı. İç fındık fiyatı ise 14 YTL oldu. 
Karadeniz fındık piyasası bir ay sonra açılacak yeni sezona stoksuz giriyor. 2004 - 2005 fındığı bitti, stoklar eridi. Bu nedenle bölge ziraat odaları, şu anda 7 YTL'na yaklaşmış olan kabuklu fındık fiyatının, 15 Ağustos'ta başlayacak yeni sezonda düşmemesi için bastırıyor. 
Fiskobirlik, yeteri kadar parası olduğunu belirterek ve fındığa iyi bir fiyat vereceğini söyleyerek, fiyatın 7 YTL'den aşağı düşmeden devam etmesi için gerekli psikolojik ortamı hazırlamaya çalışıyor. Türkiye fındık rekoltesi, 2002 yılında 620 bin ton, 2003 yılında ise 450 bin ton olmuştu. Büyük don hasarı olan 2004 yılı rekoltesinin ne olduğu ise tartışmalı. 

Fiyat rekolteye bağlı 
Fiskobirlik ve Ziraat odaları 2003 rekoltesinin 330 - 350 bin ton olduğunu öne sürerken, fındık ihracatçıları 450 bin tondan söz ediyorlar. 
Şu günlerde de fındık piyasasında yeni sezon rekoltesi için çeşitli rakamlar konuşuluyor. Fiskobirlik 490 bin, Ziraat odaları 450 bin ton, ihracatçılar 550 bin ton rekolte tahmin ederken Tarım Bakanlığı 565 bin tondan bahsediyor. Eğer bu yıl fındık rekoltesi 400 - 450 bin ton olursa şu günlerde 7 YTL olan fiyat devam eder. 
Eğer rekolte 500 bin tonun üzerinde gerçekleşirse fiyat düşer. Geçmiş yıllarda olduğu gibi 600 bin ton ya da üzerinde bir rekolte olursa, fındık fiyatı 2.5 - 3 liraya kadar geriler. 

Üretim geçen yıl düşümüştü Yıllar Üretim Bin ton 1994 600 1995 435 1996 464 1997 470 1998 582 1999 546 2000 475 2001 570 2002 620 2003 450 2004 358 Kaynak Fiskobirlik 


</TEXT>
</DOC>
