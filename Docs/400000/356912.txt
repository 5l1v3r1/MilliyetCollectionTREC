<DOC>
<DOCNO> 356912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun05.html </URL>
<DATE> 2005/06/30/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Sarkozy AB'nin genişlemesi askıya alınsın 
</HEADLINE>
<TEXT>

     Fransa’da iktidardaki Halk Hareketi Birliği UMP lideri ve İçişleri Bakanı Nicolas Sarkozy, AB’nin genişlemesinin askıya alınması yolundaki çağrısını yineledi. 
     Le Figaro gazetesinin yarınki sayısına bir demeç veren Sarkozy, AB’nin Türkiye’yi üye almadan önce genişlemesini durdurması gerektiğini iddia etti. 
     Fransa’da 2007 yılında düzenlenecek cumhurbaşkanlığı seçimlerinin en şanslı adayı gösterilen Sarkozy, "AB’nin Mayıs 2004’te doğuya doğru genişlemesinin, Fransız seçmenlerin AB Anayasası için olumsuz oy vermesinde önemli rol oynadığını" savundu. 
     Sarkozy, "Romanya ve Bulgaristan için süreç başladı ve devam etmeli. Ancak, bundan daha ileri gitmemeliyiz" dedi. 
     "AB’nin, Fransa ve Almanya’ya artık itici güç olarak güvenmemesi gerektiğini"ifade eden Sarkozy, "Fransız-Alman aksı artık bütün AB’yi çekecek durumda değil. AB, artık Birliğin altı büyük çekirdek ülkesi Fransa, Almanya, İngiltere, İtalya, İspanya, Polonya’ya güvenmeli" dedi. 
     
</TEXT>
</DOC>
