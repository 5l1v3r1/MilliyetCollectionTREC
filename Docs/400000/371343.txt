<DOC>
<DOCNO> 371343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko03.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk turizmi Schumi gibi rekorlar kırıyor' 
</HEADLINE>
<TEXT>


Morgan Stanley'in raporunda Türk turizm sektörü, kırdığı rekorlarla F1 Pilotu Schumacher'e benzetilirken "Turizm Türkiye'nin dış ticaret açığının daralmasında ve istihdamın artmasında kurtarıcı olacak" denildi 


Uluslararası yatırım bankası Morgan Stanley, Türk turizm sektörünün, "Ferrari'nin Alman pilotu Michael Schumacher'in Formula 1 yarışlarında kırdığı rekorlara benzer rekorlar kırdığını" bildirdi. 
Morgan Stanley tarafından hazırlanan raporda, Formula 1 Türkiye Grand Prix'sinin, Türkiye'nin turizm sektörüne yeni bir güç vereceğine vurgu yapılırken, "Formula 1 Türkiye Grand Prix'si, Türkiye'nin parlayan yıldızı turizmi daha da güçlendirecek ve Türkiye'yi cazibe merkezi haline getirecek" denildi. 
Türkiye'nin turizm sektörünün her geçen yıl güçlendiğinin belirtildiği Morgan Stanley'nin raporunda, bu yıl sonunda Türkiye'ye giriş yapan turist sayısının toplamının 22 milyona yaklaşacağı kaydedildi. 
Bu arada raporda, Türkiye'ye ağırlıklı olarak Avrupalı turist gelmesine karşın, son yıllarda petrol ihraç eden ülkeler ve Rusya'dan çok sayıda turist gelmeye başladığı, 1999'dan bu yana Türkiye'ye gelen Rus turistlerin oranının yüzde 265.8 oranında rekor düzeyde arttığı vurgulandı. 
Morgan Stanley raporunda, Türkiye'ye bu yıl 18 milyar doları aşkın bir turizm gelirinin beklendiği, gelecek yıl da en iyimser tahminle 20 milyar dolarlık turizm gelirinin tahmin edildiği kaydedildi. Önümüzdeki yıllarda ise Türkiye'nin turizm sektörünün dünyanın önde gelen sektörleri arasında yer alacağı ve Türkiye ekonomisine çok önemli katkı sağlayacağı belirtildi. 

Kurtarıcı sektör 
Raporda, Türkiye'nin artan ithalata ve ivme kaybeden ihracat sonucu dış ticaret açığının artmaya başladığına dikkat çekilirken, Turizm sektörünün, "dış ticaret açığının daralması ve istihdamın artmasında" kurtarıcı bir sektör olacağı ifade edildi. 
Morgan Stanley'nin raporunda, Türkiye'nin dış ticaret gelirlerini artırabilmesi için bir çok avantajı olduğunun altı çizilirken, Türkiye'nin sağlık hizmetleri sektörünün, Avrupa ülkelerinde çok yükselen sağlık hizmetleri fiyatlarıyla rekabet ederek, yabancı hastalara Türkiye'de tedavi hizmetinin sağlanabileceği bildirildi. 

Turist sayısı 11.7 milyon kişiye ulaştı Yılın ilk yedi ayında Türkiye'ye gelen turist sayısı, yüzde 25'ten fazla artarak 11.7 milyonu geçti. Devlet İstatistik Enstitüsü'nden DİE yapılan açıklamaya göre, temmuz ayında Türkiye'ye giriş yapan yabancıların sayısı geçen yıla göre yüzde 22.5 artarak 3 milyon 180 bin 802'ye çıktı. 
Çıkış yapan yabancı ziyaretçilerin sayısı da yüzde 22.2 artarak 2 milyon 614 bin 734 olarak gerçekleşti. Ocak - temmuz döneminde Türkiye'ye gelen yabancı ziyaretçilerin sayısı ise 11 milyon 738 bin 827'ye kadar ulaştı. Turist sayısı, geçen yılın eş dönemindeki 9 milyon 324 bin 101'lik düzeyine göre yüzde 25.9 arttı. 


</TEXT>
</DOC>
