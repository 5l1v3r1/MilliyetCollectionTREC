<DOC>
<DOCNO> 352245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy18.html </URL>
<DATE> 2005/06/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tan Barzani'nin "Kürdistan bölgesi başkanı" seçilmesi birşey ifade etmez 
</HEADLINE>
<TEXT>

     Dışişleri Bakanlığı Sözcüsü Namık Tan, Irak Kürdistan Demokrat Partisi IKDP lideri Mesut Barzani’nin yerel parlamento tarafından "Kürdistan bölgesi başkanı" seçilmesinin, "pek bir şey ifade etmediğini" belirtti. 
     Tan, haftalık basın toplantısında bir soru üzerine, Irak’taki anayasa yazım komisyonunun Irak halkının bütününü içerecek şekilde oluşturulması çalışmalarının devam ettiğini hatırlatarak, ülkedeki siyasal ortamdan, hazırlanacak anayasanın federal bir yapılanmayı öngöreceğinin anlaşıldığını söyledi. 
     Yürürlükteki Irak Geçici İdari Yasası’nın demokratik, çoğulcu ve federal bir cumhuriyet düzeni kurulacağını hükme bağladığını, ancak federalizmin etnik ve mezhebi esasa göre değil, coğrafi ve idari kıstaslara göre tanımlanmasının öngörüldüğünü ifade eden Tan, "Irak’ın gelecekteki yapısı ancak anayasanın tamamlanmasıyla nihai şeklini alacak" dedi ve bu yapının, Irak halkının anayasayı onaylamak suretiyle ortaya koyacağı sosyal mutabakatla meşruiyet kazanacağını ifade etti. 
     Türkiye’nin Irak’ın siyasi birliğinin ve toprak bütünlüğünün korunmasını hem kendi milli çıkarları, hem bölgenin selameti, hem de Irak’ın iyiliği için gerekli gördüğünü ifade eden Tan, Türkiye’nin bugüne kadar olduğu gibi bundan sonra da bu yolda çaba göstereceğini söyledi. 
     Tan, Irak’ta anayasa yazım çalışmaları bitmeden, Barzani’nin "başkan" seçilmesinin ne ifade ettiğine ilişkin bir soruyu, "Bizim için pek bir şey ifade etmemektedir" sözleriyle yanıtladı. 
     IKDP lideri Mesut Barzani, Pazar günü Erbil’de toplanan 111 sandalyeli meclisin yaptığı oylamada IKDP’nin 42, Irak Kürdistan Yurtseverler Birliği’nin 42 ve Kürt partilerin 27 oyunu alarak "Kürdistan bölgesi başkanı" seçilmişti. 
     
</TEXT>
</DOC>
