<DOC>
<DOCNO> 377020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun40.html </URL>
<DATE> 2005/09/09/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Timeşenko "Yuşçenko, birliğimizi, ülkemizin geleceğini yıktı" 
</HEADLINE>
<TEXT>

     Eski Ukrayna Başbakanı Yulia Timoşenko, Devlet Başkanı Viktor Yuşçenko’nun, başkanlığını yaptığı hükümeti dün görevden alarak kendi ittifaklarını ve ülkenin geleceğini yıktığını söyledi. 
     Timeşenko, Ukrayna televizyonunda yaptığı konuşmada, "O, bizim birliğimizi, bizim geleceğimizi ve ülkemizin geleceğini yıktı. Sanırım bu adım kesinlikle mantıksız. Bugün biz iki ayrı ekibiz ve sanırım herkes kendi yoluna gidecek, ancak bir savaş olmaksızın" dedi. 
     Hükümeti görevden almasında Yuşçenko’nun çevresinin suçu olduğunu belirten Timeşenko şöyle konuştu 
     "Son gelişmeler korkunç. Başlangıçta Yuşçenko ile bir çözüm bulabileceğimizi umdum. Bu benim için büyük bir acı. Bu hayatımın en büyük moral bozukluğu. Son ana kadar, Turuncu Devrim fikirlerimizin yok olmaması ve dağılmamak amacıyla birliğimizi korumak için her türlü çabayı gösterdim." Yuşçenko’nun ekibinin geri kalanına el uzatmasını istediğini belirten Timeşenko, "Ancak onlara nasıl el uzatma sözü verebilirim 
     Onların elleri meşgul, onlar hiç durmadan devletten bir şeyler çalıyor" dedi. 
     Yuşçenko’nun çevresiyle anlaşmak için bir şeyler bulmakta başarısız olduğunu ve hükümette büyüyen krizden çıkış yolu bulmak için yapılan toplantılarda kendisinden mantıksız taleplerde bulunulduğunu söyleyen Timeşenko, kendisinden hükümetteki müttefiklerini görevden alması ve diğer partilerle ittifak kurmaması sözü vermesinin istendiğini kaydetti. 
     Timeşenko, "Hükümette görev yapmak işkenceydi, ancak gidemezdim çünkü beni seçen yetkililer değil, beni seçenler Bağımsızlık Meydanı’nda direnen halktı. Çekip gitmek halka ihanet olurdu" diye konuştu. 
     Ukrayna’da geçen yıl "Turuncu Devrim" ile iktidara gelen Yuşçenko, Başbakan Yulia Timoşenko liderliğindeki hükümeti dün, yolsuzluk iddialarının yönetim içinde bölünmelere yol açması üzerine görevden almıştı. 
     Yuşçenko, uzun dönem müttefiki eski ekonomi bakanı, endüstriyle ilgili parlamento komitesinin başkanı ve bölge valisi Yuri Yekharunov’u, yeni hükümeti kurmakla görevlendirmişti. 
     
</TEXT>
</DOC>
