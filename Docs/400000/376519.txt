<DOC>
<DOCNO> 376519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur31.html </URL>
<DATE> 2005/09/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kafeterya olacak uçağa zabıta müdahale etti 
</HEADLINE>
<TEXT>

     İki işadamı tarafından kafeterya yapılmak üzere satın alındıktan sonra 6 saatlik yolculukla Atatürk Havalimanı’ndan Kartal sahiline getirilen "Boeing 727" tipi eski yolcu uçağı, İstanbul Büyükşehir Belediyesi’nce kaldırılıyor. 
     Ali Rıza Aksu ve Şevket Baltacı adlı işadamlarının bir ABD firmasından satın almalarının ardından, geçtiğimiz pazar günü Fatih Sultan Mehmet Köprüsü’nden geçirilerek Kartal Rahmanlar sahiline konulan uçağa Büyükşehir Belediyesi müdahale etti. 
     İzinsiz olarak yeşil alana konulan ve henüz kanatları ile diğer aksamı monte edilmemiş olan yolcu uçağının bulunduğu yere gelen zabıta ekibi, Şevket Baltacı’ya "uçağın buradan kaldırılması gerektiğini" bildirdi. 
     Zabıta ekibi uçağın kaldırılması için gerekli tebliğin yapıldığını kaydederek, kendileri tarafından kaldırılmaması halinde Büyükşehir Belediyesi’nin belirlediği bir nakliye firmasınca uçağın buradan başka bir yere götürüleceğini bildirdi. 
     Baltacı da, "böyle bir girişimin kabul göreceğini tahmin ettiklerini ve uçağın bir kısmının kendi arazilerinde bulunması nedeniyle buraya koyduklarını" söyledi. 
     
     ZABITA MÜDÜRÜ TAHMAZ’IN AÇIKLAMASI 
     İstanbul Büyükşehir Belediyesi Zabıta Müdürü Mustafa Tahmaz ise AA muhabirine yaptığı açıklamada, uçağın bulunduğu yere konulması için sahiplerinin kendilerinden izin almadığını vurgulayarak, "Kafalarına göre yeşil alana uçağı getirmişler" dedi. 
     Uçağın bir kısmının özel arazide, bir kısmının da kamu arazisinde bulunduğunu anlatan Tahmaz, "İmar planına göre özel arazi de yeşil alan. Olay imar planına aykırı. Oraya konulması yasal olarak mümkün değil" diye konuştu. 
     Tahmaz, uçağı sahiplerinin istediği bir yere, yoksa Büyükşehir Belediyesi’nin depolarından birine götürülebileceğini kaydetti. 
     Bu arada çok sayıda meraklı vatandaş uçağı gezdi. 
     
</TEXT>
</DOC>
