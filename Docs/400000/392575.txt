<DOC>
<DOCNO> 392575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy06.html </URL>
<DATE> 2005/11/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bölünmez Aşiretlerin hegemonyasını yıktım, saldırgan olmaları olağandır 
</HEADLINE>
<TEXT>

     Ankara'daki bir sinema salonunda film izlerken silahlı saldırıya uğrayan Mardin bağımsız milletvekili Süleyman Bölünmez, Mardin'de, aşiretlerin hegemonyasını yıktığını belirterek, ''Bu nedenle bunların bu kadar saldırgan olması olağandır'' dedi. 
     Bölünmez, tedavi gördüğü Güven Hastanesi'nde, Başhekim Yardımcısı Tevfik Ali Küçükbaş ile birlikte basın toplantısı düzenledi. 
     Süleyman Bölünmez, toplantının yapılacağı seminer salonuna tekerlekli sandalye ile geldi. 
     Olay gecesini anlatan Bölünmez, eşiyle birlikte gittiği sinemaya, reklamların bitmesi için matine başladıktan yaklaşık 20 dakika sonra karanlıkta girdiğini, filme verilen arada da iki koltuk ilerisinde oturan bir gencin kendisine ''kin ve nefretle'' baktığını gördüğünü belirtti. Bölünmez, kafasını çevirdiğini, geri döndüğünde, aynı bakışın devam ettiğini gördüğünü kaydetti. Bölünmez, kendisine bakan bu kişiye, ''Bir şey mi oldu, bir yerden mi tanışıyoruz'' demesi üzerine, bu kişinin, ''Önüne dön, salonu terk et'' diyerek küfür ettiğini anlattı. 
     Bu sırada saldırganın yanındaki kadını tanıdığını söyleyen Bölünmez, bu kişinin eski Mardin Belediye Başkanı Abdülkadir Tutaş'ın eşi Serpil Tutaş olduğunu, yanındakinin de yıllardır görmediği Tutaş'ın oğlu olduğunu anladığını belirten Bölünmez, ne olduğunu sorar gibi ''Serpil'' diye seslendiğini dile getirdi. 
     
     ''ANNESİNE HAKARET ETMEDİM'' 
     Bölünmez, Serpil Tutaş'dan da benzer yanıt aldığını, bunun üzerine eşiyle birlikte salonu terk etmek üzere iken, oğlu Mehmet Tutaş'ın, ''anneme böyle hitap edemezsin'' diyerek elini tabancasına attığını anlattı. 
     Serpil Tutaş'a hakaret etmediğini, yalnızca eskiye dayanan samimiyetleri nedeniyle adıyla hitap ettiğini ifade eden Bölünmez, ''Gencin mermiyi verme hareketini görünce kaçmaya çalıştım, bacağımdan vuruldum, kaçarken bir de kalçamda bir sıcaklık daha hissetim'' diye konuştu. Salon dışında bir büfenin arkasına saklandığını söyleyen Bölünmez, saldırganın bağırarak peşinden koştuğunu söyledi. 
     
     ''SEÇİMLERDE DESTEKLEMEDİM'' 
     Saldırganın babası Abdülkadir Tutaş'ın, eski arkadaşı olduğunu, yerel seçimlerde belediye başkanlığı için DYP'den adaylığını koyduğunu anlatan Bölünmez, ''Benden kendisini desteklememi istedi, ben de iktidar partisinin başkan adayının kazanmasının Mardin için daha iyi olacağını kendisine söyledim. O da bana biraz tehditkar bir ifadeyle biz arkadaşız, AK Parti'ye de yardım etme dedi'' diye konuştu. 
     AK Parti'nin seçim listelerini geç göndermesi nedeniyle seçimlere katılamadığını, kendisine Saadet Partisi'nden bir aday gösterebileceğinin söylendiğini anlatan Bölünmez, Mardinspor As Başkanı Metin Pamukçu'yu Saadet Partisi adayı olarak düşündüğünü, konuyu Başbakan Recep Tayyip Erdoğan'a da ilettiğini ve onay aldığını kaydetti. 
     Bölünmez, bu adayın belediye başkanlığını kazandığını, bunun üzerine seçim günü Abdülkadir Tutaş'ın yeğeninin kendisi ve şoförüne saldırdığını ifade etti. 
     
     ''SALDIRI PLANLI DEĞİLDİ'' 
     Gazetecilerin sorularını da yanıtlayan Bölünmez, 3 ruhsatlı silahı bulunduğunu, olay gecesi sinemaya giderken yanına silah almadığını söyledi. Sinemanın bulunduğu alışveriş merkezine her girişlerinde x-ray cihazından geçtiklerini, bacağında platin olduğu için cihazın sinyal verdiğini ancak güvenlik görevlisinin bir şey yapmadığını anlattı. 
     Mehmet Tutaş'ın, saldırı için planlı olarak sinemaya geldiğini düşünmediğini Bölünmez, ''Ben o çocuğu hapislerde çürütmeyeceğim, o çocuğun bir an evvel kurtulması için çalışacağım. Benim evimde ekmek yemiş, ben onun evinde yerken bana hizmet etmiş o çocuğu ben hapislerde çürütmem. Cahilliğine veriyorum'' diye konuştu. 
     Bölünmez, şöyle devam etti 
     ''Şu anda taşıdığım hüviyetten dolayı Mardin halkının vekiliyim. Ben bu insanları tek başıma, önce Allah, sonra Mardin halkını yanıma alarak başım dik karşılarında durarak, aşiretlerin hegemonyasını yıktım, bu nedenle bunların bu kadar saldırgan olması olağandır. Bizim kendisiyle, babasıyla siyasi çalışmanın dışında hiç bir çekişmemiz, hiç bir hesaplaşmamız olamaz.'' Süleyman Bölünmez, sağlık durumunun iyi olduğunu göstermek için basın toplantısı sırasında tekerlekli sandalyeden ayağa kalkarak, bir süre durdu. 
     Basın toplantısını, Bölünmez'in eşi Zehra Bölünmez ile yakınları, hemşehrileri ve çalışanlarının da bulunduğu kalabalık bir grup da izledi. 
     Bu arada, Güven hastanesi girişine Bölünmez için ziyaretçi defteri açıldığı görüldü. 
     
</TEXT>
</DOC>
