<DOC>
<DOCNO> 354167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas01.html </URL>
<DATE> 2005/06/21/ </DATE>
<TIME> 01.45 </TIME>
<AUTHOR>  </AUTHOR>
<HEADLINE>
Ulusal Eğitim Kampanyası kapsamında defile düzenlendi 
</HEADLINE>
<TEXT>

     Cumhurbaşkanı Ahmet Necdet Sezer'in eşi Semra Sezer'in himayesinde yürütülen Ulusal Eğitime Destek Kampanyası kapsamında, Semra Sezer'in de katılımıyla ''Beşi Bir Yerde'' defilesi düzenlendi. 
     İstanbul Valisi Muammer Güler ve eşi Neval Güler'in evsahipliğindeki defile, hava muhalefeti nedeniyle, daha önce yapılacağı açıklanan Dolmabahçe Sarayı Hasbahçe yerine Dolmabahçe Kültür Merkezi'nde gerçekleştirildi. 
     Etkinlikte konuşan Semra Sezer, ''Beşi Bir Yerde'' defilesini bundan sonra da benzerlerini sıkça görmeyi dilediği önemli bir etkinlik olarak değerlendirdiğini söyledi. 
     Ulusların geleceğinin belirlenmesinde en büyük hazinelerinin yetişmiş insan gücü, bu hazinenin anahtarının ise eğitim olduğunu vurgulayan Sezer, şunları kaydetti 
     ''Çağdışılıktan ve geri kalmışlıktan kurtulma çabaları ancak çağdaş eğitim olanaklarının tüm yurttaşlarımıza eşit olarak sunulmasıyla başarıya ulaşabilir. Unutulmamalıdır ki çağdaşlaşma ve ekonomik kalkınma ancak akıl, sağduyu, bilgi ve birikimleri doğrultusunda geleceğine yön verebilen eğitilmiş bireylerden oluşan yaratıcı toplumla gerçekleşebilir.'' Bu gerçeği iyi bilen yüce Atatürk'ün, Türkiye'nin çağdaş uygarlık düzeyine çıkması için eğitim politikalarına büyük önem verdiğini kaydeden Semra Sezer, Cumhuriyet devrimlerinin Türk ulusunca kısa sürede benimsenmesinde başarıyla uygulanan eğitim politikalarının etkisinin büyük olduğunu söyledi. 
     Sezer, Cumhuriyet'in ilk yıllarından başlayarak eğitimin yurdun dört bir yanındaki yurttaşlara ulaştırılması ve onların kaliteli eğitim olanaklarından yararlandırılmasına yönelik çalışmalara önem verildiğini, bu yolla ülke kalkınmasına hizmet edecek özgür düşünceli, sağduyulu bireyler yetiştirildiğini anlattı. 
     Semra Sezer, ''Bu nedenle ülkemizi geleceğe taşıyacak çocuklarımızı ve gençlerimizi Atatürk ilke ve devrimlerine bağlı, yeniliklere ve gelişmelere açık, araştıran ve sorgulayan, kimlik bilinci olan, yaratıcı düşünceye sahip bireyler olarak yetiştirmek bunun yanında eğitim olanağından yoksun kalmış yurttaşlarımızı eğitmek, bizlerin en temel sorumluluklarındandır'' diye konuştu. 
     
     ''KAMPANYANIN BAŞARIYA ULAŞMASI BİZİ UMUTLANDIRIYOR'' 
     Ulusal Eğitime Destek Kampanyası'nın toplumda okuma-yazma bilmeyen yurttaşın kalmaması ve yetişkinlere becerilerini geliştirme yetisi kazandırmayı amaçladığını ifade eden Sezer, bu kampanyanın eğitime gönül vermiş duyarlı insanların desteğiyle başarıya ulaşmasının kendilerini daha da umutlandırdığını söyledi. 
     Semra Sezer, şöyle konuştu 
     ''Ulusal Eğitime Destek Kampanyası, toplumumuzun geniş kesimlerine sunduğu eğitim olanaklarıyla yurttaşlarımızı bilinçlendirerek, ülkemizi aydınlık ve mutlu geleceğe daha da yaklaştıracaktır. Bu tür etkinliklerin eğitime yaptığı katkıların yanı sıra kadınların toplumsal yaşamda etkin olması ve işgücüne katılımı yönünde bilinç oluşturacağına inancımız tamdır. 
     Sizler, duyarlı yaklaşımlarınızla eğitim gibi yüce bir amaç için uğraş veriyor, özverili çabalarınızla ülkemizin çağdaşlaşma sürecine katkıda bulunuyorsunuz.'' 
     
     ''BEŞİ BİR YERDE'' DEFİLESİ 
     Defilede, Ankara Olgunlaşma Enstitüsü'nün katkılarıyla modacı Özlem Süer'in tasarımlarından oluşan ''Beşi Bir Yerde'' koleksiyonu, aralarında Yüksel Ak, Ece Sükan, Ebru Güzel, Hande Subaşı'nın da yer aldığı 16 manken tarafından sunuldu. 
     Koreografisini Uğur Kağan Erez ve Zeynep Arkök'ün yaptığı defilede, Anadolu'nun klasikleşen motiflerinin günlük kullanıma uygun kıyafetler üzerine yansıtılmasıyla oluşan koleksiyon tanıtıldı. 
     Defileye, aralarında Cumhurbaşkanı Sezer'in oğlu Levent Sezer ve gelini Evren Sezer, İstanbul İl Milli Eğitim Müdürü Ömer Balıbey, MİT eski Müsteşarı Sönmez Köksal ve eşi sinema sanatçısı Filiz Akın, İstanbul Üniversitesi Rektörü Prof. Dr. Mesut Parlak, merhum işadamı Sakıp Sabancı'nın eşi Türkan Sabancı, Doğan Holding Yönetim Kurulu Başkanı Aydın Doğan'ın eşi Sema Doğan, işadamı Halis Toprak, ABD'nin İstanbul Başkonsolosu David Arnett, İsrail'in İstanbul Başkonsolosu Amira Arnon'un da bulunduğu çok sayıda davetli katıldı. 
     Defilenin ardından, Vali Güler ve eşi Neval Güler, projeye katkıda bulunan kurum ve kişilere teşekkür plaketi sundu. 
     Bu arada, gecenin İngilizce sunuculuğunu yapan 5 yabancı dil bilen yazar Ece Vahapoğlu, Semra Sezer'e yabancı konuklarla ilgilenirken bir süre eşlik etti. 
     
</TEXT>
</DOC>
