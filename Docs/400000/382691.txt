<DOC>
<DOCNO> 382691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonyas18.html </URL>
<DATE> 2005/09/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Otellerin iftar sofraları karunlara layık 
</HEADLINE>
<TEXT>

     stanbul’daki beş yıldızlı otellerin restoranlarında fasıl müziği eşliğindeki bol çeşitli ve geleneksel iftar sofralarının bedeli, kişi başına 32.5 ile 130 YTL arasında değişiyor. Her damak zevkine hitap edebilecek bol çeşitli açık büfelerde gözleme, lahmacun, macun, şerbet çeşitleriyle iftar keyfi her otelde farklı yaşanacak. 
     
     ÇIRAĞAN PALACE KEMPİNSKİ KEYİFLİ İFTAR SAATLERİ 

     Çırağan Palace Kempinski’nde, geleneksel Osmanlı ve Türk yemeklerinin sunulduğu Tuğra’nın set mönüsünde keşkek eşliğinde kuzu incik, saray usulü sebzeli tavuk budu güveci, bademli pilav eşliğinde çoban kavurma, patates salatası ve yeşillikler eşliğinde servis edilen ızgara levrek külbastısı ana yemekler arasında yer alıyor. Kişi başı ücret KDV dahil 130 YTL olarak belirlendi. İftar mönüsünü kendisi oluşturmak isteyenler de, Laledan Restaurant’ı tercih edebilecek. 
     Laledan Restaurant’ta iftarın bedeli KDV dahil 115 YTL. 
     
     THE RITZ-CARLTON OTEL’DE GELENEKSEL RAMAZAN EĞLENCELERİ 

     The Ritz-Carlton Otel, özel iftar mönüsü ve geleneksel Ramazan eğlenceleriyle Ramazan boyunca Çintemani Restaurant’ta misafirlerini ağırlamaya hazırlanıyor. Otelin iftar büfesinde, pide, lahmacun, döner, kuzu çevirme gibi birbirinden güzel Türk yemekleri ve iftariyeliklerin yanı sıra, salep, boza, ayran, el sıkımı meyve suları da yer alıyor. Her hafta değişecek ezgileri ile canlı fasıl müziği eşliğinde iftar yapılabilecek. Çintemani Restaurant’ta iftar büfesi kişi başı KDV, ayran, gözleme, meyve suyu, salep, çay ve kahve ikramı dahil 83 YTL. 
     
     ÇOCUK ESİRGEME KURUMU’NA BAĞIŞ 

     The Ritz-Carlton Otel’de gerçekleştirilecek iftar davetiyle Sosyal Hizmetler ve Çocuk Esirgeme Kurumu’na bağışta bulunulabilecek. Ramazan ayı boyunca The Ritz- Carlton Otel’de düzenlenecek iftar davetlerinden elde edilecek gelirin bir bölümüyle, davet sahipleri adına Sosyal Hizmetler ve Çocuk Esirgeme Kurumu çocuklarına sevdiği lezzetlerin servis edileceği yemekler verilecek. 
     
     CEYLAN INTERCONTINENTAL’DE ZENGİN İFTARİYELİKLER 

     Ceylan Intercontinental de, zengin iftariyelikler, çorbalar, zeytinyağlılar, börekler, çoban kavurma, kuzu tandır, kuzu kapama ve leziz tatlılardan oluşan fasıl eşliğindeki iftar yemeğinin ücreti, kişi başı KDV dahil 73 YTL. Her damak zevkine hitap edebilecek bol çeşitli açık büfede gözleme, lahmacun, macun ve şerbet çeşitleri ile iftar keyfi ise The Brasserie’de. Buradaki iftarın bedeli ise kişi başı KDV dahil 69 YTL. 
     
     SWİSSOTEL’DE RAMAZAN ŞÖLENİ 

     Swissotel, Ramazan’ı, yine kendine özgü eğlenceleri ve Cafe Suisse Restoran’da birbirinden leziz açık büfe iftar yemekleri ile karşılıyor. Swissotel, zengin mönüsü ve geleneksel tatlıları ile canlı fasıl eşliğinde konuklarına bir Ramazan şöleni sunacak. Cafe Suisse’deki açık büfede, Ramazan klasikleri kompostolardan kuru meyvelere, iftariyeliklerden çorba çeşitlerine, salatalardan mezelere, zeytinyağlılardan ızgaralara ve tatlılara kadar oldukça zengin seçenekler yer alacak. Açık büfe, limitsiz meyve suyu, meşrubat, çay ve kahve ve fasıl müziği eşliğinde kişi başı KDV dahil 80 YTL. 
     
     THE MARMARA’DA FASIL EŞLİĞİNDE İFTAR 

     The Marmara Otel’in Ramazan sofrasında, canlı fasıl müziği eşliğindeki iftar yemeğinde Karadeniz pideleri, tava mantısı, Kazan Kebabı, ayvalı kuzu saray kebabı, patlıcan hünkar dolması, tiryaki kebabı ve Türk damak tadını yansıtan pek çok yemeğin yanı sıra, zengin ve tarihi iftar sofrası geleneklerini yaşatan Türk ve Osmanlı tatlıları, kaymaklı güllaç, cevizli kabak tatlısı, sultan sarması, hurma tatlısı ve daha birçok lezzet yer alıyor. İftar yemeğinin kişi başı ücreti 55 YTL. 
     
     MOVENPICK HOTEL İSTANBUL’DA RAMAZAN KEYFİ 

     Mövenpick Hotel İstanbul, canlı fasıl müziği eşliğindeki yemekte, iftariyelikler, çorbalar, Ramazan pideleri, su böreği, zeytinyağlı çeşitleri, iç pilavlı kuzu tandır, tavuk topkapı, tas kebabı gibi Türk damak tadını yansıtan pek çok yemek, güllaç, şekerpare, ayva tatlısı, cevizli incir dolması gibi Türk ve Osmanlı tatlıları yer alıyor. Buradaki iftar yemeğinin bedeli meyve suyu ve ayran dahil kişi başı 65 YTL. 
     
     POLAT RENAISSANCE OTEL’DE İFTAR SAATİ 

     Polat Renaissance Otel, Daphne Restaurant ile Grill’de, iftiyariklerden ve Ramazan’ın geleneksel lezzetlerinden oluşan açık büfenin tadına canlı fasıl müziği eşliğinde bakılabilecek. Marmara Balık Lokantası ise mönüsündeki klasik Ramazan lezzetlerinin yanında yer alan deniz ürünleri ile farklı bir seçenek oluşturuyor. Her iki lokantada da iftar açmanın bedeli 50’şer YTL. 
     
     BARCELO ERESİN TOPKAPI OTEL’DE RAMAZAN 

     Otelin Ramazan sofrasında çeşit çeşit iftariyelikler, geleneksel damak tadına uygun çorbalar, hünkarbeğendi, tereyağlı ve piliç veya kuzu eti ile servis edilen kömür ateşinde közlenmiş patlıcan beğendisi, dağ kekikli kuzu kızartması, Kars peyniri ile fırınlanmış sebzeli dana güvecinden oluşan mönüler bulunuyor. Ramazan ayına özel olarak semazenler, Klasik Türk Müziği ezgileri eşliğinde canlı fasıl, nargile köşesi ve kahveci gibi daha bir çok sürpriz, Barcelo Eresin Topkapı’da müşterileri bekliyor. 
     Oteldeki iftar yemeğinin kişi başı ücreti ise 35 ile 41 YTL arasında değişiyor. 
     
     DEDEMAN OTEL’DE RAMAZAN 

     Dedeman Otel, Ramazan’a özel açık büfede iftariyeliklerden çorbalara, turşu ve zeytinyağlı çeşitlerinden salatalara, hamur işlerinden beğendili kuzu dolmasına, yufkalı saray kebabından enginarlı piliç dolmasına, kuzu büryandan börülceli taskebabına geleneksel Türk mutfağının gözdeleri yer alıyor. Buradaki iftar yemeğinin ücreti 32.5 ile 39.5 YTL arasında değişiyor. 
     
     HYATT REGENCY’DE 101 ÇEŞİT YEMEK 

     Hyatt Regency Otel’in Agora Restoran’ın sofrasında Türk mezeleri, yöresel yemekler, Türk peynirleri, ekmek ve pide çeşitleri, lahmacun, sıcak-soğuk et ve balık alternatifleri, kebap çeşitleri bulunuyor. Çeşit çeşit şerbetler, salep ve boza ise iftar sofrası keyfini tamamlayacak. Bunun yanında limitsiz meyve suyu, ayran, kahve ve çay ikramı da olacak. 
     Agora’da açık büfe iftar keyfi 70 YTL. 
     
     HİLTON’DA MANZARA EŞLİĞİNDE İFTAR 

     Hilton Oteli, Ramazan ayı süresince konukları için hazırladığı özel iftar sofralarını canlı Klasik Türk Müziği ve fasıl ile daha da keyifli hale getirecek. Hilton Oteli, Ramazan ayında Türk ve Osmanlı mutfaklarından örneklerin sunulacağı leziz iftar yemekleri ve tatlıları ile konuklarını ağırlayacak. İftar yemeğinin bedeli 75 YTL. 
     
     PERA PALAS’TA SAZ EŞLİĞİNDE İFTAR 

     Pera Palas Oteli Nazende sazlar grubu eşliğinde iftar sofraları hazırladı. Mönüde, pastırma, sucuk, tulum peyniri gibi iftariyelikler, su böreği, çorba, Alipaşa pilavı, kuzu çoban kavurma, nar ekşili salata gibi yiyeceklerin yanı sıra güllaç, sakızlı fırında sütlaç gibi tatlılar yer alıyor. 
     Pera Palas Oteli’nde iftar ücreti 50 YTL. 
     
</TEXT>
</DOC>
