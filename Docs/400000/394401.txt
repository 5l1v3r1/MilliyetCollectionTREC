<DOC>
<DOCNO> 394401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur12.html </URL>
<DATE> 2005/11/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Van'da Şemdinli gerginliği 
</HEADLINE>
<TEXT>

     Hakkari’nin Şemdinli İlçesi’nde yaşanan olaylar, çeşitli illerde protesto edildi. 
     Van’da, Şemdinli’deki olayları protesto etmek amacıyla yürüyüş düzenlemek isteyen gruba güvenlik güçleri müdahale etti, 24 kişi gözalıtana alındı. 
     Alınan bilgiye göre, Hakkari'nin Şemdinli ilçesinde meydana gelen olayları protesto etmek amacıyla DEHAP binası önünde toplanan ve yapılan basın açıklamasının ardından slogan atarak yürümek isteyen gruba, polis izin vermedi. 
     Bunun üzerine bazı işyerlerinin camlarını kıran grubu, polis göz yaşartıcı bomba kullanarak dağıtmaya çalıştı. Ara sokaklara dağılan göstericilerden, 24'ünün gözaltına alındığı bildirildi. 
     Bu arada, göstericilerin attığı taş ve molotofkokteyli, biri polis aracı 2 araç ile bazı işyerlerinin camlarının kırılmasına neden oldu. Olaylar sırasında, 1 göstericinin taşla yaralandığı belirtildi. 
     Olayları kontrol altına alan güvenlik güçleri ara sokaklara dağılan göstericileri yakalamak için çalışmalarını sürdürüyor. 
     
     AĞRI'DA DA PROTESTO 

     Ağrı’nın Doğubayazıt İlçesi’nde Şemdinli’de yaşanan olaylar protesto edildi. 
     Ağrı’nın Doğubayazıt İlçesi’nde DEHAP Merkez İlçe Başkanlığı önünde toplanan yaklaşık 200 kişi, Şemdinli’deki olayları protesto etmek için büyük Ağrı Caddesi’ne kadar yürüdü. Pankartlar taşıyan ve slogan atan topluluk daha sonra olaysız dağıldı. 
     Yürüyüş esnasında bazı işyerlerinin kepenk kapattığı görüldü. 
     
     İSTANBUL'DA BASIN AÇIKLAMASI 

     İstanbul’da iki ayrı grup, Şemdinli’deki olayları protesto amacıyla basın açıklaması yaptı. 
     Çağlayan Meydanı’nda toplanan yaklaşık 30-35 kişilik grup, "Halkların Kardeşlik İnisiyatifi" imzalı bir pankart açtı. 
     Şemdinli’deki olayları protesto eden grup, basın açıklaması yaptıktan sonra olaysız şekilde dağıldı. 
     Bu arada AK Parti Şişli İlçe Başkanlığı önünde toplanan bir başka grup, "Temel Haklar Federasyonu" imzalı pankart açıp çeşitli dövizler taşıdı. 
     Slogan atan ve Şemdinli’deki olayları protesto amacıyla bir basın açıklaması yapan grup, daha sonra dağıldı. 
     
     İZMİR 

     Hakkari’nin Şemdinli İlçesi’ndeki meydana gelen olaylar, İzmir ve Bursa’da protesto edildi. 
     İzmir’de, İHD Şubesi önderliğinde toplanan çeşitli sivil toplum örgütleri ve siyasi parti üyelerinin oluşturduğu grup, Çankaya Semti’nden Konak’a yürüdü. Yol boyunca slogan atan gruba bazı vatandaşlar tepki gösterirken, araya giren polis tarafları yatıştırdı. 
     Konak Meydanı’na gelen grup adına konuşan İnsan Hakları Derneği İzmir Şube Başkanı avukat Mustafa Rollas, olayların üzerine gidilmesini ve sorumlularının cezalandırılmasını istedi. 
     Grup dağılırken, terör örgütü elebaşı lehine slogan attı. 
     
     BURSA 

     Setbaşı-Mahfel önünde toplanan grup, ellerindeki pankatlar eşliğinde sloganlar atarak, Ahmet Vefik Paşa Bursa Devlet Tiyatrosu’na kadar yürüdü. 
     Grup, burada yapılan basın açıklamasının ardından sessizce dağıldı. 
     
     ELAZIĞ 

     Elazığ’da DEHAP İl yönetimi, PTT Meydanı’nda basın açıklaması yaptı. 
     DEHAP İl Başkanı Celal Arslan, "barış, demokrasi ve kardeşliğe gereksinim duyulan bir süreçte" yaşanan olayın endişe verici olduğunu belirterek, "Bu olay Susurluk skandalının izdüşümüdür" iddiasında bulundu. 
     Geniş güvenlik önlemlerinin alındığı PTT Meydanı’ndaki basın açıklamasına, EMEP, ÖDP, DTP ve İHD Elazığ Şubesi üyeleri de katıldı. 
     
     DİYARBAKIR 

     Diyarbakır Barosu Başkanı Avukat Sezgin Tanrıkulu da, Baro Eğitim Merkezi’nde düzenlediği basın toplantısında, "Hakkari’nin Şemdinli İlçesi’nde hukuk dışı yapılanmanın, bombalama ve öldürme eylemine dönüştüğünü", olayla ilgili tüm delillere kamuoyunun vakıf olduğunu öne sürdü. 
     Türkiye’de yargı makamlarının, devlet içerisindeki yasadışı yapılanmaların ortaya çıkarılmasında, soruşturulmasında ve sorumluların cezalandırılmasında bugüne kadar başarılı olamadığını iddia eden Tanrıkulu, "Şemdinli olayı bir dönüm noktası olmalıdır. Bu kez hukuk devletinin ilkeleri galip gelmeli, kamu gücünün arkasına sığınmış hukuk dışı odakların suç işleme imtiyazlarının kalmadığı ortaya konulmalıdır" dedi. 
     
     HATAY 

     Hatay Ulus Alanı’nda toplanan "Hatay Demokrasi Platformu" Üyeleri de, basın açıklaması okuyarak, Şemdinli’deki yaşanan olaylara tepki gösterdi. Platform sözcüsü Reşat Dal, olayların kaynağına hala ulaşılamadığını savundu. 
     Basın açıklamasının yapıldığı sırada, göstericilere yaklaşarak slogan atan Feyyaz Barık’a 30 , polis ekiplerince gözaltına alındı. 
     Barık’ın psikolojik rahatsızlıkları bulunduğu ve tedavi gördüğü öğrenildi. 

     
</TEXT>
</DOC>
