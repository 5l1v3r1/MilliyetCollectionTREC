<DOC>
<DOCNO> 364631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun19.html </URL>
<DATE> 2005/07/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ABD, Irak'taki askerlerinin önemli bölümünü çekebilir 
</HEADLINE>
<TEXT>

     Irak'taki çokuluslu gücün Amerikalı komutanı General George Casey, Irak'taki siyasi süreç ve Irak güvenlik güçlerinin gelişmesinin iyi bir yolda devam etmesi durumunda, bu ülkedeki Amerikan askerlerinin sayısının önemli ölçüde azaltılabileceğini belirtti. 
     Casey, ABD Savunma Bakanı Donald Rumsfeld ve ABD'nin Bağdat Büyükelçisi Zalmay Halilzad'la Bağdat'ta yaptığı görüşmenin ardından, ''Irak güvenlik güçlerinin gelişimi ve ülkedeki siyasi süreç iyi yolda devam ederse ilkbaharda ve aralık ayındaki genel seçimlerden sonra asker sayısında önemli miktarda azaltmaya gidebiliriz'' dedi. 
     Bu arada, Irak Ulusal Güvenlik Danışmanı Muvaffak El Rubai, çokuluslu gücün, aralık ayına kadar 10 önemli kentin kontrolünü Iraklılara devredebileceğini belirtti. 
     Irak'ın güvenliğinin devrinin kriterlerini belirlemek üzere Amerikalı ve Iraklı yetkililerce kurulan karma komisyonun başkanlığını da yapan El Rubai, ''Aralıktaki seçimlere kadar Irak'ın 10 önemli kentinin ve belki de Bağdat'ın mahallelerinin kontrolünün devredileceğini düşünüyoruz'' dedi. 
     El Rubai, güvenliğin Irak güvenlik güçlerine devrinin, Rumsfeld'in Bağdat ziyaretindeki gündem maddelerinin başında yer aldığını söyledi. 
     
</TEXT>
</DOC>
