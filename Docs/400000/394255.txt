<DOC>
<DOCNO> 394255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/gun03.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kampanyamız AB raporunda 
</HEADLINE>
<TEXT>


AB Komisyonu tarafından hazırlanan İlerleme Raporu'nda, okuma-yazma bilmeyen kadınlarla okula gönderilmeyen kız çocuklarının durumuna dikkat çekilerek, Milliyet'in 'Baba Beni Okula Gönder' kampanyasına atıfta bulunuldu 

GÜVEN ÖZALP Brüksel 

Eğitimli nesiller yaratılmasının önündeki engellerden biri olarak görülen "kız çocuklarının ebeveynleri tarafından okuldan uzak tutulması" sorunu, AB Komisyonu tarafından çarşamba günü yayımlanan İlerleme Raporu'nda da önemli yer tuttu. 
Raporda Türk basınının, ebeveynleri kız çocuklarını okula göndermeye ikna etmek için kampanya açtığı belirtilerek, Milliyet'in "Baba Beni Okula Gönder" kampanyasına atıfta bulunuldu. 
Türkiye genelinde okuma-yazma bilmeyen kadınların oranının yüzde 20 olduğunun, Güneydoğu'da bu oranın çok daha yüksek olduğunun altını çizen İlerleme Raporu'nda, "8 yıllık eğitimin zorunlu olmasına karşın her yıl yarım milyondan fazla kız okula gitmiyor" deniliyor. Güneydoğu'da ilköğretime kayıt olan kızların oranının yüzde 75.2'de kaldığını kaydeden rapor, bu oranın ülke çapında yüzde 91.8 olduğunu belirtiyor. 
2003'te UNICEF tarafından başlatılan ve kızların eğitiminin sağlanmasını amaçlayan kampanyayla yaklaşık 113 bin kızın ilköğretime döndüğüne dikkat çeken rapor, bunu yeni kampanyaların izlediğini vurguluyor. İlerleme Raporu'nda "Bazı ulusal gazeteler de dahil olmak üzere özel sektör benzer nitelikli kampanyalar düzenlemeye başladı" deniliyor. 





</TEXT>
</DOC>
