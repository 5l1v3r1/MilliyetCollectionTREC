<DOC>
<DOCNO> 363214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas23.html </URL>
<DATE> 2005/07/21/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
ABD'nin Arizona eyaletinde sıcaklardan ölenlerin sayısı 18'e ulaştı... 
</HEADLINE>
<TEXT>

     ABD’nin Arizona eyaletinde aşırı sıcaklar yüzünden hayatını kaybedenlerin sayısı 18’e yükselirken, ölenlerden 14’ünün sokaklarda yaşayan evsizler olduğu bildirildi. 
     Arizona’da, 29 Haziran tarihinden bu yana hava sıcaklığı sürekli olarak mevsim normallerinin çok üzerinde seyrederken, yıllar sonra ilk kez evsizler için hazırlanmış barınaklar gündüz saatlerinde de açılıyor. Böylece, sıcaklardan kaçan evsizlerin sığınmasına imkan verildiği belirtiliyor. 
     Bu arada polisin, marketlerden temin ettiği binlerce şişe suyu evsizlere dağıttığı ve sığınmaları için çadırlar kurduğu belirtildi. 
     Ölenlerden üçünün evlerindeki klima sistemi çalışmayan yaşlılar olduğu kaydedildi. 
     Geçen yıl Arizona’da, sınırı geçmeye çalışan kaçak göçmenler hariç, sıcaklar yüzünden 34 kişinin öldüğü belirtildi. 
     Öte yandan, bazı gönüllü Amerikalı grupların, sınır bölgesinde uçaklarla devriye gezerek, sınırdan kaçak giren ancak sıcaklar nedeniyle hayatları tehlikede olan göçmenlere su yardımında bulundukları bildirildi. 
     
</TEXT>
</DOC>
