<DOC>
<DOCNO> 399879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/uras.html </URL>
<DATE> 2005/12/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ağar 'Ülkenin ve Antalya'nın sorunlarını çözerim' diyor 
</HEADLINE>
<TEXT>


DYP Başkanı Mehmet Ağar konuşmasını bitirdi. Kendisini dinlemeye gelenlere "Sizleri Allah'a emanet ediyorum" diyerek veda eder etmez, hoparlörlerden gümbür gümbür "Mehmedim" şarkısı yükseldi. "Aşılmayan engelleri aşarım... Adım Mehmet..." diye başlayan Uğur İşlek'in şarkısı pek coşkulu. İnsanın bu şarkının müziğiyle yerinde durması imk nsız ama, meydanı terk etmeye başlayanlar, o kadar hayatlarından bezgin ki, bu gümbür gümbür coşkulu müzik bile onları etkilemiyor. 
Ağar'ı dinlemeye gelenler genelde orta ve alt gelir grubundaki Antalyalılar idi. Giyimlerinden kuşamlarından ekonomik durumlarının iyi olmadığı anlaşılıyordu. Ama onlar Ağar'ın ekonomi konusundaki eleştirileriyle pek ilgilenmiyor da, daha çok vatan, millet, terör konusundaki sözlerine tepki gösteriyordu. Ağar, birlikten dirlikten söz edince alkışlar yükseliyor, bayraklar sallanıyordu. 
Meydanın dört yanındaki pankartlar benim için ilgi çekiciydi. Ama meydanı dolduranlar bunların farkında mı, değil mi anlayamadım. "Kesildi esnafın nefesi Duyulmuyor alışverişin sesi Gel de Mehmet Ağar, kurtar herkesi". 

Çiftçi-esnaf dertli 
"Narenciye, elma, sebze... AKP'ye yem oldu çiftçinin, köylünün sabrı doldu Ata malı tarlalar icralık oldu", "Kira, su, elektrik... İşte bitti maaş çoluk çocuk ister sofrada aş Böyle gitmez diyorsan... Haydi bizim partiye arkadaş." Mehmet Ağar'ın mitingine daha çok sayıda katılım ve katılımcılarda daha çok coşku bekliyordum. Çünkü 1 Antalya DYP'nin eski kalelerinden biri. 2 Antalya'ya Doğu ve Güneydoğu'dan büyük göç var. 3 Antalya'da esnaf, çiftçi zor durumda. 
DYP'nin eski il başkanı Finikeli Hasan Subaşı ile yeni başkan Elazığlı Ahmet Kiştin arasındaki rekabet partililerin bölünmesine yol açmış. Mehmet Ağar mitinge "taşıma" katılımcı otobüslerle çevreden toplama katılımcı getirilmesini istememiş. Bu iki faktör dikkate alındığında "Katılım her şeye rağmen yeterlidir" deniliyor. Antalya en fazla göç alan ilimiz. Net göç hızı binde 47. İkinci sırada net binde 46 göç hızı ile İstanbul geliyor. 

Asayiş sorunu yok 
Göçle gelenler eğitimsiz düz işçi olarak çok zor iş bulabiliyor. Antalya Organize Sanayi Bölgesi'nde faaliyet halinde sadece 63 tesis var. Çok sayıda otelin yapımında da işletilmesinde de düz işçiler değil kaliteli, uzman işçiler iş bulabiliyor. 
Antalya'nın merkez nüfusu 900 bin dolayında. 300 bin kişi Kepez bölgesindeki gecekondularda yaşıyor. 
Büyükşehir Belediye Başkanı Menderes Türel, otel yatırımlarındaki artışa paralel olarak şehrin altyapısını geliştirme çabasında. 
Yeni dev otellerin yapıldığı Lara ve Kundu bölgesindeki otellerin sahipleri yatak başına 650 dolar katkıyla 10 milyon dolar para toplamış. Bu parayla belediye Lara ve Kundu'yu 4 şeritli yepyeni 10 km'lik bir yolla şehre bağlamış. Antalya gibi özelliği olan bir şehirde asayişi koruma ve kollamak çok önemli. Antalya'da Alaaddin Yüksel gibi deneyimli, işini bilen ve seven bir valinin olması büyük bir şans. 



</TEXT>
</DOC>
