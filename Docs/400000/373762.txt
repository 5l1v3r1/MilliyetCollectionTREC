<DOC>
<DOCNO> 373762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun45.html </URL>
<DATE> 2005/08/29/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Katrina kasırgası etkili olmaya devam ediyor... 
</HEADLINE>
<TEXT>

     ABD’nin Louisiana eyaletini vuran Katrina kasırgasının hıza saatte 170 kilometreye düşmesine rağmen Mississippi ve Alabama eyaletlerinde etkili olmaya devam ediyor. 
     New Orleans, Gulfport ve Mobile şehirlerinin fırtına ve beraberinde getirdiği yağış yüzünden sular altında kaldığı bildiriliyor. 
     Katrina’nın yönünü değiştirmesine rağmen, alanının yüzde 70’i deniz seviyesinin altında bulunan New Orleans’ta su baskınlarına karşı inşa edilen setleri aşan suların şehri bastığı ve pompalama istasyonlarının yetersiz kalması sonucu şehrin bir kısmının 2 metre derinliğindeki sular altında kaldığı kaydedildi. 
     New Orleans Belediye Başkanı Ray Nagin’e ulaşan bilgilere göre, 100’den fazla kişi de binalarının çatısında mahsur kalırken, şehrin 
     Pontchartrain Gölü kıyılarındaki kısımlarının tamamen sulara gömüldüğü bildiriliyor. 
     Mississippi’nin Gulfport şehri caddelerinin ise 3 metre suyun altında bulunduğu ve caddelerde botlarla dolaşıldığı kaydediliyor. 
     Amerikan medyası, şehirde büyük bir yıkımın gözlendiğini bildirirken, "dünyadaki cehennem" tanımlamasını kullanıyor. 
     Alabama eyaletindeki Mobile şehrinin de sular altında kaldığı belirtilirken, şiddet açısından 2. kategoriye gerileyen Katrina’nın merkezinin Mississippi’nin Hattiesburg kentinin 65 km güneydoğusunda olduğu ifade ediliyor. 
     Kasırganın merkezi vurmamasına rağmen New Orleans’ta büyük tahribat meydana geldiği belirtilirken, Katrina sonrasına hazırlanan Federal Acil Durum Yönetim Ajansı’nın fırtına sonrası acil müdahale için "felaket modu"na geçtiği bildiriliyor. 
     Katrina’nın, ayrıca Meksika Körfezi kıyılarındaki iki petrol üretim biriminde tahribata yol açtığı belirtiliyor. Ancak tahliye sonrasında ölen 3 kişi dışında şu ana kadar kasırga yüzünden meydana gelen herhangi bir ölüm vakasına rastlanmadığı kaydediliyor. 
     
</TEXT>
</DOC>
