<DOC>
<DOCNO> 357293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun31.html </URL>
<DATE> 2005/07/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kanada'dan ABD'ye ilaç tehdidi 
</HEADLINE>
<TEXT>

     Kanada Sağlık Bakanı Ujjal Dosanjh, Kanada'nın ABD tarafından ucuz bir eczane gibi algılanmasının daha fazla devam edemeyeceğini söyledi. 
     Dosanjh, stoklarında yeterli miktarda ilaç kalmaması durumunda ABD'ye reçeteli ilaç ihracatını yasaklamak niyetinde olduklarını kaydetti. 
     Dosanjh, Kanadalıların güvenli ve hesaplı ilaç alabilmesini sağlamanın öncelikli hedefleri olduğunu belirterek, Kanada'daki ilaç stoku ve güvenliğini korumak için gerekirse yasal düzenlemelere gidileceğini bildirdi. 
     Dünyada reçeteli ilaçlara en çok para ödeyen halkın Amerikalılar olması nedeniyle internet üzerinden Kanada'dan reçeteli ilaç ithalini yasal hale getirmek için Amerikalı yetkililer büyük çaba sarf ediyor. 
     ABD Kongresi'nde konuyla ilgili dört yasa tasarısının bulunduğu, ancak ilaç sektörü ve Amerikan Gıda ve İlaç İdaresi FDA tarafından bunlara karşı çıkıldığı ifade ediliyor. 
     ABD ve Kanada arasında reçeteli ilaç alım satımının, özellikle düşük sigortalı Amerikalı hastalar arasında, son derece yaygın olarak tercih edildiği, bu sektörden elde edilen gelirin 700 milyon dolar olduğu kaydediliyor. 
     Bush yönetimi, reçeteli ilaç ithaline karşı çıkarken, federal yetkililer de ABD sınırları dışından gelecek ilaçların güvenliğini garanti edemeyeceklerini belirtiyor. 
     
</TEXT>
</DOC>
