<DOC>
<DOCNO> 357991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun11.html </URL>
<DATE> 2005/07/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yunan basını Türkiye ile ilişkiler tekrar ısınmaya başladı 
</HEADLINE>
<TEXT>

     Türkiye-Yunanistan doğal gaz boru hattının inşasına başlanması nedeniyle düzenlenen törenler, Yunan baskınında geniş yer buldu. 
     Yunan basını, ''son derece dostane ve içten'' olarak nitelenen törenin siyasi ana hatlarının, ''Türk-Yunan ilişkilerinin tekrar ısınmaya başlamasıyla Yunanistan Başbakanı Kostas Karamanlis'in Brüksel zirvesi sonrasında Başbakan Recep Tayyip Erdoğan'a verdiği desteğin vurgulanması'' olduğunu kaydetti. 
     Başbakanların tören esnasında birbirlerine ön adlarıyla hitap etmelerinin ''dostluk ortamını gözler önüne serdiği ve son dönemde ilişkiler üzerine çöreklenen bulutları dağıttığı'' değerlendirmesini yapan gazeteler, ''Yunanistan Dışişleri Bakanı Petros Molivyatis'in Ankara ziyareti sırasında, 'Ege'de Türk tarafının yarattığı olumsuz ortam nedeniyle soğuyan ilişkilerin' iyileşmesi yönünde bir adım atıldığı'' yorumunda bulundular. 
     Türk-Yunan dostluğunun ekonomik işbirliğiyle geliştirileceği değerlendirmesinde bulunan Yunan basını, 285 kilometre uzunluğundaki boru hattının Türkiye ile Yunanistan'ı ''yakınlaştırdığını'' yazdı. 
     Başbakan Erdoğan'ın, Karamanlis'i Ankara'ya davet ettiğini de belirten Yunan basını, ziyaretin sonbahara kadar yapılmasının beklendiğini kaydetti. 
     Yunan basını, ''Ege'de yaşanan gerginliğin son günlerde azalmış olması ve dün her türlü kışkırtıcı Türk askeri faaliyetinden gün boyunca uzak kalınmış olmasının'', Karamanlis'in ziyareti kabul etmesinde rol oynadığını da öne sürdü. 
     Erdoğan ve Karamanlis'in, ülkelerini ilgilendiren sorunları dile getirmediklerini, birbirlerine tipik iltifatlarda bulunmakla yetindiklerini de savunan gazeteler, ''Erdoğan'ın konuşması sırasında, Türkiye ile Yunanistan arasında yaşanan gerginlikleri 'söylenti' olarak nitelendirmesininse dikkati çektiği'' ifadesini kullandılar. 
     
</TEXT>
</DOC>
