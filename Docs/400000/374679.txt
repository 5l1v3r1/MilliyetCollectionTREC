<DOC>
<DOCNO> 374679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun29.html </URL>
<DATE> 2005/09/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Pakistan Filistin sorununu çözünceye kadar İsrail'i tanımayacağız 
</HEADLINE>
<TEXT>

     Pakistan Devlet Başkanı Pervez Müşerref, Filistin sorununu çözene kadar İsrail'i tanımayacaklarını söyledi. 
     Ketta kentinde gazetecilere açıklamada bulunan Müşerref, İstanbul'da İsrail Dışişleri Bakanı Silvan Şalom ve Pakistan Dışişleri Bakanı Hurşit Mahmud Kasuri arasında yapılan görüşmenin, iki ülke arasındaki ilk resmi görüşme olduğunu belirterek, ''Ama bu İsrail'i tanıdığımız anlamına gelmiyor'' dedi. 
     Müşerref, ''İsrail'i, Filistin sorununu çözünceye kadar tanımayacağız. Bu kesinlikle İsrail'i tanımak değil'' dedi. 
     Uluslararası ortama göre politikalarını değiştirmeleri ve ileri görüşlü bir ülke olmaları gerektiğini vurgulayan Pervez Müşerref, İsrail'e bir delege göndereceklerini belirtti, ancak detaylı bilgi vermedi. 
     
     RADİKALLER KINADI 
     Öte yandan Pakistan'daki radikal dinci kesim, Türkiye'de yapılan görüşmeyi kınayarak hükümeti ABD'nin baskısına boyun eğerek parlamentoya danışmadan İsrail'le ilişki kurmakla suçladı. 
     Pakistan'da muhalefetteki 6 radikal dinci partinin oluşturduğu Müttehid-i Meclis-i Amal adlı ittifakın başkanı Gazi Hüseyin Ahmed, ''Pakistan halkı, Filistin toprağının Yahudi işgalcisinin temsilcisiyle Dışişleri Bakanı'nın talihsiz bir toplantı yapmasını kınar'' dedi. 
     Gazi Hüseyin Ahmed, ''Tüm gücümüzle İsrail'in tanınması doğrultusundaki her adıma karşı geleceğiz'' diye konuştu. 
     Muhalefetteki laik Müslüman Birliği Partisi de toplantının erken yapıldığını ve hemen hemen hiç olumlu sonuç vermeyeceğini belirterek, muhalif görüş bildirdi. 
     İslam Partisi'nin Genel Sekreteri Münavar Hassan ise İsrail, Filistin topraklarından tamamen çekilinceye kadar Pakistan'ın bu ülkeyi tanımayan tutumuna devam etmesi gerektiğini kaydetti. Hassan, Müttehid-i Meclis-i Amal ittifakının, Türkiye'de iki bakan arasında yapılan toplantıyı protesto edeceklerini söyledi. 
     Bu arada, Pakistan Dışişleri Bakanlığı'ndan yapılan açıklamada, İstanbul'da İsrail ile görüşme planı hakkında Filistin lideri Mahmud Abbas ve Suudi Arabistan Kralı Abdullah'a bilgi verildiğini ve iki liderin bu planı memnuniyetle karşıladıkları kaydedildi. 
     Açıklamada, Devlet Başkanı Pervez Müşerref'in Suudi monarşisine ve Filistin liderine bilgi verdiği ve iki liderin İstanbul'daki toplantıyı ''yararlı bir girişim olarak memnuniyetle karşıladıkları'' ifade edildi. 
     
</TEXT>
</DOC>
