<DOC>
<DOCNO> 360747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy03.html </URL>
<DATE> 2005/07/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'ye tazminat davasını Erbakan önlemiş 
</HEADLINE>
<TEXT>

     Necmettin Erbakan, SP’yi ayağa kaldıran "arka bahçe" suçlamasına karşı tazminat davası açması yönündeki talepleri geri çevirerek, bu konudaki tutumu çok tartışılan eski öğrencisi Başbakan Recep Tayyip Erdoğan’dan farklı bir tutum içinde olduğu mesajını verdi. 
     Başbakan Erdoğan’ın ABD yolculuğu sırasında yaptığı "Arka bahçe" açıklaması, Erbakan’ın tazminat davaları konusundaki tavrına ışık tutacak ilginç bir kararına neden oldu. 
     Liderleri Erbakan’ın "İmam hatipler bizim arka bahçemizdir" sözünü asla söylemediğini belirterek, Erdoğan’ı çok ağır bir dille suçlayan SP’lilerce Erbakan’a, bu sözler nedeniyle mahkemeye gitmesi talebi yapıldı. 
     SP’lilerce Erbakan’a, Erdoğan’a yönelik açacağı dava dilekçesinde yer alması için şu gerekçeler de önerildi 
     "Bu söz ilk kez Başbakanlığı döneminde Mesut Yılmaz tarafından söylendi. 28 Şubat sürecinde ise ANAP’lı Nejat Arseven tarafından TBMM Genel Kurulu’nda gündeme getirildi. 
     Arseven’e karşı başta Salih Kapusuz olmak üzere dönemin RP’li yöneticilerince, ’Bu sözün Hoca’ya ait olduğunu söylemek terbiyesizliktir, şerefsizliktir. Nerede söylemiş, kanıtlayın’ sözleriyle karşı konuldu. TBMM tutanakları ortada. Aynı dönemde Bülent Arınç da bizzat TBMM’de bu sözün Erbakan’a ait olduğunu söyleyenlerin iftira ettiğini söyledi." SP’lilerce Erdoğan için, "Basındaki karikatürler dahil siyasi birçok rakibine dava açıyor. Dava rekoru kırdı" denilerek, Erbakan’dan yüksek bir tazminat talebiyle mahkemeye gitmesi istendi. 
     
     ERBAKAN ÖNLEDİ 
     Ancak Erbakan’dan beklenen "davayı açın" talimatı yerine, farklı bir karar geldi. Erbakan, bu sözün kendisine ait olmadığını, bizzat AKP’lilerin bunu ortaya koyduklarına vurgu yaparak dava açma talebini geri çevirdi. SP’de Erbakan’ın dava açmama gerekçesi şöyle ifade edildi 
     "Bizim bu sözü söylemediğimizi en iyi AKP’liler biliyor. Onun için bu yalanı söyleyenleri şerefsizlikle suçlamışlar. Biz bu yalana karşı vicdanlarda davamızı kazandık. Şimdi söyleyemeseler de AKP’lilerin vicdanlarında da haklıyız. Vicdanlarda davamızı kazandığımıza göre mahkemeye ne gerek var. Herkes imtihanda. Herkes bu imtihanda söylediklerine göre değerlendirilecek." 
     
</TEXT>
</DOC>
