<DOC>
<DOCNO> 361461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur25.html </URL>
<DATE> 2005/07/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Topbaş Haydarpaşa'da gökdelen tarzında rahatsız edici binalar olmayacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "Haydarpaşa bölgesinde bazı basın organlarında yer aldığı şekilde gökdelen tarzında rahatsız edici binaların olmayacağını" bildirdi. 
     Topbaş, "Haydarpaşa Limanı’nda 7 gökdelenin bulunduğu 5.1 milyar dolarlık proje" içerikli haberlerle ilgili olarak AA muhabirine yaptığı açıklamada, "o projelerde yer alan gökdelenlerin kupürlerden montaj yapılarak konmuş tahmini binalar olduğunu" söyledi. 
     "Proje oluşturulurken birçok şeyin tasarlandığını ve çeşitli fikirler üzerinde en ideal noktaya gelinceye kadar tartışıldığını" vurgulayan Topbaş, "Görüşler alınır, yeni fikirler ortaya çıkar, kavgaları yapılır ve net bir olgu ortaya çıkar. Haydarpaşa Limanı, şu anda etüt çalışması yapılan bir alan. Benim de bilgim dahilinde, Sayın Başbakan Recep Tayyip Erdoğan ile birlikte müzakere ediyoruz. Bu bölgeyi ’turizm bölgesi’ yapmak için çalışmalarımız var" dedi. 
     
     "ASYA YAKASI TURİZMDEN YÜZDE 3 PAY ALIYOR" 
     Kadir Topbaş, Asya Yakası’nın kent turizminden yüzde 3 pay aldığını ve bu payı artırmaları gerektiğini ifade ederek, şunları kaydetti 
     "Formula 1 dolayısıyla zaten o bölge de ciddi bir aktivite alanı oluyor. İstanbul siluetini en iyi gören bölge ise Haydarpaşa bölgesi. 
     Tabii çevreyi, oradaki yapıları rahatsız etmeyecek ölçekte, bizim kimliğimizi yansıtacak, özentilerden uzak bir proje düşünüyoruz. 
     Gökdelen tarzında rahatsız edici binalar olmayacak. Liman oradan kalkıyor, turist getiren gemilerin gelebileceği, turizm konaklama, otel, apart otel, ticaret, finans ve eğlence merkezleri olacak bir yer düzenliyoruz. İnanıyoruz ki farklı bir nokta olarak ciddi anlamda bir aktivite alanı olacak. Yeni binalar yapılacak. Kendi topografyası değerlendirilecek. Yeşili olan, rahatsız etmeyecek, düzenli, düzgün olabilecek en ideal boyutta ne ise onu oraya koyacağız." Büyükşehir Belediye Başkanı Topbaş, İstanbul’a gelen turistlerin ağırlıklı olarak tarihi yarımadayı gezdiğine dikkat çekerek, "Bu bölge mükemmel. Galata-Pera bölgesi gerçekten farklı. Ancak bunların dışında da yeni aktif alanların üretilmesi gerekiyor. Haydarpaşa Limanı da, silueti farklı böyle bir alan. Çalışmalarımız sürüyor" diye konuştu. 
     
</TEXT>
</DOC>
