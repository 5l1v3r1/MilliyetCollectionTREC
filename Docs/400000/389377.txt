<DOC>
<DOCNO> 389377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/siy02.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, 2006'da seçim olacak gibi çalışacak 
</HEADLINE>
<TEXT>


Baykal, "AKP iktidarıyla kaygılar arttı. Kasım kurultayı sonrası seçim çalışmalarına başlayacağız. 2006 seçim yılı olmalı" dedi 

UTKU BOLULU İzmir DHA 


CHP Genel Başkanı Deniz Baykal, İzmirlilerin deprem nedeniyle yaşadığı tedirginliği Türkiye'nin de iktidarın uygulamaları nedeniyle hissettiğini belirtti. Baykal, "CHP, kasım ayında Kurultay yapacak. Daha sonra da seçim çalışmalarına başlayacak. 2006 yılı seçim yılı olmalı" dedi. 
Baykal, geçen hafta meydana gelen depremlerden etkilenen Seferihisar ve Urla'yı ziyaret etmek için İzmir'e geldi. Baykal, AKP iktidarı ile ilgili kaygı ve korkuların giderek arttığını, Türkiye'nin aradığı güçlü ve sağlam siyasi dayanak noktasının CHP olduğunu belirtti. Baykal, "CHP olarak kasım ayında kurultay yapacağız. Kurultay sonrası Türkiye'de seçim çalışmalarını başlatacağız. 2006 yılı Türkiye için seçim yılı olmalıdır. Bu beklenti içindeyiz. Seçimi geciktirmek isterlerse ona karşı da gerekli çalışmayı yapıp ötelenecek bir seçimde daha başarılı olmak için hazırlık yapacağız" diye konuştu. 
Baykal, AKP iktidarının Türkiye'nin temel dengelerini tehlikeye sokmaya başladığını belirtti. 



</TEXT>
</DOC>
