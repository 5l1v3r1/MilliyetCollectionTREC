<DOC>
<DOCNO> 392359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun05.html </URL>
<DATE> 2005/11/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çin, kuş gribiyle mücadelede ordudan yardım istedi... 
</HEADLINE>
<TEXT>

     Çin, kuş gribiyle mücadelede ordudan yardım istedi. 
     Ordu gazetesinin haberinde, ordu komutanlarına, yerel yetkililerle işbirliği yapmaları ve ilaç ile dezenfektan depolamaları talimatı verildiği belirtildi. 
     Haberde, 2.3 milyon personeliyle dünyanın en büyük ordusu olan Çin ordusunun, olası salgının önüne geçmek için sağlık ve tarım kurumlarıyla işbirliği halinde ivedi planlar yapacağı kaydedildi. 
     Komutanlara verilen talimatta, ''Tüm birimler, hastalığın ulaştığı düzeyi açıkça kavramalı ve önlem almakta ihmalkar davranmamalıdır'' denildi. 
     Çin Tarım Bakanlığı, son salgının 26 Ekim'de Liaoning eyaletinin Badaohao köyünde ortaya çıktığını, 9 bin tavuğun hastalıktan ölmesi üzerine bölgedeki 370 bin kanatlı hayvanın itlaf edildiğini açıklamıştı. 
     
</TEXT>
</DOC>
