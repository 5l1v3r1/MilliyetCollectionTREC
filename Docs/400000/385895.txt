<DOC>
<DOCNO> 385895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas07.html </URL>
<DATE> 2005/10/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Haftada bir kez balık yemek beyne iyi geliyor 
</HEADLINE>
<TEXT>

     Yapılan bir araştırma haftada en az bir kez balık yemenin beyne iyi geldiğini ve yaşlanmaya bağlı zihinsel faaliyetlerdeki düşüşü en az üç-dört yıl yavaşlattığını ortaya koydu. 
     ’Archives of Neurology’ isimli web sitesi ve aynı isimle yayımlanan derginin Aralık sayısında yer alacak olan bir araştırmanın sonuçlarına göre, balık ağırlıklı diyet uygulayanlar yaşlılıkta daha keskin bir zekaya sahip oluyor. 
     Daha önce yapılan bazı araştırmalar da balık yiyen insanların Alzheimer hastalığına yakalanma ve kalp krizi geçirme risklerinin azaldığını göstermişti. Bu araştırmalar, somon ve tuna gibi omega-3 yağ asidi açısından zengin olan balıkların bütün kalp hastalıklarını önleyici bir etki yaptığını da ortaya koymuştu. 
     Son araştırmayı gerçekleştirenlerden Rush Üniversitesi Tıp Merkezi epidemologlarından Martha Clare Morris, "Yaptığımız araştırma sonucunda haftada bir kez balık yiyenlerin düşünme kabiliyetlerindeki düşüşün yılda yüzde 10 oranında yavaşladığını, haftada iki kez balık yiyenlerde ise bu oranın yüzde 13 olduğunu gördük" dedi. 
     Araştırmanın 3 bin 718 kişiye uygulanan, bir hikayenin detaylarının hatırlanmasına ilişkin basit testlerle gerçekleştirildiği belirtilirken, tamamı ABD’nin Chicago şehrinde yaşayan 65 yaşın üzerindeki deneklere testin altı yıl içerisinde üç kez yapıldığı kaydedildi. Ayrıca aynı kişilere 139 gıda maddesinin isim listesinin bulunduğu bir anketle neler yediklerinin de sorulduğu ifade edildi. 
     Öte yandan araştırmacıların, araştırmaları sırasında omega-3 yağ asidi ile beynin faaliyetlerinin düşüşe geçmesi arasında bir bağlantı olup olmadığına da baktıkları ancak bir bağlantı bulamadıkları kaydedildi. 
     Daha önce yapılan bazı araştırmalar omega-3 yağ asidi ile beyinsel faaliyetler arasında bir bağ bulunduğunu ortaya koymuştu. 
     
</TEXT>
</DOC>
