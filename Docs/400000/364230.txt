<DOC>
<DOCNO> 364230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/ekonomi/eko05.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'un satışına hükümetten onay 
</HEADLINE>
<TEXT>


ANKARA Milliyet 

Hükümet, Türk Telekom'un yüzde 55 hissesinin 6.5 milyar dolara Oger Telecom'a satılmasını öngören karara onay verdi. Bakanlar Kurulu'nda, Rekabet Kurulu'nun onayladığı Telekom'un özelleştirilmesi konusu gündeme geldi. Toplantıda, Telekom'un yüzde 55 oranındaki hissesinin blok olarak satışına ilişkin kararnamenin imzaları tamamlandı. Bakanlar Kurulu söz konusu kararnameyi onay için Cumhurbaşkanı Ahmet Necdet Sezer'e gönderecek. Bakanlar Kurulu Kararnamesi'nin Çankaya Köşkü'nden onaydan çıkmasının ardından Telekom'da hisse devir süreci başlayacak. İmtiyaz sözleşmesinin imzalanıp Danıştay'a gitmesi gerekiyor. Danıştay'ın da bunu incelemek için 60 günlük süresi bulunurken, prosedürün ekim ya da kasım ayı gibi tamamlanabileceği belirtiliyor. Türk Telekom ihalesinde müşterek pazarlık görüşmelerinde en yüksek teklifi, 6 milyar 550 milyon dolar ile Oger Telecom vermişti. Bakanlar Kurulu'nda işsizlik ve istihdam da gündeme geldi. 2005 yılı Mart, Nisan, Mayıs işsizlik oranının yüzde 10 olduğu, ilk üç aya göre yüzde 0.9'luk bir azalmanın gerçekleştiği dile getirildi. 


</TEXT>
</DOC>
