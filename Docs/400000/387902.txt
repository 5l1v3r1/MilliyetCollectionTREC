<DOC>
<DOCNO> 387902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun24.html </URL>
<DATE> 2005/10/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD, UNESCO'da yalnız kaldı 
</HEADLINE>
<TEXT>

     Birleşmiş Milletler Bilim, Kültür ve Eğitim Kuruluşu UNESCO , yarın düzenlenecek genel kurul toplantısında, kültürel zenginliğin ve çeşitliliğin korunması için hazırlanan uluslararası sözleşmeyi onaylayacak. 
     Bu sözleşme taslağı, son iki yıldır, ABD ve AB ülkeleri arasında ciddi görüş ayrılıklarına yol açıyordu. 
     Uzun müzakerelerin ardından, ilgili komisyon toplantısında yapılan oylamada, AB ülkelerinin, ''kültürel ürünler için serbest ticaret kurallarında korumacılığa izin verilmesini'' savunan teklifi, ABD'nin sert muhalefetine rağmen kabul edildi. 
     Oylamada, ABD'yi sadece İsrail desteklerken, Avustralya çekimser oyu kullandı. 
     Sözleşme, kültürel zenginliğin korunması amacıyla, kültür ürünleri için Dünya Ticaret Örgütü'nün belirlediği serbest ticaret kurallarında özel korumacı tedbirlere izin veriyor. 
     ''ABD'nin sinema, müzik, medya ve diğer kültürel eserlerin üretimi ve dağıtımında dünya üzerinde bir hegemonya oluşturduğunu'' belirten AB ülkeleri, ''UNESCO üyelerinin, kendi kültürel zenginliklerini ve çeşitliliklerini korumak amacıyla, gerektiği takdirde bu alanda Amerikan ürünlerine karşı korumacı tedbirlere başvurmalarına olanak sağlanması gerektiğini'' savunuyor. 
     UNESCO bünyesinde 2003 yılından bu yana uzmanlar seviyesinde süren tartışmalarda Türkiye, AB ülkeleri yanında tavır sergiliyor. 
     ''Siyasi kimlik için kültürel bağımsızlığın vazgeçilmez olduğunu'' savunan AB ülkeleri, müzakereler boyunca, ''korumacı önlemler çerçevesinde ülkelerin, gerektiğinde Amerikan kültürel eserlerine vergi uygulamasının mümkün olmasını'' savunuyor. 
     ABD ise ''kültürel zenginliğin korunması gerekliliğini kabul etmekle birlikte, bu tür korumacı tedbirlerin ifade ve düşünce özgürlüğü için tehdit oluşturacağını'' iddia ediyor. 
     UNESCO'da devam eden müzakerelerin ardından AB ülkeleri, Çin ve Afrika ülkelerinin de desteğini aldı. 
     
</TEXT>
</DOC>
