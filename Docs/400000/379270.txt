<DOC>
<DOCNO> 379270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur04.html </URL>
<DATE> 2005/09/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İkizler Irmak ile Nehir'i, trafik canavarı ayırdı 
</HEADLINE>
<TEXT>

     
     Turaç TOP- Bahri KARATAŞ İZMİR, DHA 

     
BALIKESİR'den 2.5 aylık ikiz kız bebeklerini kontrol için İzmir'deki hastaneye götüren Ahmet Karakuş'un kullandığı otomobil, Manisa'da yağış nedeniyle kayganlaşan yolda mıcıra kapılıp takla attı. Kanalete uçan otomobildeki ikizlerden Irmak yaşamını yitirirken, beş kişi yaralandı. 
     Kaza, dün saat 13.00 sıralarında Manisa girişi 47'inci kilometrede meydana geldi. Balıkesir'in Gönen İlçesi'nde oturan, Devlet Su İşleri'nde DSİ inşaat teknisyeni olarak çalışan 41 yaşındaki Ahmet Karakuş, 2.5 ay önce doğan ve gözlerindeki rahatsızlık nedeniyle laser ameliyatı olan Irmak ve Nehir adlı bebeklerini kontrollerini yaptırmak üzere 10 AT 141 plakalı otomobiliyle İzmir'e doğru yola çıktı. Şoför Karakuş, ameliyatın yapıldığı Dokuz Eylül Üniversitesi Hastanesi'ne giderken, yanına ev kadını eşi 35 yaşındaki Güler Karakuş, annesi Hayriye Karakuş ve kayınvalidesi Mürüvet Yaman'ı da aldı. 
     
     MICIRA KAPILDI 

     Aynı zamanda yaşadığı ilçedeki Gönen Arama Kurtarma Derneği'nin de yönetim kurulu üyesi olan Ahmet Karakuş'un kullandığı otomobil, yol çalışmalarının yapıldığı Manisa girişinde yağış nedeniyle kontrolden çıkıp mıcıra kapıldı. Biranda savrulan otomobil, yaklaşık 5 metre yüksekliğindeki kanalete uçup takla atarak güçlükle durdu. Metal yığını haline gelen otomobilde, arkada oturan anneanne ve babaannelerinin kucaklarında duran ikizlerden Irmak aracın kapısından fırladı. Ters duran otomobilden güçlükle çıkıp diğer yaralıları dışarı çıkarmayı başaran Ahmet Karakuş, yoldan geçen diğer sürücülerden yardım istedi. 
     
     HASTANEDE ÖLDÜ 

     Çevredekilerin yardımıyla, yaralanan Ahmet Karakuş, eşi Güler Karakuş, ikiz bebekleri Nehir ve Irmak Karakuş, Hayriye Karakuş ile Mürüvet Yaman, Manisa Devlet Hastanesi'ne kaldırıldı. İlk tedavileri yapılan Ahmet Karakuş, eşi ve ikiz bebekleri Dokuz Eylül Tıp Fakültesi Hastanesi'ne sevkedildi. Burada beyin kanaması geçirdiği belirlenen ikizlerden Irmak Karakuş, daha sonra Ege Üniversitesi Tıp Fakültesi Hastanesi'ne gönderildi. Tedavi altına alınan talihsiz bebek, tüm müdahalelere rağmen yaşamını yitirdi. 
     
     O BİR MELEKTİ 

     Dokuz Eylül Üniversitesi Hastanesi'nde tedavisi yapılan Ahmet Karakuş, eşi Güler Karakuş ve ikizlerden tek kalan Nehir, taburcu edildi. İkizlerden birinin ölüm haberini alan anne ile babası gözyaşlarına boğulurken, güçlükle teskin edildi. Hastanenin morguna gidip bebeğinin cansız bedenini kucağına alıp taşıyan baba Ahmet Karakuş, Erken doğum nedeniyle ikisinin de gözlerinde kanama vardı. Laser ameliyatı yaptırdık. Kontrol için hastaneye gelirken yolda yağış vardı, biranda kaymaya başladık, daha sonra mıcıra kapılıp kanalete uçarak takla attık. Otomobildekileri ben kendim çıkardım. Ama Irmak, dışarı fırlamıştı. Kafasını çarpmış, daha sonra ölüm haberi geldi. Tek yumurta ikiziydiler. Doğumla birlikte evimizin neşesi artmıştı. Irmak diğerine göre çok daha hareketli ve sevimliydi. Şimdi meleksiz kaldık. Allah kimseye böyle acı vermesin'' diyerek üzüntüsünü dile getirdi. Ege Üniversitesi Hastanesi'nden cenazesi alınan minik Irmak. toprağa verilmek üzere memleketi Balıkesir'in Gönen İlçesi'ne götürüldü. 
     
</TEXT>
</DOC>
