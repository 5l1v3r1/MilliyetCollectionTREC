<DOC>
<DOCNO> 398238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo24.html </URL>
<DATE> 2005/11/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Uluslararası Askeri Sporlar Konseyi toplantısı başladı 
</HEADLINE>
<TEXT>

     Uluslararası Olimpiyat Komitesi'nden sonra dünyadaki ikinci büyük spor organizyonu olan Uluslararası Askeri Sporlar Konseyi'nin CISM Avrupa Kıta Toplantısı, Antalya'nın Manavgat İlçesi'ne bağlı Side Beldesi'nde başladı. 
     CISM açılış töreni için Side merkezine gelen heyet, Side'nin antik giriş kapısında mehter takımının gösterisiyle karşılandı. Antalya Tugay Komutanlığı Bandosu'nun marşları eşliğinde Atatürk Anıtı'na dek yürüyen delegasyon üyelerine esnaf alkışlarla sevgi gösterisinde bulundu. 
     Jandarma Genel Komutanlığı'nın evsahipliğinde düzenlenen toplantının açılış töreni dolayısıyla, CISM Başkanı General Gianni Gola İtalya ile toplantı organizasyonu başkanı Konya Jandarma Bölge Komutanı Tuğgeneral Ata Kalkan ve Türk ve yabancı komutanlar Side Atatürk Anıtı'na CISM adına çelenk koydu. 
     Yabancı komutanlar daha sonra Apollon Tapınağı, Side Antik Tiyatrosu, Side Müzesi ve diğer ören yerlerini gezdi. 
     Melas Otel'de gerçekleştirilen ve 28 Kasım'a dek sürecek CISM 2005 Avrupa Kıtası toplantısına, CISM Başkanı General Gianni Gola'nin yanısıra, CISM Avrupa Kıta Başkanı General Leon de Wulf Belçika , CISM Genel Sekreteri Michel van Meurs Hollanda , CISM Yönetim Kurulu Üyesi General Johan Pucher Avusturya , Albay Bengt Nylander İsveç , Albay Jan Petroviç Slovakya ve CISM Avrupa Bölgesi Koordinasyon Kurulu Başkanı Albay Nevzat Varol da katılıyor. 
     Toplantılarda CISM'in Avrupa kıtasındaki faaliyetleri gözden geçirilecek ve CISM Yönetim Kurulu'na ve genel kuruluna önerilecek ortak kararlar belirlenecek, faaliyet takvimleri oluşturulacak ve boş bulunan bazı üyelikler için seçim yapılacak. 
     Merkezi Belçika'nın Başkenti Brüksel'de bulunan CISM, 2. Dünya Savaşı sonrasında, 1948 yılında üye ülkelerin askerleri arasında ''Spor yoluyla dostluk'' parolasıyla ve bu yolla dünya barışına katkı sağlanması amacıyla kuruldu. Türk Silahlı Kuvvetleri de CISM'e 1949 yılında üye oldu. CISM'e Avrupa, Afrika, Asya ve Amerika kıtalarındaki 127 ülke üye konumunda. CISM'deki aktif üyeler arasında yer alan Türkiye, 2011 yılındaki 5. Dünya Askeri Spor Oyunları'nın Türkiye'de düzenlenmesine talip oldu. 
     
</TEXT>
</DOC>
