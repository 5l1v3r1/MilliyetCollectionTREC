<DOC>
<DOCNO> 363097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy13.html </URL>
<DATE> 2005/07/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gümrük Birliği ek protokolünün hafta başında imzalanması bekleniyor 
</HEADLINE>
<TEXT>

     Gümrük Birliği anlaşmasını Kıbrıs Rum kesimi de dahil 10 yeni AB üyesini kapsayacak şekilde genişletecek olan ek protokolün en geç hafta başında imzalanması bekleniyor. 
     Diplomatik kaynaklardan edinilen bilgiye göre, ek protokol için 17 Aralık zirvesinde taahhüt edilen imza, bu hafta sonu ya da en geç Pazartesi günü atılacak. 
     Türkiye’nin, protokolü imzalamasının yanı sıra bunun Rum kesimini tanıma anlamına gelmediği yönünde bir açıklama yapması da öngörülüyor. 
     Protokolün imza sürecinin, Türkiye ile AB adına dönem başkanı İngiltere arasında mektup teatisi yöntemiyle yapılması bekleniyor. 
     Türk diplomatik kaynaklara göre, protokolün imzasıyla uygulamada çok fazla şey değişmeyecek. Türk tarafı, protokolün imzasıyla Rumların Türk deniz ve hava limanlarına giriş yapamayacağı yönündeki görüşünü koruyor. 
     
</TEXT>
</DOC>
