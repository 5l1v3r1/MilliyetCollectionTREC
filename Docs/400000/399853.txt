<DOC>
<DOCNO> 399853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/ayas.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa soğuyacak 
</HEADLINE>
<TEXT>


Son 50 yılda gücünün yüzde 30'unu kaybeden ılık su akıntısı Gulf Stream'in 10 yıl içinde durabileceği açıklandı. Bu, Avrupa'da ortalama sıcaklığın 4 derece düşmesine neden olacak 

DIŞ HABERLER SERVİSİ 

Kuzeybatı Avrupa'da iklimin ılıman olmasını sağlayan Atlas Okyanusu'ndaki Gulf Stream akıntısının zayıfladığı, bu yüzden aynı bölgede iklimin değişerek ortalama sıcaklıkların 4 derece düşebileceği açıklandı. İngiliz bilim adamları, akıntının 10 yıl içinde durabileceğini, kışların daha soğuk ve çetin geçeceğini söyledi. 
İngiliz bilim dergisi Nature'ın son sayısında yayımlanan araştırma, Avrupa kıtasının kıyılarını yalayan ılık su akıntısının debisinin, son 50 yıl içinde yüzde 30 azaldığını gösteriyor. 

Gulf Stream ısıtıyor 
Atlas Okyanusu'nun akıntılar sistemi, meşhur "Gulf Stream" sıcak su akıntısıyla bunun iki kolundan oluşuyor. "Gulf Stream" akıntısı, Meksika Körfezi'nden İngiltere'ye doğru akıyor ve dünyadaki bütün nehir sularının yaklaşık 100 katı civarında bir su kütlesini günde 97 kilometre 60 mil hızla hareket ettiriyor. Başta İngiltere'nin batısı olmak üzere bazı alanların hava durumunu etkileyen akıntı, sıcak iklimlerin sıcak sularını Kuzey Atlantik'e doğru sürüklüyor. 

Kaygı verici tablo 
Southampton Üniversitesi Ulusal Oşinografi Merkezi'nden Prof. Harry Bryden, Atlantik'teki akıntı sisteminin bozulduğunu belirledi. Profesör, bu sonuca "Gulf Stream"i ve kollarını kesen 25. paralel hizasına yerleştirilen alıcılardan gelen verileri değerlendirerek ulaştı. "Yukarı" çıkan akıntı istikrarını muhafaza eder görünmekle beraber "aşağı inen" akıntılar kaygılandırıcı bir durum arz ediyor. 
Araştırmaya göre, subtropikal bölgede akıntı, rüzg rların etkisiyle okyanusun ara tabakalarında dairevi hareketler oluşturup kalıyor. 1957'den bu yana bu bölgede su hacmi yüzde 50 arttı. Kuzeydeki buzullara yakın sular soğuyunca okyanusun derinliklerine çöküyor ve böylece Amerikan kıyıları boyunca uzayan Labrador akıntısı oluşuyor. Bu akıntının debisi 3 bin ila 5 bin metre derinlikte yüzde 50 azaldı. 

Kışlar her geçen yıl daha çetin olacak 

Avrupa'ya uzanan Kuzey Atlantik akıntısının 1957'de saniyede 20 milyon ton olan debisi, 2004'te 14 milyon tona düştü. Okyanustaki bu dolaşım sisteminin yavaşlaması, iklimin değişmesi sonucunu doğuracak gibi gözüküyor. 
Uzmanlara göre, Atlantik'teki çevrimin durması halinde Avrupa'da ortalama sıcaklıklar 4 derece azalacak. İngiltere çevre araştırma merkezinden Meric Srokosz, "Çevrim filmlerdeki gibi pat diye duracak değil. Durması 10 yılı bulabilir. Yeni bir buzul çağından söz etmiyoruz, ama kışlar muhtemelen daha soğuk ve çetin geçecek" dedi. 


</TEXT>
</DOC>
