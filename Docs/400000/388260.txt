<DOC>
<DOCNO> 388260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko32.html </URL>
<DATE> 2005/10/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Aşkale Çimento Trabzon'un liman şehri olması bizi heveslendirdi 
</HEADLINE>
<TEXT>

     Tasarruf Mevduatı Sigorta Fonu'nun TMSF ihalesinde Trabzon Çimento Fabrikası'na 81 milyon 250 bin dolar ile en yüksek teklifi veren Aşkale Çimento San. T.A.Ş.'nin Yönetim Kurulu Başkanı Lütfü Yücelik, ''Trabzon'a heveslenmemizin nedeni liman şehri olması'' dedi. 
     Yücelik, Trabzon Çimento fabrikası ihalesinin ardından gazetecilere açıklama yaptı. 
     Çimento sektöründe çok ciddi boyutlarda rekabet bulunduğuna işaret eden Yücelik, ''Ama biz ne yapıyoruz Biz de daha fazla çalışıyoruz, daha fazla tasarruf yapıyoruz'' diye konuştu. 
     Yücelik, bugüne kadar 4 çimento fabrikasının ihalesine girdiklerini, bazılarında ilk 5'te bile yer alamadıklarını hatırlattı. 
     Erzurum'un ikliminden dolayı çalışma şartlarının çok zor olduğuna ve 5-6 ay satış yapamadıklarına işaret eden Yücelik, ''Bizim Trabzon'a heveslenmemizin nedeni liman şehri olması. Bu, yurtdışı satışlarımızda faydalı olacaktır. Trabzon gibi yerlerde kendimizi döndürmek için mücadele etmek istiyoruz. Bütün olay bu. Trabzon'un iklimi biraz daha müsait'' diye konuştu. 
     
     ''FİYAT ÇOK YÜKSEK DEĞİL'' 
     Yücelik, TMSF'nin sattığı diğer çimento fabrikaları göz önüne alındığında Trabzon Çimento Fabrikası'na verdikleri fiyatın çok yüksek olmadığını ifade ederek, ''Şunu unutmamak gerekir ki fabrika daha önceden Özelleştirme İdaresi'nden zaten 32-33 milyon dolara alınmıştı. Kapalı zarfla teklif verildiği için diğer şirketlerin ne verdiğini de tahmin edemeyiz'' dedi. 
     Yücelik, Trabzon Çimento Fabrikası'nın 10 yıl sonra taşınması durumuyla ilgili olarak da, o günün şartlarına uyacaklarını söyledi. 
     Aşkale Çimento'nun bin ortaklı bir fabrika olduğuna değinen Yücelik, ''Bizim başka fabrikamız yok. Bizi başka fabrikalarla karıştırmayın'' dedi. 
     Lütfü Yücelik, finansmana ilişkin bir soruya da ''Finansmanı olmayanın burada ne işi var. Finansmanını, hesabını, kitabını yapmayanın buraya girmesi düşünülebilir mi Burada milyon dolarlardan bahsediyoruz'' yanıtını verdi. 
     
</TEXT>
</DOC>
