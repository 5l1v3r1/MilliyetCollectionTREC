<DOC>
<DOCNO> 381079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/yercan.html </URL>
<DATE> 2005/09/24/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Korku tüneli 
</HEADLINE>
<TEXT>



Karanlık bir tünelin içinde kaybolmuştu Trabzonspor... Çıkışı gösterecek küçük bir 'ışık huzmesi' bulma uğruna daldığı her delhiz tünelin daha da derinlerine, bir bilinmeze çekiyor Karadeniz Kaplanını... Hata yapma korkusu ölümcül bir virüs gibi tüm bedeni sarmış, içten içe kemirerek yiyip bitiriyor Bordo - Mavili ekibi... Vestel Manisaspor gibi tecrübe yoksunu, ligin yenisi karşısında mahkum oynamak, orta sahadan sık sık kaleye dönerek geri paslarla kaleci Jefferson'ı zor durumlarda bırakmak bu korkunun eseriydi. 
Şenol Güneş, Sivas mağlubiyetinin ardından gerekli revizyonu yapmış, aksayan dişlileri elindeki malzemenin en iyileri ile monte ederek takımını sahaya sürmüştü. Ancak Bordo - Mavili ekipte eksik olan sadece sakat ve cezalılar değil, Famogusta krizinin ardından takımı sarıp sarmalayan ve sürekli dibe çeken güven bunalımıydı. Bu duygu ve korku karabulut gibi çöktüğü Trabzonspor'u tarihinin en sıkıntılı günlerine sürüklüyor. Gün bireysel hataları ve bireysel eleştirileri bir tarafa bırakıp takıma sahip çıkma, içine düştüğü bu bunalımlı durumdan kurtarıp alma günüdür. Trabzonspor, yönetimi, mevcut kadrosu, teknik ekibi ve taraftarıyla el ele vererek birlik ve beraberlik içinde bu tünelden çıkacak güce sahiptir. 
Ligin yeni ekibi Vestel Manisaspor, Trabzon deplasmanında kontratak futbolunun güzel örneklerinden birini verdi. Forvette yalnız bıraktığı Meduna'yı orta saha ve kanatlardan iyi besleyerek sık sık pozisyona sokan Ege temsilcisi galibiyeti net bir skorla aldı. 
Karşılaşmanın orta hakemi Oktay Demiray, bir kaç tartışmalı pozisyonun dışında sonuca etki edecek çok önemli hata yapmadı. 


</TEXT>
</DOC>
