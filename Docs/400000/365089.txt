<DOC>
<DOCNO> 365089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy19.html </URL>
<DATE> 2005/07/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CHP, Rıdvan Budak’ın üye olmak için yaptığı başvuruyu kabul etmedi 
</HEADLINE>
<TEXT>

     CHP MYK, eski İstanbul Milletvekili Rıdvan Budak’ın CHP’ye üye olmak için yaptığı başvuruyu kabul etmedi. 
     Merkez Yönetim Kurulu’nun kararı ile ilgili olarak yapılan yazılı açıklamada Genel Sekreter Yardımcısı Algan Hacaloğlu’nun, durumu yazılı olarak Budak’a bildirdiği belirtildi. 
     Budak’a gönderilen yazıda, "Partili olma sorumluluğuna uygun davranmadığı, iyi günde, kötü günde partiye sahip çıkmadığı için üyelik başvurusunun kabul edilmediği" bildirildi. Budak’ın "Partinin güç döneminde baraj altında kalacağını görüp CHP’yi terk ederek DSP’ye geçtiği ve orada milletvekili seçildiği, daha sonra DSP’nin güç döneminin başlaması üzerine CHP’ye geçmek istediği" ifade edilen yazıda şöyle denildi 
     "Durumunuz CHP’li bir üyenin sergilemesi gereken ’İstikrar, iyi günde, kötü günde partiye sahip çıkma ve tutarlılık’ ölçüleri bakımından değerlendirilmiş olup, bir yandan CHP’ye üye olmak için müracaat etmişken öte yandan CHP’ye ağır suçlamalar yönelten açıklamalar yapmış olmanız sizin iyi bir CHP’li olmayı bu defa da başaramayacağınızın bir kanıtı olarak ele alınmış, bu nedenlerle MYK sizin tekrar CHP’ye üye olmanızı uygun görmemiştir." 
     
</TEXT>
</DOC>
