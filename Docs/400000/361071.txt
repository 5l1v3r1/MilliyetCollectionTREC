<DOC>
<DOCNO> 361071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy17.html </URL>
<DATE> 2005/07/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Londra'daki terör saldırıları için Türkiye'de saygı duruşu yapıldı 
</HEADLINE>
<TEXT>

     Londra’daki terör saldırılarında hayatını kaybedenler için İstanbul’da kamu kurum ve kuruluşlarında saygı duruşunda bulunuldu. 
     İngiltere’nin başkenti Londra’da ölenleri anmak amacıyla, AB’ye üye ve aday ülkelerle eşzamanlı olarak İstanbul Valiliği’nde saat 14.00’te saygı duruşu gerçekleştirildi. 
     İstanbul Vali Yardımcısı Cumhur Güven Taşbaşı’nın saygı duruşuna ilişkin yaptığı açıklamanın ardından valilik binası önünde toplanan personel, 2 dakikalık saygı duruşunda bulundu. 
     Taşbaşı, daha sonra gazetecilere yaptığı açıklamada, İstanbul Valiliği dışında ildeki tüm kamu kurum ve kuruluşlarında da saygı duruşunda bulunulduğunu söyledi. 
     Terörizmin kınanması gerektiğini vurgulayan Taşbaşı, şunları kaydetti 
     "Terörizmin her türlüsünü ve her türlü saldırıyı biz ülke olarak baştan beri kınamaktaydık. İlk defa böyle, AB’ye üye ve aday olan ülkelerin yaptığı bir düzenleme. Buna da biz katılarak, teröre karşı ne derece duyarlı olduğumuzu ve insan hayatına ne kadar önem verdiğimizi ispatlamış olduk." Bu arada İngiltere’nin İstanbul Başkonsolosluğu’nda da, konsolosluk çalışanlarının katılımıyla saygı duruşunda bulunulduğu öğrenildi. 
     
</TEXT>
</DOC>
