<DOC>
<DOCNO> 361941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/ekonomi/aeko.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'KOBİ'lerin arkasında kim duracak ' 
</HEADLINE>
<TEXT>


Yabancı bankaların Türk ekonomisinin dokusunu anlayamayacağını söyleyen Denizbank Genel Müdürü Hakan Ateş, Arjantin'i de örnek göstererek, "Kriz çıktığında KOBİ'lerin arkasında kim duracak " dedi 

Finans Sohbetleri KADİFE ŞAHİN 

Türkiye'de, bankacılık ve ekonominin genelinde yaşanan yabancı sermaye girişi konusunda Devlet Bakanı Abdüllatif Şener'in Arjantin benzetmesinden sonra, bankacılar da bu konudaki düşüncelerini daha yüksek sesle söylemeye başladılar. 
Daha önce konuşmaktan imtina eden, görüşlerini of the record kayıt dışı, yazılmaması şartıyla belirten bankacılar, şimdi yabancı sermaye girişleri hakkında çok yönlü düşünmeye başladılar. 
Gelişmeleri değerlendiren Denizbank Genel Müdürü Hakan Ateş, çok yönlü düşünen bankacıların başında yer alıyor. Ateş, yabancı girişi konusunda ulusal bankaların önemine vurgu yaptı. Ateş, Fon Tasarruf Mevduatı Sigorta Fonu bankalarının yabancılara satıldığı dönemlerde de yerel bankalarının fonksiyonlarının önemine değinmişti. 

'Risk almıyorlar' 
Ateş, yabancıların Türk ekonomisinin dokusunu tam olarak anlamayacaklarını, bu nedenle de ekonominin gelişmesinin sağlanması için Türk bankalarının önünün açılması ve güçlendirmeleri yönünde tedbirler alınması gerektiğini söyledi. 
Türkiye'de yapılan özelleştirmelerde ön sıralarda yer alan Zorlu Grubu bankası Denizbank'ın Genel Müdürü Ateş, yabancı bankaların gittikleri ülkelerde çok büyük riskler almaktan kaçındıklarını söyledi. 

IMF de kabul ediyor 
Bu tespitin, Dünya Bankası ve Uluslararası Para Fonu IMF , tarafından da yapıldığını belirten Ateş, "Yabancı bankalar bir ülkeye gittikleri zaman o ülkede dünyada aldıkları riskin yüzde birinin altında bile risk almıyorlar. Ülke ekonomisinin ihtiyaçları veya yaşadığı sıkıntılar onların dünya stratejileri içinde büyük önem taşımıyor. Bu tespitlere Dünya Bankası ve IMF de değerlendirmelerinde yer veriyor. Peki, Türkiye'de hakimiyeti bu stratejilere sahip yabancılara bırakırsak KOBİ'lerin arkasında olacaklar mı Bırakın böyle bir desteği, KOBİ'lerin yapısını anlayamazlar bile" şeklinde konuştu. 

'Yabancılar Türkiye'nin dokusunu anlayamaz' Türkiye'de ticari hayatın yüzde 90'nın orta ve küçük ölçekli firmalar KOBİ üzerinden yaratıldığını ve bu şirketlerin istihdamın yüzde 70'ini sağladığını belirten Ateş, Türk bankaları açısından yabancıların gelmesinin problem olmayacağını ancak ekonomide sorunlar yaşanabileceğine dikkat çekti. 
Türkiye'de tahminen 2 milyon 100 bin KOBİ'nin faaliyet gösterdiğini ve bunların nakitle çalıştıklarını ancak kredi kartı ve POS makinalarıyla kayıtlı sisteme geçmeye başladıklarını anlatan Ateş, şöyle konuştu 
"KOBİ'ler kayıt dışılıktan kayıtlı sisteme geçmeye başladılar. Bu şirketlerin finansmanları için altyapı gerekiyor. Ticarette restoranlardan doktorlara, mali müşavirlikten mühendislik bürolarına büyük bir etkileri var. Bu çerçevede bakıldığında KOBİ'ler sosyal olgu olarak çok önemli bir konumda. Bu dokuyu beslememiz lazım. Bunu yabancılar yapamaz." 

'Arjantin ve Brezilya örneği unutulmamalı' Bankacılıkta yabancıların önüne sınır konulmasının doğru olmayacağını belirten Hakan Ateş, yerli yabancı arasındaki dengeye dikkat edilmesi gerektiğinin altını çizdi. 
"Ulusal bankacılık ne işimize yarar " sorusunu yüksek sesle soran Ateş'in yanıtı şöyle oldu "Yabancı bankaların gelmesi Türk bankaları açısından bir dezavantaj yaratmaz. Teknoloji, ürün çeşidi, insan kaynağı açısından gelişmiş ülke bankalarının seviyesindeyiz. Ancak işin ekonomisi yanlış. '1.5 - 2 milyar dolar alalım, hepsini satalım', bu mudur doğru olan Yabancıları sınırlamayalım ama yerli bankaları da güçlendirelim. Sektörde yerli bankaların da olması lazım. Mevcut ulusal bankaların gelişmesinin önünü kapatmayalım. 
Böyle yapan, Arjantin, Brezilya gibi ülkelerde yaşanan ekonomik krizleri unutmamalıyız." 


'Kaynak aktaramazsak tefeciliğe geri döneriz' Bankacılıkta yabancı girişlerinin sağlıklı bir çizgide olması gerektiğini vurgulayan Ateş, önemli bir tehlikeye de dikkat çekti. 
Nakit kullanımından bankacılık sistemini kullanma alışkanlığına geçmeye çalışan KOBİ'lerin finansman ihtiyaçlarının karşılanmaması halinde sistemin tefeciliğe döneceğini söyledi. Bankacılık yasasında getirilen bazı düzenlemeler ile kamu bankaları ve özel finans kurumlarına, özel sektör bankalarından daha fazla avantajlar sağlandığını belirten Ateş, bunların kasti yapılmadığını ancak sonuç olarak olumsuz gelişmelere yol açacağını söyledi. 
Ateş, düzenleyici ve denetleyici otoritelerin ulusal bankaları kontrol ederken, kalkınmalarını sağlayacak düzenlemeleri de yapmalarının yararlı olacağını kaydetti. 

'Bölge için geliyorlar' 
Yabancı bankaların ortaklık görüşmelerinde bulunduğu Denizbank'ın Genel Müdürü Hakan Ateş, yabancıların ortaklık görüşmelerinde Türkiye'yi sadece kendi yerel pazarı olarak değerlendirmediğini, Türk bankalarının bölgesindeki güçlerinden de yararlanmak istediğini söyledi. 
Ateş, "Rusya, Orta Doğu ve Türk Cumhuriyetleri'ndeki etkinliğimiz dikkatlerini çekiyor" dedi. 


</TEXT>
</DOC>
