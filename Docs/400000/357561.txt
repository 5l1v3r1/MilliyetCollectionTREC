<DOC>
<DOCNO> 357561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo03.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Flavio gitti, geldi 
</HEADLINE>
<TEXT>


Conceiçao'nun, Hollanda kampına katılması beklenirken Panathinaikos'la ön protokol imzalaması ortalığı karıştırdı. Gerets yöneticilerle acil toplantı yaptı, zirveden Brezilyalı futbolcunun bırakılmaması kararı çıktı 

HALİL ÖZER 


Galatasaray'da Flavio Conceiçao'nun dün Yunanistan'ın Panathinaikos takımıyla ön protokol imzalaması ortalığı karıştırdı. 
Brezilya'da bulunan ve bugün Hollanda'daki kampa katılması beklenen Conceiçao bir aydır görüştüğü Panathinaikos'a "evet" dedi, ardından imzaladığı protokolü faksla Yunanistan'a gönderdi. 
Conceiçao'nun transferi konusundaki bu gelişme Galatasaray'a Hollanda'ya indiği sıralarda ulaştı. Sambacının kampa katılmasını beklerken gelen haber nedeniyle Teknik Direktör Gerets şok oldu. Gece takımın kaldığı otelde teknik heyet ve yöneticiler acil bir toplantı düzenledi. Zirvede yönetim bu futbolcunun çok yüksek para aldığını ve Yunanistan'a gitmesinin daha iyi olacağını bildirdi. Ancak Belçikalı hoca, "Hayır. Ben gitmesini istemiyorum. Onun yerine aynı kalitede bir oyuncu bulamayız. Tam benim sistemime uyan bir oyuncu. Hem böyle bir yıldızı almak için daha çok para harcamanız gerekir. Ben kalmasını istiyorum" dedi. 
Bu gelişme üzerine yönetim geri adım attı ve Gerets'in isteğini kabul etti. Ardından telefonla temas kurulan Conceiçao'dan kampa katılması istendi. Galatasaray ile iki yıllık sözleşmesi olduğu için Brezilyalı oyuncunun Yunan takımı ile yaptığı protokolün geçersiz olduğu bildirildi. 

Sadece Aslan için 

Galatasaray'da yuvaya yeniden dönen Erdal Keser ve Stumpf yeni şampiyonluklar peşinde... 
Yıllar önce Feldkamp ve Hollmann döneminde birlikte top oynayan Erdal ve Stumpf, "Bu takım aklımızdan hiç çıkmamıştı. Gönlümüz hep bu renklerle zaten birdi" dediler. Erdal Keser, teklif geldiği zaman hiç düşünmeden hemen kabul ettiğini belirterek, "Almanya'da kurulu bir düzenim vardı. Bunu bozmam çok zordu. Ancak işin içinde Galatasaray olunca hiç tereddüt etmedim ve anında karar verdim. Bunu başka hiçbir şey için yapmam. Gerets, çok akıllı ve enerjik bir insan. Onunla çalışmak bir keyif. Stumpf ile zaten hiç kopmamıştık" yorumunu yaptı. 
Stumpf ise Galatasaray'ın gönlünde her zaman farklı bir yeri olduğunu belirtirken, "Burası benim ikinci vatanım. Hayatımın en güzel günlerini burada geçirdim. Gerets çok farklı bir insandır. Galatasaray'ın, UEFA Kupası'nı aldığı geceyi izlerken inanılmaz bir heyecan yaşadım. Ve şimdi buradayım ve çok mutluyum" diye konuştu. 

Hollanda'ya uçtular 

Yeni sezon hazırlıklarının ilk etabını Florya Tesisleri'nde gerçekleştiren Galatasaray ikinci etap çalışmaları için dün Hollanda'ya gitti. 
Ergun Gürsoy'un kafile başkanı olarak yer aldığı kafilede yabancılardan Brezilyalı Conceiçao, Mondragon ve Kamerunlu Song yer almadı. Kolombiyalı Milli Takım kampında olan Mondragon'un Hollanda kampına yetişemeyeceği açıklandı. Almanya'da bıçak altına yatan Ayhan da takımla birlikte Hollanda'ya gidemedi. 

Gürsoy Acelemiz yok 

Galatasaray İkinci Başkanı Ergun Gürsoy, daha iyi ve daha ucuz futbolcu alabilmek için sabretmek zorunda olduklarını açıkladı. Gürsoy, "Galatasaray'ın ihtiyaç duyduğu 1 ya da 2 futbolcu var. Bunu en iyi şekilde değerlendireceğiz. Acele etmemize gerek yok. Geçen sezon da transferi geç yapmıştık. Bunun için önümüzde h l uzun bir süre var" diye konuştu. 

Insua'nın işi bitti 

MEHMET ÇİFTÇİ 

Sarı - Kırmızılı takımın fiyatını yüksek bulduğu için transferini askıya aldığı İnsua, Arjantin Ligi'nden Boca Juniors ile 2 yıllık sözleşme imzaladı. 
Arjantin kaynaklı habere göre, Sarı - Kırmızılı kulüp, bonservisine 6 milyon Euro istenen yıldız futbolcu için 3.5 milyon Euro'yu gözden çıkarmış ve pazarlıkları bitirmemişti. Cim - Bom'un, İnsua'ya yıllık olarak da 700 bin Euro vermeyi planladığı belirtildi. Ancak İnsua'nın, Boca Juniors'a 2 milyon dolar ve yıllık 300 bin dolara "Evet" dediği öğrenildi. Arjantin basını, İnsua'nın, Galatasaray'a ücret konusunda sabıkalı olması nedeniyle gitmekten vazgeçtiğini de ileri sürdü. 


</TEXT>
</DOC>
