<DOC>
<DOCNO> 376626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/bila.html </URL>
<DATE> 2005/09/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Hükümetin Kürtçe yayına yaklaşımı 
</HEADLINE>
<TEXT>


Başbakan Erdoğan'ın "Kürt sorunu" söylemi ve Diyarbakır ziyareti beklenti ve soru işaretlerine yol açtı. 
Başbakan'ın bu yaklaşımını destekleyen DEHAP ve DTH sözcüleri Leyla Zana ve arkadaşları "yeni adımlar" beklerken, PKK KONGRA-GEL de "bir aylık eylemsizlik" kararıyla, sürece "muhatap" konum almaya çalıştı. 
Erdoğan'ın Diyarbakır gezisi sonrasında toplanan Milli Güvenlik Kurulu'nun yayımladığı bildiriyle altı çizilen anayasal çerçeve, beklentiye giren kesimlerin tepkisine neden olurken, eylemlerin artması, Gemlik mitingi girişimi, batıda linç girişimleri, Güneydoğu'da asker ve polise saldırı, yürüyüş ve gösteriler gerginliği artırdı. Bir Türk-Kürt çatışması tehlikesi belirdi. Liderler sağduyu çağrıları yapmaya başladılar. 

Beklenti nedir 
"Kürt sorunu ve demokratik çözüm" söylemini kullanan PKK ile siyasi alandaki yandaş partiler ve kesimlerin, bu söylemden kasıtları, Türkiye'nin yeni bir anayasa yapması, yeniden kurulması ve yeni yapıda Kürtlerin "iki kurucu ulustan biri olarak" yer alması. 
Bu Abdullah Öcalan'ın İmralı'da çizdiği bir politikadır. Savunmalarının esasını da bu oluşturur. 
İmralı'da geliştirdiği tezlerinin özü budur. 
Bu nedenle de PKK ve o çizgideki parti ve yandaşlarının Türkiye'deki çabalarının ulaşmak istedikleri asıl hedef bu olacaktır. Atılmasını istedikleri adımların da bu hedefe uygun olmasını istemektedirler. 

Erdoğan ne yapacak 
Ancak Başbakan Erdoğan'ın ve hükümetin, "Kürt sorunu ve daha fazla demokrasi" derken, bu beklentiyi karşılayacak bir yaklaşım içinde oldukları ve olacakları elbette söylenemez. 
O halde Başbakan Erdoğan'ın bu konuda atacağı adım nedir 
Anayasa'nın 3. maddesinde "ülkesi ve milletiyle bölünmez bütünlük" ilkesini "her sorun çözülecekse bu çerçevede çözülecektir" vurgusuyla çizilen sınır içinde Başbakan Erdoğan ne yapabilir 
Başbakan'ın çevresi ve hükümet kulislerine göre hükümetin atmayı düşündüğü adım, Kürtçe televizyon yayınını genişletmek. Özel televizyonlara yayın olanağı yaratmak. Tabi, yine yasa çerçevesinde ve RTÜK'ün denetimi altında. Başbakan Erdoğan'ın ve hükümetin siyasi kararı bu yönde. 
RTÜK, Kürtçe yayın yapmak isteyen televizyonların başvurularını inceliyor. 
Başbakan'ın yaklaşımı içinde atabileceği bir diğer adımın ise seçim yasasını değiştirmek yoluyla seçim barajını 100 milletvekili için düşürmek. 450 milletvekilinin yine yüzde 10 barajına göre seçilmesi, 100 milletvekili için ise baraj uygulanmaması. Böylece, DEHAP'ın ve diğer küçük partilerin TBMM'de temsiline olanak verilmesi. Bu konu henüz beyin jimnastiği aşamasında. 

Kürtçe yayının gerekçesi 
Başbakan Erdoğan ve hükümetin Kürtçe televizyon yayınını özel sektörde de yaşama geçirme düşüncesinin gerekçesini Güneydoğu'daki fiili durum oluşturuyor. Kürtçe yayının tümüyle serbest bırakılması halinde, yurtdışından yayın yapan PKK yandaşı televizyonların propaganda olanaklarının azalacağı düşünülüyor. Türkçe bilmeyen bölge halkının PKK'nın Kürtçe yayınlarını izlediği ve tek yönlü bilgilendirildiği vurgulanıyor. Hükümet, bir yandan Danimarka nezdindeki girişimleriyle buradan yayın yapan Roj TV'nin yasaklanmasını sağlamaya çalışırken, bir yandan da, Kürtçe televizyon yayınını süre ve kapsam olarak genişleterek, adım atmayı planlıyor. Hedef kitle ise öncelikle Türkçe bilmeyen anneler. 



</TEXT>
</DOC>
