<DOC>
<DOCNO> 398129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yasam/ayas.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
10. yıl balosunda 3.5 trilyon toplandı... 
</HEADLINE>
<TEXT>


Türk Eğitim Gönüllüleri Vakfı, 10. yılını kutladığı baloda da çocukların geleceği için çalışarak 820 bin YTL topladı. Suna-İnan Kıraç çifti de 2 milyon dolar bağışladı 

BURCUM DEVREZ İstanbul 

Eğitim alanında yaygın faaliyet gösteren sivil toplum kuruluşlarından Türk Eğitim Gönüllüleri Vakfı TEGV , 10. yılını da geride bıraktı. TEGV kurucusu Suna Kıraç ve eşi İnan Kıraç, 10. yıl anısına başlatılan yeni kampanyaya 2 milyon dolar 2.7 milyon YTL bağış yaptı. Kampanya nedeniyle düzenlenen gecede de 820 bin YTL bağışlanınca toplam 3.5 milyon YTL toplandı. 

'Hedef 2 milyon çocuk' 
Conrad Otel'de önceki gece düzenlenen '10. Yıl Balosu'na 600'e yakın davetli katıldı. Suna ve İnan Kıraç, yaptıkları büyük bağışla Eğitim Gönüllüleri'nin İstanbul Fındıkzade Eğitim Parkı'nda yapacağı tüm harcamaları üstlendiler. 
Rahatsızlığı nedeniyle geceye katılamayan Suna Kıraç'ın mesajını, İnan Kıraç okumak için cebinden çıkardı. Ancak Kıraç çok duygulanınca, bu görevi Ender Mermerci yerine getirdi. 
Kurulduğundan bu yana 600 bin çocuğa eğitim desteği verdiklerini belirten TEGV Yönetim Kurulu Başkanı Prof. Dr. Süha Sevük, bu desteği gelecek 10 yılda 2 milyon kişiye sağlayacaklarını söyledi. 

'Sorun öyle büyük ki...' 
Kanal D İcra Kurulu Başkanı ve TEGV Yönetim Kurulu Üyesi Arzuhan Doğan Yalçındağ da, konuşmasında, "Halkımız çok büyük destek veriyor. TEGV, halkın güvenini kazanan bir sivil toplum örgütü. Ama eğitim o kadar büyük bir sorunumuz ve o kadar geniş bir genç nüfusa sahibiz ki, zannettiğimiz kadar büyük kaynaklar toplanamıyor. Eğitime ne kadar kaynak toplasak, ne kadar yatırım yapsak yeterli değil diye düşünüyorum" dedi. 




</TEXT>
</DOC>
