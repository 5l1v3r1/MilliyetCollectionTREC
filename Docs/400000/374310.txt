<DOC>
<DOCNO> 374310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun02.html </URL>
<DATE> 2005/08/31/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Irak'ta bir gazeteci daha öldürüldü... 
</HEADLINE>
<TEXT>

     Sınır Tanımayan Gazeteciler örgütü, Irak’ta hafta sonunda bir Irak televizyonu muhabirinin öldürülmesiyle ABD’nin 2003’te Irak’ta savaşı başlatmasından bu yana öldürülen gazeteci sayısının 67’ye yükseldiğini bildirdi. 
     Sınır Tanımayan Gazeteciler örgütü tarafından yapılan açıklamada, Irak televizyonu için çalışan serbest gazeteci Rafet Mahmud el Rubai’nin, cumartesi günü Saddam Hüseyin yanlısı bir gösteriyi izlerken kimlikleri belirlenemeyen silahlı kişilerce vurularak öldürüldüğü kaydedildi. 
     Açıklamada, Rubai’in, Irak’ta Mart 2003’te savaşın başlatılmasından bu yana öldürülen 67’nci gazeteci ve medya çalışanı olduğu belirtilerek, Irak’ta savaşın başlangıcından bu yana, 20 yıl süren öldürülen Vietnam Savaşı’ndan daha fazla gazeteci öldürüldüğü vurgulandı. 
     Irak’ta 2 gazetecinin de hala kayıp olduğu kaydedilen açıklamada, 1955’ten 1975’e kadar süren Vietnam Savaşı’nda öldürülen gazeteci 
     sayısının 63 olduğu anımsatıldı. 
     Uluslararası Gazeteciler Federasyonu FIJ da BM Genel Sekreteri Kofi Annan’a, mektup göndererek, Irak’ta gazetecilerin öldürülmesiyle ilgili soruşturma açılması çağrısında bulunmuştu. 
     FIJ, pazar günü öldürülen Reuters televizyonu ses teknisyeni Valid Halid’in, Irak’ın işgalinden bu yana Amerikan askerleri tarafından öldürülen 18’inci gazeteci olduğunu kaydetmişti. 
     
</TEXT>
</DOC>
