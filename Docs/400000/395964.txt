<DOC>
<DOCNO> 395964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/spo04.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana ilk 11 için futbolcu lazım' 
</HEADLINE>
<TEXT>



Trabzonspor Teknik Direktörü Vahid Halilhodziç, dün bir basın toplantısı düzenledi. Ara transferde alınacak isimlerin kiralık olmasının daha iyi olacağını vurgulayan Boşnak teknik adam, "Devre arası yapılacak transferler yamadır. İyi oyuncu zaten bir yerde oynuyordur. Mesela Fransa'da, Lyon'da oynayan bir futbolcuyla temas kurdum. Hem de sürekli ilk 11'de oynamıyordu. Onun bile fiyatı 8-10 milyon euro arası" dedi. Bordo - mavililerin teknik patronu, alınacak oyuncuları mutlaka görmesi gerektiğini belirterek, şöyle devam etti "Yönetim kendisi oyuncu getirirse o zaman sorumluluğunu da yüklenmeleri gerekir. Bu nedenle yönetimden ekip oluşturulmasını ve dünyanın her kıtasında oyuncu izlenmesini istedim." 

Takas düşüncesi 

Erdinç ve İbrahim Ege'yi ara transferde takasta kullanmayı planlayan Trabzonspor, Çaykur Rizespor'un orta saha oyuncusu Douglas dos Santos ve Altay'dan Tuna'yı listesine aldı. Defanstaki sorunları da transferle aşmayı planlayan bordo - mavililerin, Yunanistan'ın PAOK takımında görev yapan Fatih Akyel ile Beşiktaş'ta kadro dışı bulunan Emre Aşık'ı gündeme aldığı öğrenildi. 

Gözleri Tahkim'de 

Bordo-mavililer, transfer politikasını, Tahkim Kurulu'nun Gökdeniz hakkında vereceği karara göre belirleyecek. Teknik Direktör Halilhodziç, "Eğer cezası düşer ve ikinci devre bizimle olacağı kesinleşirse transferi ona göre şekillendirelim. Gökdeniz oynayacaksa hücuma dönük orta saha oyuncusu arama fikrinden vazgeçmemiz gerekir" dediği öğrenildi. 

Aktuğ'dan 'sus' emri 

Trabzonspor Başkanı Atay Aktuğ, yöneticilerin transferle ilgili konuşmalarını yasakladı. Aktuğ'un, ekibine, "Sezon başında transferlerin basına yansımasının sıkıntısını çok çektik. Ama h l düzelmedi. Bundan sonra hiç kimsenin transferle ilgili açıklama yapmasını istemiyorum" dediği, "Bu konularda h l profesyonel olamadık" diye sitem ettiği ifade edildi. 




</TEXT>
</DOC>
