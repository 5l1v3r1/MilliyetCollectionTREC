<DOC>
<DOCNO> 370151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/aspo.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşimiz çok zor' 
</HEADLINE>
<TEXT>


Fatih Terim, Bulgaristan maçı kampında yaptığı basın toplantısında Dünya Kupası elemelerindeki hedeflerinin ikincilik ve play-off olduğunu söyledi. Milli çalıştırıcı, taraftarları da sağduyulu olmaya çağırdı 

BİLAL MEŞE 


Milli Takımlar Teknik Direktörü Fatih Terim, Dünya Kupası Grup Elemeleri'nde kalan üç maçı final havasında oynayacaklarını belirtti, "Play -Off'a kalıp, buradan finallere gitmek en büyük hedefimiz" dedi. 
Bulgaristan maçı öncesinde Polat Otel'deki basın toplantısına "Yeni teknik adam olmuş gibi heyecanlıyım" diyerek başlayan tecrübeli hoca, "Gruptan bir takım çıkmış. En iyi ikinci olma ihtimalimiz de yok. Geriye tek hedef kalıyor Play-Off oynamak için yakalanması gereken ikincilik. Bunu da başaracak gücümüz var" ifadesini kullandı. 

"Engel yok" 
Play - Off yolunda birçok engelin olduğunu vurgulayan Terim, "Zorluk derecesi yüksek maçlar oynayacağız. Öncelikle Danimarka'yı burada yenmek zorundayız. Son üç maçın ikisinin deplasmanda ve güçlü takımlarla olması işimizin kolay olmadığının en büyük göstergesidir" diye konuştu. 
Terim, Danimarka maçında taraftarlara büyük görev düştüğünü de hatırlatarak, "Taraftarlar artık bizim 12. oyuncumuz gibi değil, resmen içimizden birileridir" dedi. Yunanistan maçındaki olayların bardağı doldurduğuna dikkat çeken Terim, "Danimarka maçında sahaya bir pet şişe atılır veya milli marşlarını ıslıklama olursa, Play-Off maçını dışarda oynarız" hatırlatmasını yaptı. 

"Kale Rüştü'nün" 
Fenerbahçe'de yedek kalmasına karşın Rüştü'yü Danimarka karşısında ilk on birde oynatacağını vurgulayan Terim Hakan Şükür ve Fatih Tekke konusunda yöneltilen soruları ise, "Fatih yetenekli bir oyuncu. Hakan Şükür de milli takıma lazım. İkisi bir arada oynarlar, tek tek oynarlar ve görev verilmediğinde otururlar. Burası milli takım. Kimse bu görevden kaçmaz. Bugün üç gol atan Halil var. Serhat'ı da bazen sağ tarafta santrfor olarak düşünebiliriz. Hakan ile Fatih çok iyi anlaşıyorlar. Bülent Korkmaz'ın da Türk futboluna çok emeği geçti. Galatasaray'a önemli hizmetler yapmış bir arkadaşımız ve onu onore etmek için 5-10 dakika oynatacağım" diye yanıtladı. 

Sakat çok 
Terim, sezon başı hazırlıkları nedeniyle kadroya çağrılan oyuncular arasında sakatlık sayısının çokluğunun kendileri için sürpriz olduğunu söyledi. Terim, "Sayı bir hayli yüksek. Necati, Yıldıray, İbrahim Akın, Tuncay ve Ömer tamamıyla oynamayacak durumdalar. Bu oyuncular için Danimarka maçı bile zor gözüküyor. Tümer ve Ergün'ün fiziksel eksiklikleri var. Sağ ayak bileğine darbe alan Emre, dizinin arkasında sorunu olan Tolga, kasığında hafif zorlama bulunan Serhat'ın sakatlıkları çok önemli gözükmüyor" dedi. 

Bir merhaba bir elveda 

Hakan Şükür, yeniden seçilmenin, Bülent de Bulgaristan karşılaşmasıyla veda edecek olmanın heyecanı içinde 

A Milli Takım, yarın Sofya'da Bulgaristan ile yapacağı özel maçın hazırlıklarına başlarken, Hakan Şükür ile Bülent Korkmaz farklı iki heyecanı bir arada yaşıyor. Hakan, "Yeniden döndüğüm için genç bir futbolcu gibi heyecanlıyım. Bir süre ayrı kaldım, kısmet böyleymiş. Şimdi çok mutluyum" dedi. Yaklaşık on gündür gribal enfeksiyonla uğraştığını, ancak şu anda oynayacak durumda olduğunu kaydeden Hakan, Bülent Korkmaz'ın Bulgaristan maçında milli formaya veda edeceğinin hatırlatılması üzerine de, "Bizler de ondan sonra buna en yakın isimleriz. Umarım biz de onun gibi veda ederiz" diye konuştu. 
Son kez kadroya çağrılan emektar Bülent, "Herkese çok teşekkür ediyorum. Her şeyin başlangıcı olduğu gibi bir de bitişi var. Veda maçı için çok mutlu ve heyecanlıyım" ifadelerini kullandı. Günün tek çalışmasını Olimpiyat Stadı'nda yapan Ay - Yıldızlılar bugün Sofya'ya geçecek. Fatih Terim ilk idmanını sürpriz şekilde basına kapatırken, çalışmaya gribal enfeksiyon geçiren Fatih Tekke katılmadı. 

Kritik toplantı 

Futbol Federasyonu Yönetim Kurulu "bahis dosyasını" karara bağlamak için yarın Sofya'da toplanacak. A.Sebatspor-Kayserispor maçındaki şike ve bahis iddiaları ile ilgili yaklaşık iki aydır devam eden soruşturmasını tamamlayan Şike Tahkik Kurulu'nun raporunu değerlendirecek olan yönetim son kararını yarın verecek. Raporda söz konusu maç üzerine bahis oynadıkları yolunda görüş bildirilen Ogün, Hamza, Bayram, Alişen, Serdal ve Orhan Abay ile birlikte Kayserispor kalecisi Metin Aktaş'a verilmesi olası cezaları belirleyecek yönetim, Gökdeniz'in eşi Serra Karadeniz'in yüklü miktarda bahis oynadığı yolundaki kanaati de değerlendirecek. 

STOICHKOV'UN YORUMU 
'Sert ve hızlı' 

Bulgaristan Milli Takımı Teknik Direktörü Hristo Stoichkov, yarın Türkiye ile oynayacakları maçın kendileri için iyi bir deneme olacağını söyledi. 
Stoichkov, maçla ilgili düzenlediği basın toplantısında, Türkiye'nin sert, hızlı ve başarılı bir takım olduğunu vurguluyarak, bu karşılaşmanın kendileri için İsveç ve İzlanda maçlarından önce iyi bir hazırlık olacağını söyledi. Stoichkov "Türkiye maçına tam konsantrasyonla, aktif bir takım olarak çıkmak istiyoruz. Umarım hiçbir sorun yaşanmaz. Galip gelirsek bu bizim için büyük bir mutluluk kaynağı olacak" yorumunu yaptı. 


</TEXT>
</DOC>
