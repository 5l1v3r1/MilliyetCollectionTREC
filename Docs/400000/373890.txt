<DOC>
<DOCNO> 373890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur22.html </URL>
<DATE> 2005/08/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Antalya tam güneş tutulmasına hazırlanıyor 
</HEADLINE>
<TEXT>

     TÜBİTAK Ulusal Gözlemevi’nden Dr. 
     Tuncay Özışık, 29 Mart 2006’da gerçekleştirecek tam güneş tutulmasında Antalya’ya 1 milyon turistin gelmesinin beklendiğini söyledi. 
     Tam güneş tutulmasının 29 Mart 2006’da Brezilya’dan Moğolistan’a kadar uzanan bir çizgide izlenebileceğine dikkati çeken Tuncay Özışık, "Türkiye’de ise Antalya’dan Ordu’ya kadar 160 kilometre genişliğinde bir bölgede yaklaşık 4 dakika boyunca izlenecek. Dünyada tam güneş tutulmasının izleneceği en iyi ülke Türkiye, Türkiye’de ise Antalya olacak" dedi. 
     
     "1 MİLYON TURİST BEKLENİYOR" 
     Türkiye’de, özellikle Side ve Manavgat’ta tam güneş tutulmasının çok iyi şekilde izlenebileceğine işaret eden Özışık, Antalya bölgesine tam güneş tutulmasını izlemek için dünyanın çeşitli ülkelerinden yaklaşık 1 milyon turistin ve çok sayıda yerli turistin gelmesinin beklendiğini kaydetti. Özışık, tam güneş tutulması için rezervasyonların iki yıl öncesinden başladığına da dikkati çekerek, bu dönemde otellerde yer bulmanın imkansız olabileceğini belirtti. 
     
     "TURİZM SEKTÖRÜ HAZIR OLMALI" 
     11 Ağustos 1999 yılında Antalya’da da izlenen tam güneş 
     tutulmasını izlemeye gelenlerin o dönemde yiyecek, içecek ve kalacak yer sıkıntısı yaşadığına dikkati çeken Özışık, gelecek yıl aynı sıkıntıların yaşanması için önlemler alınması gerektiğini ifade etti. Özışık, güneş tutulmasına hazırlıklı olunması, otellerin yatak kapasitelerinin artırılması, her türlü konaklama tesisinin açık olması, lokantalar, havaalanı, gümrük ve güvenlik için gerekli önlemlerin alınması, özellikle Side ve Manavgat yöresinde gerektiğinde çadır kentlerin oluşturulması yönünde önlemler alınmasının yararlı olacağını söyledi. Tam güneş tutulmasını halkın da rahatlıkla izleyebilmesi için stadyumlarda, parklarda, sahillerde halka açık gözlem istasyonları kurulması gerektiğine işaret eden Özışık, şunları söyledi "Ulusal gözlemevi olarak Akdeniz Üniversitesi yerleşkesi ve Manavgat’ta teleskoplar kurulacak ve bilimsel gözlem yapılacak. Halkın da tam güneş tutulmasını izleyebilmesi için stadyumlarda, parklarda, sahillerde gözlem istasyonları kurulması gerekir. Gözlem istasyonların olduğu yerlere seyyar tuvaletler ve büfeler konulmalı." Özışık, 2006 yılından sonraki Türkiye’den de izlenebilecek güneş tutulmalarının sırasıyla 30 Nisan 2060 ve 3 Eylül 2081 yıllarında olacağını vurguladı. Özışık, gelecek yıl 29 Mart’taki tam güneş tutulmasının saat 13.54’te Antalya’da 3 dakika 25 saniye, Manavgat’ta ise 3 dakika 41 saniye boyunca izlenecebileceğini, bu süre zarfında havanın kararacağını ve sıcaklığın 8-10 derece düşeceğini sözlerine ekledi. 
     
</TEXT>
</DOC>
