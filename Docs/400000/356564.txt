<DOC>
<DOCNO> 356564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun41.html </URL>
<DATE> 2005/06/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Almanya Türkiye çifte vatandaş listesini verecek yoksa... 
</HEADLINE>
<TEXT>

     Almanya'nın Bavyera Eyaleti İçişleri Bakanı Günther Beckstein, Türk hükümetinin, 1 Ocak 2000 tarihinden sonra yeniden Türk vatandaşlığına geçerek, yeni yasa gereği Alman vatandaşlığını doğrudan kaybeden Türklerin isimlerini içeren listeyi Almanya'ya vermemesi durumunda ikili ilişkilerin büyük ölçüde zarar göreceğini belirtti. 
     Beckstein, yazılı açıklamasında, ''Türkiye'nin gelecek haftalarda çifte vatandaşların listesini vereceğine eminim. Aksi takdirde Almanya ve Türkiye arasındaki ilişkiler bundan büyük ölçüde zarar görür. Federal İçişleri Bakanı Otto Schily de Stuttgart kentinde düzenlediği basın toplantısında bunu dile getirmişti'' dedi. 
     Bavyera eyaletinde yaşayan Türklere, 30 Haziran'a kadar vatandaşlık durumlarını bildirmeleri için gönderdikleri 43 bin 200 mektuptan bugüne kadar 10 bin 200'üne cevap geldiğini belirten Beckstein, mektuplara bu kadar fazla cevabın geldiğine memnun olduğunu, ancak birçok kişiye de cevap göndermemelerinin önerildiğini, bunu anlayışla karşılamadığını ifade etti. 
     Cevap göndermeyen Türklerin gelecekte yasalarla başlarının derde girebileceğine işaret eden Beckstein, ''Bugüne kadar Türk hükümetinin listeler konusunda kendilerine yardımcı olmamasını da anlayamadığını'' ifade etti. 
     Eyaletteki Türk konsolosluklarından da sorunun çözümü konusunda katkı sağlamalarını isteyen Beckstein, Münih Başkonsolosluğu'ndan kendisine iletilen bir mektupta, Türkiye'nin geleneksel devlet yapısında yabancı makamları aldatmak gibi bir geleneğin bulunmadığı şeklindeki yazıyı memnuniyetle karşıladığını belirtti. 
     Beckstein, Münih ve Nürnberg kentlerindeki Türk başkonsoloslarına gönderdiği mektuplarda, bazı konsolosluk görevlileri hakkında, Türklere mektupları doldurmamalarını önerdikleri şeklinde Yabancılar Dairesi tarafından bazı eleştirilerin yöneltildiğini bildirdiğini açıkladı. 
     Beckstein, söz konusu konsolosluk görevlilerinin, Türkleri, yeniden Türk vatandaşlığına geçmelerinin doğurabileceği olumsuz sonuçlar konusunda da bilgilendirmedikleri, hatta bazı durumlarda Türk vatandaşlığına geçmeleri konusunda yardımcı oldukları yönünde eleştirilerin bulunduğunu kaydetti. 
     
</TEXT>
</DOC>
