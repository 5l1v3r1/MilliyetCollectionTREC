<DOC>
<DOCNO> 364907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy01.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP hesabını biliyor 
</HEADLINE>
<TEXT>


Bankadaki 8.7 milyon YTL'sini 29 milyon YTL'ye çıkaran AKP, teşkilata 3 ayda 11 milyon YTL gönderdi. Partinin bankadaki parası tahvil, repo ve faizde tutuluyor 

Abdullah Karakuş 


AKP, 2005'te gelir getirmesi için bankaya yatırdığı paranın miktarını artırdı. Bankadaki miktarı 8 milyon 783 bin 547 YTL'den 29 milyon 166 bin 099 YTL'ye çıkaran parti, tanıtımla araştırma - geliştirme çalışmalarına yaklaşık 1.2 milyon YTL aktarırken, teşkilata 2005'in ilk 3 ayında 11 milyon YTL gönderdi. Partinin bankadaki parası tahvil, repo ve faizde değerlendiriliyor. 
AKP yönetimi, 2005'in ilk 3 aylık gelir - gider cetvelini internetteki resmi sitesinde yayımladı. AKP'nin ilk 3 aylık geliri 33 milyon 921 bin 428 YTL, gideri de 15 milyon 816 bin 513 YTL oldu. İlk 3 aylık gelirde en büyük oranı 31 milyon 765 bin 048 YTL ile yüzde 93.6 devlet tarafından yapılan yardımlar oluşturdu. Parti mal varlığı gelirleri de 1 milyon 271 bin 290 YTL yüzde 3.7 olarak ifade edildi. Partinin gelir - gider cetvelinde satış gelirleri de 885 bin 089 YTL olarak yüzde 2.6 gösterildi. 

Paralar kasa ve bankada 
AKP, gelir olarak gösterilen miktarın 29 milyon 166 bin 099 YTL'sini bankada, 2 bin 674 YTL'sini de kasada tuttuğunu açıkladı. Cetvelde Vakıfbank'taki hesaba geçen yıl 8 milyon 783 bin 547 YTL, 2003'te de 3 milyon 464 bin 590 YTL yatırıldığı gösterilirken, AKP'nin yıldan yıla bankaya yatırdığı para miktarını artırdığı ortaya çıktı. Cetvele göre satıcılara da 77 bin 667 YTL borçlu olduğu görülen AKP'nin bankadaki parasının tahvil, repo ve faizde değerlendirildiği kaydedildi. 

Tanıtıma 1 milyon, AR-GE'ye 200 bin YTL 

Cetvele göre, AKP'nin 2005'in ilk 3 aylık giderleri şöyle 
Teşkilata yapılan yardımlar 11 milyon 348 bin 394 YTL yüzde 71.8 Basın-yayın ve tanıtım giderleri 1 milyon 72 bin 645 YTL yüzde 6.8 Sair giderler 669 bin 725 YTL yüzde 4.2 Sair giderler kaleminde özel maliyetler 242 bin 121 YTL, araştırma ve geliştirme giderleri de 202 bin 591 YTL, yemekhane giderleri de 117 bin 428 YTL ile önemli bir yer tuttu. Personel giderleri 619 bin 281 YTL.Kira giderleri 406 bin 416 YTL.Malzeme 511 bin 378 YTL.Vergi, noter, sigorta ve mahkeme harcaması 464 bin 481 YTL.Haberleşme giderleri 266 bin 767 YTL.Isıtma, aydınlatma ve temizlik giderleri 29 bin 110 YTL. 
AKP, 2004 gelirler toplamını 61 milyon 925 bin 706 YTL, giderler toplamını da 54 milyon 851 bin 139 YTL olarak açıkladı. 


</TEXT>
</DOC>
