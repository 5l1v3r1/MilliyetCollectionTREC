<DOC>
<DOCNO> 363755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/ekonomi/eko02.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo, teknoloji savaşına Telefunken'le giriyor 
</HEADLINE>
<TEXT>


Elektronikte 'teknoloji' rekabeti kızışıyor. Beko'nun Grundig'i iç piyasaya sunmasının ardından Profilo Telra da bu yarışta Telefunken'i öne çıkarmaya hazırlanıyor 

EKONOMİ SERVİSİ 

Elektronik sektöründe son yıllarda katlanan üretim ve ihracata paralel yaşanan k rlı dönemler rekabetin artmasıyla yerini daha düşük marjlara ve hatta zararına çalışmaya bıraktı. Şirketler, k rlı günlere dönebilmek için teknolojiyi ön plana çıkarmaya başladılar. Bir yandan tüplü televizyondan LCD ve plazmaya geçilirken diğer yandan her biri diğerinden farklı özellikler taşıyan ürünlerle her gelir ve ilgi düzeyinden tüketiciye hitap etme yarışı yaşanıyor. 
Son olarak Beko Elektronik'in 2004'te bünyesine kattığı Grundig ürünlerini iç piyasada, diğer ürünlerinden yüzde 10 daha yüksek fiyatla satacağını açıklamasından sonra, Profilo Telra da teknoloji yarışında Telefunken markalı ürünlerini öne çıkarmaya hazırlanıyor. 
Profilo Şirketler Grubu CEO'su Göksen Körezlioğlu, Telefunken'in Türkiye'de pazar payının yüzde 8 - 9 arasında olduğunu belirterek, "Telefunken'i ürün çeşidiyle öne çıkarmak için sırtını sıvazlayacağız. Ancak bu sefere mahsus bir atak olmayacak. Karlılığımızı artırmak için elimizden ne geliyorsa yapacağız" dedi. 
Körezlioğlu, Telefunken Plazma ve LCD televizyonların, ses ve görüntüde yüksek teknoloji ürünü olmasının yanı sıra bilgisayar ve dijital video bağlantılarının da bulunduğunu bildirdi. 

Halka açılacak 
Profilo Telra'yı halka açmayı planladıklarını açıklayan Körezlioğlu, şunları söyledi 
"Halka arz hep istediğimiz bir şeydi. Ancak bunun için doğru zamanı yakalamak lazım. Bu yıl içinde olmasa da 2006 başı gibi halka açılmayı planlıyoruz. Halka arzı istememizin en büyük nedeni şirketin gelişimini, yatırımlarını ve faaliyetlerini desteklemek. Halka arz gelirini yatırıma dönüştürüp büyümek istiyoruz." 


</TEXT>
</DOC>
