<DOC>
<DOCNO> 392834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo16.html </URL>
<DATE> 2005/11/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Carew, Norveç'te yılın futbolcusu seçildi... 
</HEADLINE>
<TEXT>

     Beşiktaş'ın eski golcü futbolcusu John Carew, Norveç'te yılın futbolcusu seçildi. 
     Futbol, hentbol ve buz hokeyinde yılın sporcularını belirleyen NISO tarafından açıklanan yılın futbolcusu ödüllerinde, Beşiktaş'tan Fransa'nın Olympique Lyon'a transfer olan John Carew, rakiplerini geride bırakarak ödülü kazandı. 
     NISO tarafından açıklanan yılın futbolcuları listesinde IK Start orta alan oyuncusu Kristofer Haestad ve Tugay Kerimoğlu'nun Blackburn Rovers'tan takım arkadaşı Morten Gamst Pedersen ile yarışan Carew, son zamanlarda gösterdiği performans nedeniyle bu ödüle layık görüldü. 
     Takımının Avrupa Şampiyonlar Ligi'nde yaptığı Olympiakos Piraeus maçında 2 gol atarak 4-1'lik galibiyeti getiren Carew, Dünya Kupası'na Avrupa'dan gidecek son 3 takımın belli olacağı play-off maçında Norveç Milli Takımı'nın da Çek Cumhuriyeti karşısında en büyük kozu olacak. 
     Play-off maçıyla ilgili basına açıklamalar yapan Carew, ilk maçta sahalarında alacakları 1-0'lık galibiyetin tur için büyük bir şans olacağını söyledi. 

     
</TEXT>
</DOC>
