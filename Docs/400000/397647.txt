<DOC>
<DOCNO> 397647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy03.html </URL>
<DATE> 2005/11/24/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kuzey Irak'ta Barzani ile gizli buluşma 
</HEADLINE>
<TEXT>

     MİT Müsteşarı'ndan Barzani'ye ziyaret MİT Müsteşarı Emre Taner'in Kuzey Irak'a gizli bir ziyaret yaparak Irak'taki Kürt bölgesinin başkanı ve Irak Kürdistan Demokrasi Partisi KDP lideri Mesut Mesut Barzani'yle görüşme yaptığı ortaya çıktı. 
     Buluşmayı önceki günkü sayısında duyuran The New Anatolian gazetesindeki habere göre, Taner, ekim sonunda Barzani'yi Kuzey Irak'ın Selahaddin şehrindeki karargahında ziyaret etti. Haberde Barzani'nin Washington ziyaretinin hemen öncesinde gerçekleşen buluşmanın, "Ankara ile Irak siyasetinde önemli rol oynayan Kürt liderliğinin anahtar unsuru Barzani yönetimi arasında yeni bir diyalog kurmayı amaçladığı" ileri sürüldü. 
     Görüşmenin ABD ve İngiliz yönetimlerinin Irak Kürt liderliği ile Ankara arasında yakın bağ kurulması yönünde baskı yaptığı bir dönemde gerçekleştiği iddiasına da yer veren haberde, her iki ülkenin Barzani'ye, Türkiye'yi Kerkük konusunda kızdıracak bir üsluptan kaçınması uyarısında bulunduğu belirtildi. Ankara'nın da, son dönemde Iraklı Kürt liderleri Irak siyasetinin bir parçası, Irak Kürdistan bölgesini de uluslararası hukukun meşru bir varlığı olarak görme eğilimi içinde bulunduğu ileri sürüldü. Türk ve Iraklı yetkililer görüşmenin gerçekleştiğini teyit ederken, içerik hakkında bilgi vermedi. 
     ANKARA Milliyet 


     
</TEXT>
</DOC>
