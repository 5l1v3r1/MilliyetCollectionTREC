<DOC>
<DOCNO> 388046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur10.html </URL>
<DATE> 2005/10/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bakırköy'de otomobil yolda çalışma yapan işçilere çarptı 2 ölü, 2 yaralı 
</HEADLINE>
<TEXT>

     Bakırköy’de bir otomobilin yolda çalışma yapan işçilere çarpması sonucu 2 kişi öldü, 2 kişi yaralandı. 
     E-5 Karayolu Çobançeşme mevkiindeki yol ortasında yer alan bariyerler arasında çalışma yapan işçiler, bir süre sonra çalışmayı tamamlayarak toparlanmaya başladı. 
     Bunun üzerine dubaları toplayan Sefer Koyuncuoğlu’na, Topkapı yönüne giden İlker Tutak’ın kullandığı 34 ZD 7476 plakalı otomobil çarptı. Bu araç, daha sonra da işçilerin kullandığı Adil Koyuncuoğlu yönetimindeki 34 ZG 9112 plakalı kamyonete arkadan vurdu. Çarpmanın etkisiyle kayan kamyonet, önünde bulunan 34 BFY 67 plakalı başka bir kamyona çarptı. Kontrolden çıkan otomobil ise bariyerlere çarparak durdu. 
     Olayda, otomobilin çarptığı Sefer Koyuncuoğlu 50 ile sıkıştığı araçtan itfaiyenin yardımıyla çıkartılan İlker Tutak 28 hayatlarını kaybetti. 
     Kazada, Sefer Koyuncuoğlu’nun oğlu olan kamyonet şoförü Adil Koyuncuoğlu ile çarpmanın etkisiyle aracın kasasından düşen Hamza Yalçın da yaralanarak çevredeki hastanelere kaldırıldı. 
     Bir ilaç firmasında çalışan İlker Tutak’ın kaza sırasında yanında olan ve eczacılık yaptığı belirtilen eşi Neşe Tutak ise kazayı yara almadan atlattı. Olay sonrası ölmediğini sandığı eşinden gözlerini açmasını isteyen Neşe Tutak, uzun süre gözyaşlarını tutamadı. 
     Kaza yüzünden aksayan trafik, ölü ve yaralıların kaldırılması, araçların da yoldan çekilmesinden sonra normale döndü. 
     
</TEXT>
</DOC>
