<DOC>
<DOCNO> 397576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun17.html </URL>
<DATE> 2005/11/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiliz eski rock starı Garry Glitter, Vietnam'da gözaltında kalacak 
</HEADLINE>
<TEXT>

     Vietnam'da, reşit olmayan iki kızla cinsel ilişkiye girdiği iddiasıyla gözaltına alınan 1970'li yılların İngiliz rock müzik starı Garry Glitter'ın gözaltı süresinin 4 ay olacağı açıklandı. 
     Vietnam Kamu Sağlığı Bakanlığı yetkilisi Nguyen Duc Trinh, gerçek adı Paul Francis Gadd olan 61 yaşındaki rock yıldızının gözaltı süresinin, ''soruşturma öyle gerektirdiği için'' 4 ay olmasına karar verildiğini söyledi. Yetkili, ''Savcının, eski yıldızın gözaltı süresini 4 aya çıkarma kararımızı haklı çıkaracağına eminim'' dedi. 
     Glitter'in Vietnam'ın güneyindeki Vung Tau'da 15 yaşındaki bir kızla birlikte yaşadığına ilişkin haberlere yer veren bir İngiliz gazetesine teşekkür eden yetkili, ''Bize Glitter'ın Vietnam'da suç işlediğini duyurarak yardım eden News of the World gazetesine teşekkür ederiz'' ifadesini kullandı. 
     Vung Tau kentine 20 kilometre uzaklıktaki bir cezaevinde tutulan Glitter'ın bu sabah İngiliz konsolos yardımcısı tarafından ziyaret edildiği de belirtiliyor. 
     Biri 12, diğeri de henüz 18 yaşını doldurmadığı belirtilen iki kızın, 61 yaşındaki Glitter ile Vietnam'daki evinde cinsel ilişkiye girdiklerini iddia etmeleri üzerine, Glitter, Bangkok'a gitmek üzere uçağa binerken Tan Son Nhat Uluslararası Havalaanı'nda gözaltına alınmıştı. 
     Glitter, kız ve erkek çocuklarına ait 4000 pornografik fotoğraf bulundurmaktan mahkum edilmiş ve 1999'da dört ay hapis yatmıştı. 
     
</TEXT>
</DOC>
