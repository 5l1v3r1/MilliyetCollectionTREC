<DOC>
<DOCNO> 372213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo17.html </URL>
<DATE> 2005/08/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kolombiya'da iki takım taraftarları kavga etti 1 ölü, 1 yaralı... 
</HEADLINE>
<TEXT>

     Kolombiya'da iki rakip takım taraftarları arasında çıkan kavgada 1 kişi ölürken, 1 taraftar da yaralandı. 
     Once Caldas-Deportivo Pereira takımları arasında cumartesi günü yapılan maçtan sonra sokakta karşılaşan 2 takım taraftarları arasında kavganın başladığı, taş ve sopalarla birbirine saldıran 2 takım taraftarlarından 23 yaşındaki bir kişinin olay yerinde öldüğü bildirilirken, bir diğerinin yaralandığı kaydedildi. 
     Başkent Bogota'nın 175 kilometre batısındaki Risaralda şehri polis şefi Jorge Enrique Rodriguez yaptığı açıklamada, taraftarların sokakta karşılaştıklarını ve 23 yaşındaki taraftarın bir kaç yerinden bıçaklanarak öldürüldüğünü söyledi. Olayla ilgili 3 kişinin gözaltına alındığını ifade eden polis şefi, ölen taraftarın kimliğinin henüz belirlenemediğini belirtti. 
     Kolombiya'da futbol maçlarından sonra alınan alkolün de etkisiyle sık sık kavgalar yaşanırken, geçen Mayıs ayında da bir taraftar statta bıçaklanarak tribünden aşağıya atılmıştı. 
     
</TEXT>
</DOC>
