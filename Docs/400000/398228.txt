<DOC>
<DOCNO> 398228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo14.html </URL>
<DATE> 2005/11/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Milli futbolcu Alpay Özalan'a tehdit mektubu 
</HEADLINE>
<TEXT>

     Almanya 1. lig takımlarından Bundesliga FC Köln’de forma giyen milli futbolcu Alpay Özalan’ın tehdit mektupları aldığı bildirildi. 
     Köln Express gazetesi milli futbolcunun bir süredir tehdit mektupları aldığını ve FC Köln yetkililerinin bu mektupları polise verdiğini yazdı. 
     FC Köln’ün menajeri Andreas Rettig konuyla ilgili yaptığı açıklamada bir süredir Alpay hakkında kendilerine çok sayıda tehdit mektubu geldiğini ancak bu mektupların aşırı sağcı gruplar tarafından veya başka kişiler tarafından mı gönderildiğini bilmediklerini ifade etti. 
     Gazete ayrıca, olaylı Türkiye-İsviçre maçı sonrası salı günü İsviçre’ye giderek FIFA’ya ifade vermesi beklenen Alpay’a polis tarafından koruma verilmesinin gündemde olduğunu belirtti. 

     
</TEXT>
</DOC>
