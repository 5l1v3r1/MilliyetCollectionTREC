<DOC>
<DOCNO> 352746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/ekonomi/eko03.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma raporu Roche'a sızdırılmış 
</HEADLINE>
<TEXT>


Yargılananlar arasında Prof. Dr. Arif Esin'in de bulunduğu Rekabet Kurumu'ndaki bilgileri sızdırma davasında, Roche ile ilgili gizli soruşturma raporunun firmaya verildiği ortaya çıktı 

ANKARA Milliyet 

Çıkar amaçlı suç örgütü oluşturarak, Rekabet Kurumu'ndaki gizli bilgileri şirketlere sızdırdıkları iddiasıyla haklarında dava açılan ve aralarında Rekabet Hukukçuları Derneği Genel Başkanı Prof. Dr. Arif Esin'in de bulunduğu 6 kişi hakkındaki davadan yine Roche firması çıktı. Davanın ilk duruşmasında, kuruma yönelik operasyonun Roche ile ilgili gizli soruşturma raporunun Esin tarafından firmaya verildiğinin ortaya çıkmasıyla başlatıldığı anlaşıldı. Ankara 11. Ağır Ceza Mahkemesi'ndeki davanın ilk duruşmasına, 9 ay ile 69 yıl arasında değişen oranlarda hapisle cezalandırılması istenen sanıklardan Esin, Rekabet Kurumu Başkan Danışmanı Tunay Köksal, Rekabet Kurumu'nda memur olan Alparslan Berk ve Hasan Beşler ile müteahhit Alaattin Kaya katıldı. Duruşmayı, şikayetçi sıfatıyla Rekabet Kurulu üyesi Mehmet Akif Ersin, Rekabet Kurumu Başkan Yardımcısı İsmail Hakkı Karakelle de izledi. 

'Tacize uğradım' 
Sanıklardan Prof. Esin ve Köksal da iddiaları yalanladı. Köksal, dinleme tutanaklarındaki "Bilkent dışına çıkartılsın... Tenha bir yer olsun" sözlerinin, teyzesinin oğlu Kaya ile konuştukları, inşaat işlerine ilişkin olduğunu vurguladı. Tehdit edildiği öne sürülen Karakelle ise Bilkent Kavşağı'nda 15 Şubat 2005 tarihinde kırmızı ışıkta tacize uğradığını söyledi. Karakelle, Köksal'a para gönderildiğini saptadıklarını da anlattı. Müşteki Ersin ise şunları anlattı 
"Rekabet Kurumu gibi saygın bir kurum, tehdit ve şantaj yoluyla sanıklar tarafından ele geçirilmeye çalışılmıştır. Prof. Esin'in, kurumdan bilgi alıp sızdırması yeni değil, 3-4 yıl öncesine dayanıyor. 2004 yılının Ekim ayında, bize başka bir başvuru oldu. Prof. Esin, Roche ile ilgili gizli soruşturma raporunu firmaya vermiş. Firma yetkilileri de raporu bize getirdi. Dosyadaki iletişim tespit tutanakları ve bu rapor birlikte değerlendirildiğinde, Esin'in, Tunay Köksal aracılığıyla elde ettiği Rekabet Kurumu'ndaki gizli bilgileri şirketlere sızdırdığı ortaya çıktı." 




</TEXT>
</DOC>
