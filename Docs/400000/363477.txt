<DOC>
<DOCNO> 363477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur10.html </URL>
<DATE> 2005/07/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Eve giren hırsızdan korkan çocuk sokağa kaçtı... 
</HEADLINE>
<TEXT>

     İzmir'in Konak İlçesi'nde, eve giren hırsızdan korkan ilköğretim okulu öğrencisi, sokağa kaçtı. Ailesi hırsızlar tarafından kaçırıldığı endişesiyle polise başvuran çocuk, çıkmaz sokakta saklanmış halde bulundu. 
     Kimliği henüz belirlenemeyen bir kişi, saat 05.30 sıralarında hırsızlık amacıyla Eşrefpaşa 676. sokakta bir eve girdi. Bu arada işe gitmek üzere hazırlanan ev sahibi Erkan Ü. 22 , hırsızla karşılaştı. Hırsızın elindeki bıçağı düşüren Erkan Ü, zanlıyla boğuştu. 
     Boğuşma sırasında kurtulan zanlı, balkona koştu. Arkasından yetişen Erkan Ü, hırsızı pantolon kemerinden yakaladı, ancak daha fazla tutamadı ve bırakmak zorunda kaldı. Zanlı, aşağıda bekleyen 3 arkadaşıyla birlikte kaçarak izini kaybettirdi. 
     Öte yandan, gürültüye uyanan anneanne Hazbiye Ü. 45 , Eşrefpaşa Tınaztepe İlköğretim Okulu 3. sınıf öğrencisi torunu Hasan Mücahit Ü'nün 9 evde olmadığını fark etti. Torununun hırsızlar tarafından kaçırıldığını zanneden anneanne, olayı güvenlik güçlerine haber verdi. 
     Güvenlik güçleri, çocuğun hırsızlar tarafından kaçırıldığı iddiasıyla harekete geçti. Evin yakınında bulunan Cici Park'ta ve çevrede, eşkalleri belirlenen 4 zanlı ile kaçırıldığı ileri sürülen öğrenci Hasan Mücahit Ü. arandı. Ancak aramalardan sonuç elde edilemedi. 
     
     KORKUP, ÇIKMAZ SOKAĞA SAKLANMIŞ 

     Sinir krizleri geçiren anneanne Hazbiye Ü, kaçırıldığını düşündüğü torununu sokak sokak aramaya başladı. Anneanne, evin yakınlarında bulunan Yapıcıoğlu İlköğretim okulu arkasındaki çıkmaz sokakta, torunu Hasan Mücahit Ü'yü saklanırken buldu. Küçük öğrenci, ''Hırsızlardan korktum. Evden kaçtım. Daha sonra da saklandım'' dedi. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
