<DOC>
<DOCNO> 379604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun22.html </URL>
<DATE> 2005/09/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Töre cinayeti işleyen Türk'ün eski kız arkadaşından şok ifade 
</HEADLINE>
<TEXT>

     Almanya'nın başkenti Berlin'de, ablası Hatun Sürücü'yü 23 öldürdüğü suçlamasıyla yargılanan Ayhan Sürücü'nün 19 eski kız arkadaşı, Sürücü'nün ablasını öldürmek istediğini kendisine söylediğini belirtti. 
     Berlin Eyalet Mahkemesi'nde görülen davada şahit olarak dinlenen Ayhan Sürücü'nün 18 yaşındaki kız arkadaşı, ''Ayhan, ablası Hatun Sürücü'yü öldürmek istediğini bana söyledi'' dedi. 
     Ayhan'ın ablasını öldürmek istemesine inanmadığını ifade eden tanık, ''Ayhan, Hatun Sürücü'yü İslam'ın kurallarına uygun olarak yaşamadığı için öldürmek istediğini söylemişti'' diye konuştu. 
     Davada en önemli tanık olarak dinlenen Ayhan Sürücü'nün eski kız arkadaşının, mahkeme salonuna çok sıkı güvenlik tedbirleri altında getirildiği ve tanıkları koruma programı kapsamında gizli bir adreste ikamet ettiği bildirildi. 
     Hatun Sürücü, 7 Şubat 2005 tarihinde Tempelhof semtinde bir otobüs durağı yakınlarında tabancayla öldürülmüştü. 
     Hatun Sürücü'nün kardeşleri Mutlu 26 , Alpaslan 24 ve Ayhan 19 cinayet suçlamasıyla yargılanırken, Ayhan Sürücü mahkemede verdiği ifadesinde, cinayeti tek başına işlediğini söylemişti. 
     Ayhan'ın eski kız arkadaşı ise daha önce verdiği ifadesinde, Ayhan Sürücü'nün, cinayeti işlediği silahı Mutlu Sürücü'nün temin ettiğini kendisine söylediğini belirtmişti. 
     
</TEXT>
</DOC>
