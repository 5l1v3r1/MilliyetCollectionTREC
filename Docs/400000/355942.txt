<DOC>
<DOCNO> 355942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo34.html </URL>
<DATE> 2005/06/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hertha Berlin, İlhan Mansız ile sözleşmesini feshetti... 
</HEADLINE>
<TEXT>

     
     Mikdat Karaalioğlu Bildiriyor 



     Almanya Birinci Futbol Ligi Bundesliga takımlarından Hertha BSC Berlin'de, menajer Dieter Höness, İlhan Mansız ile olan sözleşmeyi feshettilerini açıkladı. 
     Dieter Höness, Hertha BSC Berlin'in sezon açılışı dolayısıyla düzenlediği basın toplantısında, İlhan ile olan sözleşmeyi feshettiklerini belirterek, ''İlhan, bizi tatilden arayarak kendisi hakkında karar vermemizi istedi. Oysa anlaşmamız ağustos ayının sonuna dek bekleyip ondan sonra karar vermekti. Bunun üzerine aramızdaki anlaşmayı feshettik'' dedi. 
     Höness, İlhan'ın daha önce sezon ortasında da kendilerine başvurarak takımda oynamak istediğini söylediğini ifade ederek, ''Ancak İlhan, sezon ortasında kendi deyimiyle yüzde 60'lık bir kapasiteyle oynuyordu. Takım için hazır değildi. Şimdi ikinci kez aramızdaki anlaşmanın dışında bizden kesin söz isteyince anlaşmayı feshettik'' diye konuştu. 
     İlhan'ın bu tavrından dolayı düş kırıklığı yaşadığını kaydeden Höness, ''İlhan'ın yeniden sahalara dönmesi için kendisine çok güzel olanaklarlar sunduk. Yeniden sağlığına kavuşması için çok iyi olanakları vardı'' dedi. 
     İlhan'ı da anladığını ifade eden Höness, ''Onu anlayabiliyorum. Onun için de zor bir durum. Zamanı geçiyor ve bir an önce kesin bir duruma kavuşmak istiyor. Ancak ona akıl verenlerin kendisini yanlış yönlendirdiklerini düşünüyorum'' diye konuştu. 
     İlhan'ın kendileri için hiçbir zaman yüzde yüz bir seçenek olmadığını belirten Höness, ''İlhan gitmeseydi bile bir forvet oyuncu almayı planlıyorduk. Zaten yüzde yüz iyileşmesini beklemiyorduk. Bu noktada kendisine yüzde yüz güvenimiz yoktu. Ancak gitme kararını erken vermesi, hem onun hem de bizim için iyi oldu. Böylece 4 haftadan tasarruf etmiş olduk'' dedi. 
     Höness ayrıca, yeni sezonda hedeflerinin uluslarası arenada boy göstermek olduğunu kaydederek, ''Hedefimizi ilk 5'e girmek olarak da adlandırabiliriz'' diye konuştu. 
     Öte yandan Hertha BSC Berlin'in bugün yaptığı ilk idmana, milli futbolcu Yıldıray Baştürk'ün yanısıra milli oyuncular Niko Kovaç ve Josip Sivoniç ile takımın Türk kökenli diğer oyuncusu Fathi Malik katılmadı. 

     
</TEXT>
</DOC>
