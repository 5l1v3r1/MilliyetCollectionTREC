<DOC>
<DOCNO> 395637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/siyaset/axsiy01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Laiklik karşıtlığı 
</HEADLINE>
<TEXT>


Erdoğan'ın "ulema" çağrısı için Prof. Yüzbaşıoğlu, "Laikliği kabul etmemektir" Prof. Sabuncu, "Düzlemleri karıştırmış" Prof. Vergin, "Zihinleri karıştırmanın gereği yok" dedi 

Belma Akçura - İstanbul 


AİHM'nin türban kararı için, "Bu konuda mahkemenin söz söylemeye hakkı yok, din ulemasına sormak lazım, ulema ne diyorsa o" diyen Başbakan Erdoğan'a bilim dünyası tepki gösterdi. 
Prof. Dr. Necmi Yüzbaşıoğlu Anayasa hukukçusu 'Din ulemalarına soralım' demek, laikliği kabul etmemek anlamına gelir. AKP, AB standartları ve Türk hukukuyla ciddi bir çelişki ve sıkıntı içerisinde. Oysa laik düzenin kurumlarında, din ulemasının kararlarıyla hukuk olmaz. Laik düzende tanımladığımız en temel şey şudur Dine referans yapılmaz. 'Dinin esaslarına göre kural koyalım, karar verelim' demek laik düşünceye aykırıdır. Türkiye AİHM karşısında neredeyse ilk kez bir dava kazandı ama Türkiye'nin Başbakanı, Dışişleri Bakanı ve Meclis Başkanı üzüntü duyuyor. Bu derin bir çelişki. Yani laik düzenle çatışmak, rahatsızlık duymak demektir.Prof. Dr. Yavuz Sabuncu Anayasa hukukçusu Mahkeme dinin ne olduğunu söylemiyor. Dinin ne olduğuna, o dine inananlar karar verir. Mahkemenin kararı, Türkiye'deki uygulamanın Sözleşme'ye aykırı olmadığı yönünde. Bu karar diğer ülkelerde de benzer uygulamaların yapılmasının hukuka aykırı olmayacağını gösteriyor. Başbakan iki ayrı düzlemi birbirine karıştırmış. Ayrıca, dinin ne olduğuna ulema da karar vermez, zaten aralarında da bir görüş birliği yok.Prof. Dr. Nur Vergin Sosyolog - Siyaset bilimci AİHM, İslam dininde kadınların başını örtmeleri ya da örtmemeleri konusunda yorum yapmış, fetva vermiş değildir. Çünkü dini bir konuda karar vermek onun görevi ve yetkileri dahilinde değildir. Konu, türban yasağının bir insan hakları ihlali olup olmamasıyla ilgilidir. Mahkeme, türbanın başkaları üzerinde baskı oluşturabilecek bir sembol olduğu kanaatine varmıştır. Bir içtihat teşkil eden karar, net ve açıktır, yoruma açık bir tarafı yoktur. Kavram kargaşası yaratarak zihinleri karıştırmanın gereği yoktur.Prof. Dr. Hasan Köni Uluslararası Hukuk Bir seçime daha girecekler. AKP, AB ve IMF'nin kararları dışına çıkarsa sarsıntı geçirir. Tribünlere oynuyor. Erdoğan, Avrupa'da desteğini zora soksa da kendisine oy veren tabanın anlayacağı tarzda bir konuşma yaptı. 

</TEXT>
</DOC>
