<DOC>
<DOCNO> 389532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy11.html </URL>
<DATE> 2005/10/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
AKP'li Kapusuz IMF'nin görüşmeleri kesmesi söz konusu değil 
</HEADLINE>
<TEXT>

     AK Parti Grup Başkanvekili Salih Kapusuz, Sosyal Sigortalar ve Genel Sağlık Sigortası Kanunu Tasarısı dolayısıyla IMF’nin görüşmeleri kesmesi gibi bir durumun söz konusu olmadığını söyledi. 
     AK Parti TBMM Grup Toplantısı öncesi gazetecilerin sorularını yanıtlayan Kapusuz, tasarı dolayısıyla IMF’nin görüşmeleri kesmesi gibi durumun söz konusu olmadığını ifade etti. Kapusuz, "Temel yasa yapıp, basıp geçirebiliriz ama toplumun tüm kesimlerini ilgilendiren genel konularda samimi arayışlar içindeyiz" dedi. 
     Anayasa’nın bütçeyle ilgili 5 maddesinde değişiklik öngören Anayasa değişikliği teklifine CHP’nin destek verip vermeyeceğine ilişkin soru üzerine Kapusuz, düzenlemenin, 3 yıllık bütçe hazırlanması açısından gerekli olduğunu söyledi. Kapusuz, "Destek vermek istemiyorlarsa, verin diyemeyiz" diye konuştu. 
     Kapusuz, Kamu Alacaklarının Tahsili ve Terkinini Öngören Yasa Tasarısı ile vatandaşın SSK ve Bağ-Kur prim borçlarını ödeyebilmesinin kolaylaştırılacağını kaydetti. 
     
</TEXT>
</DOC>
