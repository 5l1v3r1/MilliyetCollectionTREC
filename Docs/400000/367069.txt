<DOC>
<DOCNO> 367069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo21.html </URL>
<DATE> 2005/08/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzon maçının hakemi Aklım hala penaltı pozisyonunda 
</HEADLINE>
<TEXT>

     
     Bilgehan DEMİR TRABZON DHA 

     
TRABZONSPOR, Rum ekibi Anorthosis’e elenerek tam bir hayal kırıklığı yaşarken, karşılaşmanın Avusturyalı hakemi Gerald Lehner, aklının penaltı beklenen pozisyonda kaldığını dile getirdi. 
     Lehner, dönüş için geldiği Trabzon Havalimanında Doğan Haber Ajansı muhabiri Bilgehan Demir ile yaptığı sohbette, maç hakkındaki görüşlerini dile getirdi. Karşılaşmanın son derece centilmence geçtiğini belirten Lehner, kartların çok büyük oranda maç içindeki pozisyonlardan kaynaklandığını söyledi. Maçın en önemli anının son dakikalarda ceza sahası içinde yaşanan elle oynama pozisyonunun olduğunu belirten Lehner, bu kararda zorlandığını, diğer pozisyonlarda ise verdikleri tüm kararların doğru olduğunu söyledi. Lehner, penaltı pozisyonunu göremediğini de sözlerine ekledi. Yardımcı hakeminin oyunu devam ettirmesi ile muhtemel penaltı kararına hükmetmediğini belirten Avusturyalı hakem, son dakikalarda meydana gelen bu anı asla unutmayacağını ifade etti. Lehner, Pozisyonu televizyondan defalarca izledim. Bize göre maç içinde Anorthosisli oyuncu yüzünü korumak için eliyle yüzünü kapattı. Televizyondan izlediğimizde ise beyazlı oyuncunun elinin yüzünde değil, biraz daha üstte olduğu kanısına vardık, üzgünüz. Penaltı verseydim yine üzülürdüm. Çünkü gerçekten de çok net bir elle oynama yok'' yorumunu yaptı. 

     
</TEXT>
</DOC>
