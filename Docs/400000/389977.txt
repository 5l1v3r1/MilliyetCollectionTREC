<DOC>
<DOCNO> 389977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonyas20.html </URL>
<DATE> 2005/10/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mudanya'ya İspanyol turist gemisi geldi 
</HEADLINE>
<TEXT>

     İspanya bayraklı ''Vistamar'' adlı turist gemisi, 287 yolcu ve 105 mürettebatıyla Bursa'nın Mudanya İlçesi'ne geldi. 
     Mudanya Belediyesi'ne ait iskeleye yanaşan gemide bulunan ve çoğunluğunu Almanların oluşturduğu yolcuların bir bölümü, tarihi ve turistik yerleri ziyaret etmek için otobüslerle Bursa'ya götürülürken, bir bölümü ilçede gezmeyi tercih etti. 
     Bu arada, inişleri sırasında yolcuların ayaklarının çamurlanmaması için iskeleye gazete serildiği görülürken, bu durum acente yetkililerinin tepkisine yol açtı. 
     Yolcu gemisinin acente yetkilisi Dilek Türkyılmaz, Mudanya İskelesi'nin çamurlu hali karşısında şaşırdıklarını ifade ederek, ''5 saat ilçede kalacak gemi için 2 bin 500 YTL'lik işgaliye bedeli ödedik. Dün gece burada yapılan tahmil tahliye işinin ardından belediye iskeleyi temizlememiş. Geminin bugün geleceği belliydi. Bu kadar kayıtsızlık olamaz'' dedi. 
     Seyahatına 18 Ekim'de İstanbul'dan başlayan geminin, Mudanya'dan sonraki durağının İzmir olacağı bildirildi. 
     
</TEXT>
</DOC>
