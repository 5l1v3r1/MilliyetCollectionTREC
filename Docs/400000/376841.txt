<DOC>
<DOCNO> 376841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur30.html </URL>
<DATE> 2005/09/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Makineye sıkışan el, ameliyatla kesildi 
</HEADLINE>
<TEXT>

     Pendik'te tarım ürünleri imal eden bir işyerinde çalışan işçinin makineye sıkışan eli, hastanede yapılan müdahaleyle çıkarılmasının ardından ameliyatla kesildi. 
     Güzelyalı Mahallesi Sahil Yolu Caddesi Çiftlik Sokak'ta bulunan Anadolu-Gento Genel Tarım Ürünleri Pazarlama A.Ş'ye ait üretim biriminde görev yapan Bayram Bozoğlu, hammaddelerin karıştırılmasında kullanılan makinede çalışırken sağ elini makinenin pervanesine kaptırdı. 
     Bozoğlu'nun eli mesai arkadaşları tarafından makineden çıkarılamayınca, işyerine itfaiye ve ambulans çağırıldı. Ancak Bozoğlu'nun çok acı çekmesi ve kan kaybı nedeniyle itfaiye ekibi, ele müdahale edemeyerek makineyi yerinden söktü. 
     Makineyle birlikte ambulansa bindirilen Bozoğlu, itfaiyenin kurtarma aracının eşliğinde Kartal Özel Umut Hastanesi'ne getirildi. 
     Hastanede yine makineyle birlikte ameliyathaneye alınan Bozoğlu'nun eli, doktorlar tarafından el aletleri de kullanılarak 30 dakika süren müdahaleyle makineden çıkarıldı. Ancak Bozoğlu'nun ağır hasar gören sağ eli, daha sonra bileğinden kesildi. 
     İşçi Bayram Bozoğlu'nun sağlık durumunun iyi olduğu bildirildi. 
     
</TEXT>
</DOC>
