<DOC>
<DOCNO> 370446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/gun04.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen ve Anadolu liseleri doldu 
</HEADLINE>
<TEXT>


68 bin 637 adayın tercih yapmadığı OKS'de toplam 192 bin 62 aday asil olarak kazandı. Sınavla ilgili ikinci tercihler için başvurular ise 27 Ağustos'ta 

ANKARA Milliyet 

Ortaöğretim Kurumları Öğrenci Seçme ve Yerleştirme Sınavı OKS yerleştirme sonuçları açıklandı. Fen, sosyal bilimler, Anadolu liselerine ayrılan tüm kontenjanlar dolarken, Anadolu imam hatip liselerinin 14 bin 550 kontenjanından da 2 bin 151'i boş kaldı. 
Milli Eğitim Bakanlığı'ndan yapılan açıklamaya göre, 703 bin 534 adayın tercih yapmaya hak kazandığı sınavda, adaylardan 68 bin 637 aday tercih hakkını kullanmadı, 634 bin 897 aday tercih yaptı. Yerleştirme sonuçlarına göre, 192 bin 62 aday asil olarak kazandı, 39 bin 455 öğrenci de mülakata girme hakkı elde etti. 
Fen liseleri, sosyal bilimler liselerine ayrılan 5 bin 712, Anadolu liselerine ayrılan 118 bin 930 kontenjanın tamamı doldu. 
Sınava giren ve tercih yapan 2 bin 909 öğrenci özel fen liselerine yerleştirildi. Özel fen liselerinde 2 bin 94 kontenjan dolmadı. Sağlık Meslek liselerine 68 öğrenci, diğer bakanlıklara bağlı meslek liselerine 596 öğrenci yerleşti. Bu okullarda boş kontenjan kalmadı. 
Türkiye genelindeki ortaöğretim kurumlarına, 192 bin 62 aday asil olarak yerleşti. 39 bin 455 aday ise mülakat hakkı kazandı. Tüm okullarda, toplam 10 bin 953 kontenjan boş kaldı. Sınavla ilgili ikinci tercihler için 27 Ağustos-2 Eylül arasında başvuru yapılacak. İkinci yerleştirme sonuçları 7 Eylül'de ilan edilecek. 

Sınav birincileri 
MF ve TM puan türlerinde birinciliği paylaşan 5 adaydan Atakan Özel İstanbul Atatürk Fen Lisesi, Büşra Eroğlu İstanbul Büyükçekmece Özel Fatih Fen Lisesi, Ece İrem Arslan Galatasaray Lisesi ve Reyyan Ergüder İstanbul Büyükçekmece Özel Fatih Fen Lisesi'ne yerleşti. Birinciler arasındaki Anıl Balkan tercih yapmazken, Özel Okullar Sınavı'nda başarı gösterek Bahçeşehir Koleji'nde okumaya hak kazandı. OKS TM puan türüne göre, ilk 10'a giren 32 adayın 20'si Fen liselerini tercih etti. 

Yüksek puanla açıkta kaldılar 

OKS'de yüksek puan almasına karşın pek çok öğrenci herhangi bir ortaöğretim kurumuna yerleşemedi. MEB, başvurular başladığında öğrencileri uyararak kılavuzdaki puanların yükseleceğini belirterek, tercihlerin puanlara göre değil yüzdelik dilimlere göre yapılması yönünde uyarıda bulunmuştu. Ek yerleştirmelerin ardından belirlenen en düşük puanların kılavuza yansıtılması, başarılı öğrencilerin tercihlerini sağlıklı şekilde yapamamasına neden oldu. Okulların açık kalan kontenjanları dolayısıyla yapılan ek yerleştirmelerde en düşük puanın kılavuza "okul puanı" olarak yansıtılması öğrencileri yanılttı. Bu yıl uygulanan yeni sisteme göre puanların tam olarak çevrilememesi, velilerin yeni sistemi kavrayamaması da başarılı öğrencilerin yerleşememe nedenleri arasında yer aldı. 


</TEXT>
</DOC>
