<DOC>
<DOCNO> 363424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy13.html </URL>
<DATE> 2005/07/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Erdoğan'dan "Çiftçinin hali ne olacak" diyen vatandaşa yanıt... 
</HEADLINE>
<TEXT>

     Antalya’nın Serik İlçesi’ne bağlı Belek Beldesi’nde bir otelde dinlenen Başbakan Recep Tayyip Erdoğan, Serik Merkez Camisi’nde cuma namazı kıldı. 
     Belek Beldesi’ndeki Rixos Premium Otel’de eşi ve kızıyla birlikte dinlenen Başbakan Erdoğan, öğle saatlerinde Serik Merkez Camisi’ne gitti. Burada cuma namazını kılan Başbakan Erdoğan, Serik Müftüsü Osman Artan’ın vaazını dinledi. 
     Müftü Artan, vaazında, İslam’da teröre yer olmadığını ifade ederek, İslam sözcüğü ile terör sözcüğünün bir arada kullanılmasının doğru olmadığını söyledi. Artan, toplum için çalışmanın ibadet yerine geçeceğini belirtti. 
     Başbakan Erdoğan, cami çıkışında, kendisini bekleyen vatandaşların sevgi gösterilerine, el sallayarak karşılık verdi. 
     Daha sonra, Antalya Valisi Alaaddin Yüksel ile Hükümet Konağı’na geçerek Serik Kaymakamı Mehmet Aydın ile görüşen Başbakan Erdoğan, çıkışta vatandaşları selamladı. 
     Bu sırada bir vatandaşın "Sayın Başbakanım, çiftçinin hali ne olacak" diye seslenmesi üzerine, Erdoğan, "350 bini niye konuşmuyorsun 50 ton buğday alıyoruz senden. 350 bini niye konuşmuyorsun " dedi. 
     Başbakan Erdoğan, buradan AK Parti Serik İlçe Teşkilatı binasına geçti. 
     
</TEXT>
</DOC>
