<DOC>
<DOCNO> 370605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy08.html </URL>
<DATE> 2005/08/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Org. Tolon Ulus devlet olarak kurulduk, yeniden değerlendirme doğru değil 
</HEADLINE>
<TEXT>

     1. Ordu Komutanı Orgeneral Hurşit 
     Tolon, Türkiye Cumhuriyeti’nin ulus devlet olarak kurulduğunu belirterek, "Bunu 82 yıl sonra yeni baştan değerlendiriyor olmak, kanaatimce doğru değildir" dedi. 
     Yüksek Askeri Şura kararları uyarınca 30 Ağustos tarihi itibariyle emekliye ayrılacak olan Orgeneral Tolon, İstanbul Valisi Muammer Güler’i makamında ziyaret etti. 
     Valiliğe gelişinde polis mangası tarafından törenle karşılanan Orgeneral Tolon, valilik makamında Vilayet Şeref Defteri’ni imzaladı. 
     Orgeneral Hurşit Tolon, ziyareti sırasında yaptığı konuşmada, 30 Ağustos 2005 tarihinde emekliye ayrılacağını hatırlatarak, bir veda ziyaretinde bulunduğunu bildirdi. Orgeneral Tolon, "Her devlet görevi gibi sıralı ve süreli bir görev yaptık. Ay sonunda, yarım asırlık görev süremi tamamlayıp emekli oluyorum" dedi. 
     İstanbul’da görev yaptığı sürede Vali Muammer Güler ile çok yakın işbirliği ve dostluk içinde çalıştıklarını anlatan Orgeneral Tolon, Vali Güler’e teşekkür etti. 
     
     VALİ GÜLER’İN KUTLAMASI 
     İstanbul Valisi Güler de, Orgeneral Hurşit Tolon ile görev süresi boyunca çok koordineli ve güzel bir çalışma gerçekleştirdiklerini kaydederek, kendisine teşekkür etti ve bundan sonraki hayatında mutluluklar diledi. 
     Orgeneral Tolon’u Türk Silahlı Kuvvetleri’ndeki yarım asırlık üstün performansından dolayı kutladığını da ifade eden Güler, 17 Ağustos Marmara depreminde Kocaeli’de Kolordu Komutanı olan Orgeneral Tolon’un, oradaki tecrübeleriyle İstanbul’da deprem hazırlıkları konusunda da önemli katkılarda bulunduğunu kaydetti. 
     "Allah korusun, bir deprem felaketiyle bir daha karşılaşmak ve 1999’u asla yaşamak istemem" diyen 1. Ordu Komutanı Orgeneral Tolon 
     da, aradan geçen sürede gerek kamu kurum ve kuruluşları, gerekse sivil kuruluşlar ile Türk Silahlı Kuvvetleri’nin depreme hazırlık konusunda gerekli çalışmaları koordineli olarak yapmaya devam ettiklerini söyledi. 
     
     ORGENERAL TOLON, SORULARI YANITLADI 
     Orgeneral Hurşit Tolon, daha sonra basın mensuplarının "güvenlik ve terör" konusundaki sorularını yanıtladı. 
     Türkiye’nin çeyrek asırdır terörle mücadele ettiğini hatırlatan Orgeneral Tolon, şöyle dedi 
     "Anlaşılıyor ki, bir süre daha bu mücadelemizi sürdüreceğiz. 
     Türkiye Cumhuriyeti kuruluşunda, ulus devlet olarak kurulmuştur. 
     Kuruluş formasyonu böyledir. Bunu 82 yıl sonra yeni baştan değerlendiriyor olmak kanaatimce doğru değildir." Orgeneral Tolon, terörle mücadele ile teröristle mücadelenin birbirine asla karıştırılmaması gerektiğini belirterek, pek çok kişinin bunu karıştırdığı söyledi. Terörle mücadelenin devletin sorumluluğunda olduğunu ifade eden Orgeneral Tolon, devletin bütün kurum ve kuruluşlarının terörle mücadelede görev aldıklarını kaydetti. 
     "Teröristle mücadelenin terörle mücadelenin sadece bir bölümü olduğunu" dile getiren Orgeneral Tolon, teröristle mücadelenin güvenlik güçlerinin bir sorumluluğu olduğunu bildirdi. 
     Orgeneral Tolon, güvenlik güçlerinin yıllardır büyük fedakarlıkla, cesaretle ve canı pahasına bu hizmetleri en güzel şekilde sürdürdüğünü vurgulayarak, sözlerini şöyle tamamladı 
     "Güvenlik güçleri, bu mücadeleyi pek çok kere yerine getirerek noktalamıştır. Ama zaman içinde birtakım girişimler ve dış etkiler sebebiyle sönmüş olan bu olay, yeniden alevlenmiştir. Türk halkının sağduyusu ve kararlılığı, devletin alacağı önlemlerle bu olaylardan da çıkılacaktır. Türk Silahlı Kuvvetleri, Afganistan, Somali ve Bosna-Hersek’te, dünyaya terörle mücadelede her türlü desteği vermiştir. Bütün dünyaya diyoruz ki, gelin bizim başımıza musallat olan terörü desteklemeyin ve bizim size sağladığımız desteği siz de bize sağlayın." 1. Ordu Komutanı Orgeneral Hurşit Tolon, yaklaşık yarım saat süren 
     ziyaretinin ardından İstanbul Valisi Muammer Güler tarafından törenle uğurlandı. 
     
</TEXT>
</DOC>
