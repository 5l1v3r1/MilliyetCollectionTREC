<DOC>
<DOCNO> 379790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonyas10.html </URL>
<DATE> 2005/09/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Spermle nüfus cüzdanı eş değerde 
</HEADLINE>
<TEXT>

     Erdem SÜREK - Ersan KÜÇÜKKURU DHA 

      ÇANAKKALE Tabip Odası'nın düzenlediği konferansta konuşan Ankara Üniversitesi Tıp Fakültesi Adli Tıp Ana Bilim Dalı Başkanı Prof. Dr. Hamit Hancı, bir tecavüz olayında ya da buna bağlı gelişen bir durumda saldırganın olay yerinde bıraktığı bir sperm damlasının nüfus cüzdanını bırakmasıyla eş değerde olduğunu söyledi. 
     Çanakkale Ticaret Borsası Toplantı Salonu'nda düzenlenen Adli Tıp ve Adli Bilimler’ konulu eğitim toplantısında konuşan Prof. Dr. Hamit Hancı, adli tıp uzmanının olmadığı yerlerde sağlık ocağı ve hastanelerde görev yapan hekimlere önemli işler düştüğünü söyledi. Özellikle ateşli silah, kesici delici alet yaralanmalarında, yaralanma biçiminin tanımlanmasının önem taşıdığını belirten Prof. Dr. Hancı, Yaralanma şekli doğru tanımlanmazsa olaylar açıklığa kavuşamaz. Olayı ilk gören hekimin raporunda yaralama biçimini ayrıntılı bir şekilde yansıtması önemlidir. Böylece cinayet ya da yaralanma olayı daha çabuk çözüm bulacaktır'' dedi. 
     Hiçbir olayın basite alınmaması gerektiğini vurgulayan Prof. Dr. Hancı, Her olayın kendi içinde karmaşıklığı vardır. Yeter ki siz o konuda bilgi sahibi olun. Onu çözecek delili elinizde bulundurun'' dedi. Prof. Dr. Hamit Hancı, sözlerini şöyle sürdürdü 
     Her temas bir iz bırakır. Yeter ki siz o izi tespit edecek bilgiye ve teknolojiye sahip olun. DNA incelemeleri o kadar gelişti ki, artık kişinin olay yerinde bir tek spermini bırakması nüfus cüzdanını bırakmasıyla eş değer kabul ediliyor. Yani her şey delildir bizim için. Bir tüy parçası, elbisesinden uçmuş bir kıl, saçından düşmüş bir kıl, bir kan lekesi, bir meni lekesi, kırılmış bir diş, her şey delildir.'' Yeterli sayıda adli tıp uzmanı bulunmadığından yakınan Prof. Dr. Hamit Hancı, Onların yetiştirilmesi ve her tarafa yayılmasıyla olaylar daha kolay çözülecek. Mesela olay yeri inceleme ekipleri her yerde var ama her ilimizde ne yazık ki adli tıp uzmanımız yok'' dedi. Ankara Üniversitesi Tıp Fakültesi Adli Tıp Ana Bilim Dalı Başkanı Prof. Dr. Hamit Hancı, olay yerinde ısırılmış yiyeceklerin, olay yeri inceleme ekipleri tarafından görüntülenmemesi halinde ihmal edilmiş deliller olarak kaldığını söyledi. Prof. Dr. Hancı, Herhangi bir suç mahallinde ısırılmış bir yiyecek dahi önemli bir delildir. Unutmadan ve zaman geçirmeden fotoğraflanması son derece önemlidir. Birçok olayda uzmanların belki de önemsemedikleri ve bu nedenle fotoğraflamadıkları ısırılmış bir elma, olayın çözümünde önemli bir delil oluşturur'' diye konuştu. 
     Toplantıya katılan hekimler ve olay yeri incelemede görevli polislere zaman zaman sorular yönelten Prof. Dr. Hancı, cevap gelmeyince, Susma hakkı sadece sanıklara verilen bir haktır. Bilirkişilerin böyle bir hakkı olmadığını hukukçularımız da bilir. Susmakla olmuyor'' dedi. 
     Prof. Dr. Hancı sunumunda dia gösterilerine de yer verdi. Göğüs kafesinde oluşan bir kırık neticesinde akciğer ve kalbin parçalanmasıyla can veren bir kişiyi örnek gösterirken, bunun emniyet kemersiz araç kullanmaktan kaynaklandığını söyledi. Prof. Dr. Hancı, yapılan araştırmalarda sürücünün 30 kilometre hızla gittiği sırada bile eğer emniyet kemeri takılı değilse göğüs kafesinde meydana gelen kırıklara bağlı olarak ölebileceğine de dikkat çekti. 
     
</TEXT>
</DOC>
