<DOC>
<DOCNO> 377132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur24.html </URL>
<DATE> 2005/09/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yoksulluğun sembolü oldu... 
</HEADLINE>
<TEXT>

     Yaklaşık 1 yıl önce Konya’da, aşevinden yemek alırken çekilen fotoğrafı sayesinde yüzündeki sevinç ifadesiyle Türkiye’de birçok kişi tarafından tanınan Hatice Fidanboy, adeta yoksulluğun simgesi haline geldi. 
     Geçen yıl, Ramazan ayında yapılan yardımların konu edildiği bir haber için AA muhabiri Murat Aslan tarafından Hatice Fidanboy’un 65 aşevinden yemek alırken fotoğrafı çekildi. Gazete ve dergiler, Fidanboy’un sıcak yemek alabilmenin verdiği mutlu ifadenin yüzüne yansıdığı fotoğrafını defalarca yayınlandı. 
     Fidanboy’un yoksulluğun ifadesi haline gelen fotoğrafı AA muhabiri Aslan’a Çağdaş Gazeteciler Derneği ve Vakıflar Genel Müdürlüğü’nden iki ayrı ödül kazandırdı. 
     
     FOTOĞRAF, BİLGİN’İN MASASINDA 

     Bir yardım derneğinin yayınladığı dergiye kapak da olan Hatice Nine’nin bu fotoğrafını BDDK Başkanı Tevfik Bilgin de çerçeveleterek masasına koydu. Bilgin, "Ne zaman kritik bir karar alacak olsam bu fotoğrafa bakıyorum. Türk insanını bu kadının yüzündeki sevinçte görüyorum. Bu fotoğraf bana halkın memuru olduğumu hatırlatıyor" diye konuşmuştu. 
     Gazete ve dergilerde yayınlanan fotoğrafı ile adeta yoksulluğun simgesi haline gelen Hatice Nine, şimdi de güç şartlar altında yaşam mücadelesi veriyor. 
     Çalışamayacak derecede hasta eşi ve zihinsel engelli oğluyla kendilerine ait olmayan tek oda ve bir mutfaktan oluşan küçük bir evde yaşayan Hatice Fidanboy, hergün yarım saat süren yolu yürüyerek ulaşabildiği Hasan Dudu Aşevi’nden 3 çeşit sıcak yemek alıyor. 
     
     HER GÜN AŞEVİNE İLK GELEN KİŞİ HATİCE NİNE 

     Hasan Dudu Fakirlere Yardım Derneği Başkanı İlhan Ölmez, saat 13.00’de yemekleri dağıtmaya başladıklarını, ancak Hatice Fidanboy’un her zaman saat 10.00’da aşevine gelen ilk kişi olduğunu söyledi. 
     Eşinin yıllarca inşaatlarda amele olarak çalıştığını, ancak hasta düştüğü için artık yürümekte bile zorlandığını belirten Hatice Fidanboy, "Bazen eli ve ayakları şişer hareket bile edemez. 
     Çalışamadığı için sadece yaşlılık maaşı alıyoruz. 3 ayda bir aldığımız 200 YTL de ancak elektrik, su ve ayda bir pazar harçlığımıza yetiyor. 
     Çocuğum da zihinsel engelli olduğu için bize faydası yok. Bazen çekip gidiyor birkaç gün gelmediği oluyor" dedi. 
     Gelirleri olmadığı için yaklaşık 2 yıldır aşevinden yemek ve ekmek aldıklarını belirten Fidanboy, kendisinin, eşi ve zihinsel engelli çocuğunun karnını bu yemekle doyurduğunu anlattı. 
     Geçen yıl aşevinden yemek alırken fotoğrafının çekildiğinin farkında olmadığını ve gazetelerde görünce şaşkınlıkla birlikte bir sevinç yaşadığını ifade eden Hatice Nine, "Evimizin yakınlarındaki bakkal bana gazeteyi gösterdi. Altında ismim yokmuş ama..." dedi. 
     En büyük isteklerinin başını sokabilecekleri bir ev olduğunu dile getiren Hatice Nine, "Kimsemiz yok ki bize sahip çıksın. Bu evden atılırsak ne yaparız. Ağzımda dişlerim bile yok ama tek isteğimiz sığınabileceğimiz, bize kimsenin ’çık’ demeyeceği bir yer. Bu konuda yardım edilirse çok mutlu olurum" dedi. 
     
</TEXT>
</DOC>
