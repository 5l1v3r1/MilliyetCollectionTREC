<DOC>
<DOCNO> 350266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun15.html </URL>
<DATE> 2005/06/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngilizler, borç batağında... 
</HEADLINE>
<TEXT>

     İngiltere'nin iki büyük bankası olan The Royal Bank of Scotland ve Nat-West birer açıklama yaparak halkın içine düştüğü borç batağı konusunda uyarıda bulundular. 
     Geçtiğimiz günlerde Barclays, HBOS ve HSBC bankalarından yapılan benzeri açıklamaların ardından, Bank of Scotland ve Nat-West'in de ''borç batağı'' uyarısında bulunması, ekonomi çevreleri tarafından ''hayati'' olarak nitelendi. 
     İki bankanın yönetimleri, İngiliz halkının karşılayamayacakları lüksleri için sürekli borç aldığını ve bu borçların geri ödenmesinde önemli aksamalar meydana geldiğini bildirdi. 
     Bu noktada bankaların da hatası bulunduğunu kabul ve itiraf eden iki bankanın yöneticileri, pek çok banka şubesinin halkı daha çok borçlanmaya teşvik ettiğini, bu yapılırken kişilerin ödeme gücünün çok üzerine çıkıldığı gerçeğinin ise görmezden gelindiğini söyledi. 
     Bunda da banka çalışanlarının kazandıkları temettülerde, müşterilere verdikleri kredi kartları, kişisel krediler, sigorta poliçeleri ve benzeri hizmetlerin miktarının belirleyici olmasının etki yarattığı savunuldu. 
     ''Şimdi al, sonra ödersin'' yaklaşımının İngiliz halkının kişisel borçlarının 1 trilyon sterline fırlamasına yol açtığına dikkat çeken Royal Bank of Scotland ve Nat-West yöneticileri, İngiliz Merkez Bankası'nın Kasım'dan bu yana kredi faizlerinde yaptığı beş artışın da ödeme güçlükleri yarattığını hatırlattı. 
     
</TEXT>
</DOC>
