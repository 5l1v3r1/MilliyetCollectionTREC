<DOC>
<DOCNO> 353223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun13.html </URL>
<DATE> 2005/06/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rice, İsrail'e uyarı... 
</HEADLINE>
<TEXT>

     ABD Dışişleri Bakanı Condoleezza Rice, Ortadoğu ve Avrupa ülkelerine resmi ziyaretleri çerçevesinde İsrail'e geldi. 
     Rice, İsrail'in ağustos ayı ortalarındaki planlı ''Gazze'den çekilmesi''nin başlamasından önce, İsrailli ve Filistinli taraflarla hazırlıklara ilişkin görüşmelerde bulunacak. 
     Condoleezza Rice, Ben Gurion havalimanındaki açıklamasında, Filistinlilerin çekilme sırasında sükuneti muhafaza etmeleri gerektiğini söyledi. 
     Rice, çekilme sırasında, güvenli bir ortamın sağlanmasında, Filistin tarafına kritik önemde rol düştüğünü belirtti. 
     Rice, İsrail'i de Batı Şeria'daki yeni yerleşimlerin inşası konusunda uyardı. 
     ABD Dışişleri Bakanı Rice, bölgedeki iki günlük ziyareti sırasında, ilk olarak Filistinli yetkililerle görüşecek. 
     Filistin Devlet Başkanı Mahmud Abbas ile akşama doğru Ramallah'ta bir araya gelecek Rice, Abbas ile ortak basın toplantısı düzenleyecek. 
     İsrail Savunma Bakanı Şaul Mofaz ile gece görüşecek Rice, yarın İsrail Başbakanı Ariel Şaron ve Başbakan Yardımcısı Şimon Peres ile bir araya gelecek. 
     Rice-Şaron görüşmesinden sonra, ortak basın toplantısı düzenlenmeyeceği bildirildi. 
     
</TEXT>
</DOC>
