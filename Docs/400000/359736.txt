<DOC>
<DOCNO> 359736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/guncel/agun.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kızlarının gerçek yaşını AB takip edecek 
</HEADLINE>
<TEXT>


Avrupa Parlamentosu'nda kabul edilen raporda, AB Komisyonu, "Müzakerelerde yeni doğan çocukların hemen kaydının yapılması için Türkiye'ye baskı yapmaya" çağrıldı 

UTKU ÇAKIRÖZER, YILDIZ YAZICIOĞLU Ankara 

Avrupa Parlamentosu'nda AP 5 Temmuz'da kabul edilen "Türk kadınlarının sosyal, ekonomik ve siyasi hayattaki rolü" raporunda, AB Komisyonu'na, yeni doğan çocukların nüfusa kaydının anında yapılmasının garanti altına alnması için Türkiye ile müzakerelerde gerekli adımların atılması çağrısı yapıldı. 
AP Kadın Hakları ve Cinsiyet Eşitliği Komitesi'nin hazırladığı ve Türk kökenli Hollanda Milletvekili Emine Bozkurt'un yazdığı raporda, Türkiye'nin bazı bölgelerinde kız çocuklarının yaşları büyütülerek, görücü usulüyle zorla evliliklere meşruiyet sağlandığına dikkat çekildi. 
Çocuklar doğum anında nüfusa kayıt yaptırmadığı için, yaşlarıyla rahatça oynanabildiğinin vurgulandığı raporda, Ankara ile tam üyelik müzakerelerinden sorumlu AB Komisyonu, "yeni doğan çocukların hemen kaydının yapılması için Türkiye'ye baskı yapmaya" çağrıldı. Raporda, "Böylece kızların yaşları büyütülerek zorla evlendirilmesi şeklindeki yasadışı uygulamaya 'dur' denmelidir" ifadesi yer aldı. 

İş hayatında yok 
Türkiye'de kadınların iş hayatına katılımının günden güne düşmesine de dikkat çekilen raporda, "1998'de yüzde 35 olan kadınların iş hayatındaki yerinin yüzde 27'ye düşmesi kaygı vericidir" denildi. Kadınların iş hayatına katılımını teşvik etmek için, Türk hükümetinin "daha fazla çocuk yuvası" yapması gerektiği de kaydedildi. Türk kadının siyasi, ekonomik ve sosyal hayata katılımının sağlanması için önerilere yer verilen raporda, TBMM'ye de çağrı yapılarak, Türkiye ile AP arasındaki en üst karar organı olan Türkiye - AB Karma Parlamento Komisyonu'nun Türk tarafında "kadın milletvekili" bulundurulmasının garanti altına alınması istendi. 

6 Mart memnuniyeti 
8 Mart Dünya Kadınlar Günü nedeniyle 6 Mart'ta İstanbul'da düzenlenen etkinlikleri sırasında göstericilere aşırı şiddet uygulanması kınanırken, polislerin Türk hükümetince cezalandırılması kararından duyulan memnuniyet de, uluslararası kamuoyuna karşı ilk kez AP'nin kadın raporunda dile getirilmiş oldu. 
AB'nin 2004 İlerleme Raporu'nda Kürtlerin "azınlık" olarak tarif edilmesi son dakika müdahalesiyle engellenmişti. Ancak AP kadınlarla ilgili kararında, Türk hükümetinden "ülkedeki azınlıkların, özellikle de Güneydoğu'daki Kürt topluluklarının korunması ve itibarı için reform ve bunların uygulaması" talebinde bulundu. 


Yaşları büyütülüyor 


Ağrı'da 13 yaşındaki F.A. ile A.A. düğün yapıp evlendiğinde devlet olaya el koydu ve F.A.'nın huzurevinde kalmasına karar verdi. Ancak bazı yörelerde nüfus kayıtlarıyla oynanan çocuklar, yaşları büyütülerek resmi nik hla evlendiriliyor. Avrupa Parlamentosu da buna karşı çıkıyor. 


</TEXT>
</DOC>
