<DOC>
<DOCNO> 386327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun34.html </URL>
<DATE> 2005/10/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Basayev'in öldürüldüğü iddia edildi 
</HEADLINE>
<TEXT>

     Rusya'nın Kabardin-Balkar özerk cumhuriyetinin başkenti Nalçik'e düzenlenen baskına Çeçen komutan Şamil Basayev'in de katıldığı ve çatışmada Basayev'in ölü ele geçirildiği ileri sürüldü. 
     Rus gizli servisi FSB'nden bir yetkili, Çeçenistan Toplumu gazetesine yaptığı açıklamada, Rusya'nın en çok aranan teröristler listesinde bulunan Basayev'in bu sabahki çatışmalarda öldürüldüğünü, ancak kimlik tespiti tamamlanmadığı için resmi açıklama yapılmadığını söyledi. 
     Nalçik'e düzenlenen saldırıda 60 kişinin hayatını kaybettiğini belirten yetkili, saldırıyı düzenleyen teröristlerin asıl amacının havaalanındaki bir askeri uçağı kaçırmak olduğunu ifade etti. 
     Teröristlerin içi patlayıcı dolu askeri uçağı kaçırarak Moskova'ya uçmayı planladığını söyleyen yetkili, Rus hava savunma sistemi bu uçakları "dost uçak" olarak belirleyeceği için, bu uçakların Moskova'ya kadar rahatlıkla uçabileceğine dikkati çekti. 
     Yetkili, teröristlerin havaalanını ele geçirme planının başarılı olamadığını ve Basayev'e bağlı militanların ablukaya alındığını ifade ederek, "Rus askerlerinin dikkatini dağıtmak için başka gruplar hükümet binası ve ordu birliklerine saldırdılar, ancak Basayev ve yoldaşları başarılı olamadı, öldürüldüler" dedi. 
     Bu arada Nalçik'de yer yer silah sesleri duyulurken, ölü ve yaralı sayısı konusunda resmi açıklama yapılmadı. 
     Rus güvenlik güçleri kentteki durumun tamamen kontrol altına alındığını söyledi. 
     
</TEXT>
</DOC>
