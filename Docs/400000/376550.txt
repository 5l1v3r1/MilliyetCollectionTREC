<DOC>
<DOCNO> 376550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas09.html </URL>
<DATE> 2005/09/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Turşu kurmanın püf noktaları... 
</HEADLINE>
<TEXT>

     Afyonkarahisar’da yarım asrı aşkın süredir turşuculuk yapan Tevfik Tutan, turşu kuracaklar için tavsiyelerde bulundu. 
     Turşu kurulacak sebzelerin körpe ve turşu kurmaya uygun olması gerektiğini belirten Tutan, turşu kurmak için naylon bidon yerine cam kavanoz veya kaliteli pet bidonların tercih edilmesi gerektiğini söyledi. 
     Turşuların kalorifersiz ortamda, balkon dışında, bodrum veya merdiven altı gibi serin ve karanlık ortamda muhafaza edilmesi gerektiğine işaret eden Tutan, şunları kaydetti 
     "Turşu satın alırken ihtiyacınız kadar, günlük tüketebileceğiniz kadar turşu satın alın. Zira turşu bekledikçe lezzetinde azalma olabilir. Turşu kurarken ise küçük cam kavanoz veya pet bidonları tercih edin. Ekim ayında havaların ani soğumasından dolayı bazı bidonlarda su eksilmesi olabilir. Bu eksilen su zamanla turşu suyunun kokmasına neden olur. Bu nedenle eksilen bidonlara turşu suyu ilave edin. Bidonların kapak altına 2 adet temiz çıtayla takviye yapın. 
     Bunun nedeni ise turşuların yukarıya çıkmasını önlemektir." Tutan, açıldıktan sonra hava alan turşunun lezzetinde zamanla azalma meydana gelebileceğini belirterek, turşunun kısa sürede tüketilebilecek miktarda kurulması gerektiğini söyledi. 
     
</TEXT>
</DOC>
