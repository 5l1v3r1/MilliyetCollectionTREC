<DOC>
<DOCNO> 386480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur50.html </URL>
<DATE> 2005/10/13/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Bakanlık Toplumu tehdit eden bir salgın yok 
</HEADLINE>
<TEXT>

     Sağlık Bakanlığı Temel Sağlık Hizmetleri Genel Müdürü Turan Buzgan, ülke genelinde toplumu tehdit eden bir grip salgını söz konusu olmadığı gibi, kuş gribi kaynaklı bir insan vakasının da bulunmadığını söyledi. 
     Buzgan, Gazi Üniversitesi Tıp Fakültesi Öğretim Üyesi Prof. Firdevs Aktaş, Ankara Üniversitesi Tıp Fakültesi Öğretim Üyesi Prof. Dr. İsmail Balık, Numune Hastanesi Eğitim ve Araştırma Hastanesi Öğretim Üyesi Doç. Dr. Hürrem Bodur, Atatürk Eğitim ve Araştırma Hastanesi Öğretim Üyesi Prof. Dr. Mehmet Taşyaran ile basın toplantısı düzenledi. 
     Kuş gribi hakkında bilgi veren Buzgan, insanlarda mevsimsel olarak görülen grip virüsünün tipinin, kuş gribi etkeni virüs ile aynı olmadığını bildirdi. Kuş gribinin, hasta hayvanlarla yakın temas içinde olan kişilere çok az bir ihtimalle de olsa bulaşabilen bir hastalık olduğunu kaydeden Buzgan, kanatlılardan insanlara geçişinin henüz görülmediğini, hasta insandan sağlam insana bulaşmanın da söz konusu olmadığını söyledi. 
     Buzgan, insanlarda mevsimsel olarak özellikle kış aylarında görülen grip salgınlarının kuş gribi ile ilgisinin bulunmadığını belirtti. 
     Dünyada yaklaşık 30-40 yılda bir olan büyük grip salgınlarının, mevsimsel gribe neden olan grip virüsünün yapısında meydana gelen bir değişiklikle oluştuğunu anlatan Buzgan, ''Bu salgın özellikle hayvanlarda hastalığa neden olan grip virüsünün yapı değişikliği veya hayvan virüslerinin insan virüsüne etki etmesi ile insan grip virüsünde meydana gelen yapı değişikliği sonucu ortaya çıkmaktadır'' diye konuştu. 
     Dünya Sağlık Örgütü'nün WHO son iki yıldır bu yönde uyarılarda bulunduğunu kaydeden Buzgan, ancak henüz böyle bir virüs değişikliğinin olmadığına ve insandan insana bulaşmadığına dikkat çekti. Buzgan, ''Şu an ülkemizde görülen kuş gribi olayının, bahsi geçen büyük salgınla hiçbir ilgisi yoktur'' dedi. 
     Türkiye'nin göçmen kuşların yolları üzerinde bulunması nedeniyle kuş gribinin ülkedeki kanatlılarda görülebileceğinin tahmin edildiğini ifade eden Buzgan, ''Ancak bu durumun engellenmesi söz konusu değildi'' diye konuştu. 
     Manyas bölgesinde görülen kuş gribi vakaları ile ilgili olarak Tarım ve Köyişleri Bakanlığı'nın konuya duyarlı ve hızlı yaklaşımının, hadisenin tek odakla sınırlı kalmasını sağladığını belirten Buzgan, bakanlığının da hastalığın insan sağlığı açısından bir tehlike oluşturmaması için gerekli çalışmaları yaptığını bildirdi. 
     
     ''ENDİŞEYE GEREK YOK'' 
     Hastalığın görüldüğü çiftlik çalışanlarına ve bu hayvanlarla temasta olanlara 7 günlük ilaç tedavisi ile koruma sağlandığını bildiren Buzgan, sözlerini şöyle sürdürdü 
     ''Bu aşamada ülke genelinde toplumu tehdit eden bir grip salgını söz konusu olmadığı gibi, kuş gribi kaynaklı bir insan vakası da bulunmamaktadır. Kuş gribi vakalarının ülkemizde kanatlılarda görülmüş olmasının endişeye mahal verecek bir durum yaratmadığı bilinmelidir. Hizmetlerin en iyi şekilde verilebilmesi için, herkesin sağduyulu, soğukkanlı tavır sergilemesinin önemli olduğu da unutulmamalıdır.'' Dünyada beklenen büyük salgın konusunda bakanlığının planlama çalışmalarının tamamladığını belirten Buzgan, hazırlanan pandemi salgın planının ana hatlarının, hastalığın kontrol ve idaresi, hastalığın izlenmesi, vakaların araştırılması, tedavisi, toplumun korunması, hizmetlerin devamlılığının sağlanması, araştırma ve değerlendirmeden oluştuğunu bildirdi. 
     Buzgan, ''Ülkemizde hiçbir insan vakası olmamakla beraber, korunma ve tedavide kullanılan ilaç stoğumuz yeterlidir. Vatandaşlarımızın herhangi bir telaş ve aşırı hassasiyetle ilaç teminine gerek yoktur'' diye konuştu. 
     Konunun ihmal edilmeden ciddiyetle takip edildiğini ifade eden Buzgan, bir panik ve telaşa gerek olmadığını vurguladı. 
     
     SORULAR 
     Buzgan'ın açıklamasının ardından, basın toplantısına katılanlar gazetecilerin sorularını yanıtladı. 
     Grip aşısının kuş gribine karşı önerilip önerilmediği sorusunu yanıtlayan Gazi Üniversitesi Tıp Fakültesi Öğretim Üyesi Prof. Firdevs Aktaş, grip virüsüyle kuş gribi virüsü orasında bir genetik alışverişin olabileceğini söyledi. 
     Bu ihtimale karşı hazırlıkların sürdüğünü anlatan Aktaş, şöyle konuştu 
     ''Ancak şimdilik kuş gribi vakalarıyla insan grip virüsleri arasında böyle bir alışverişin varlığına dair hiçbir kanıt yok. Grip aşısı sadece insan virüslerine karşı korur. Henüz kuş gribiyle ilgili geliştirilmiş bir aşı yok. İnsandan insana bulaşma olmadıkça kitle aşılamasına da gerek yok. Normal grip aşısının yapılması risk gruplarına önerilebilir. Ama kitle aşılaması mutlaka yapılması gereken bir durum söz konusu değil.'' AB'nin, ''Herkese grip aşısı yapılması'' konusunda bir uyarısının bulunduğunun anımsatılması üzerine de Aktaş, kuş gribi virüsüne karşı geliştirilmiş bir aşının bulunmadığını, insan gribi aşısının kuş gribi için önerilemeyeceğini bildirdi. 
     Ankara Üniversitesi Tıp Fakültesi Öğretim Üyesi Prof. Dr. İsmail Balık da AB'nin uyarısının yanlış algılandığını belirterek, bu ülke vatandaşlarına yapılan uyarının ''Türkiye'ye gitmeyin'' anlamına gelmediğini, o ülkedeki kanatlılarla yakın temastan kaçınmaları uyarısını içerdiğini söyledi. 
     Atatürk Eğitim ve Araştırma Hastanesi Öğretim Üyesi Prof. Dr. Mehmet Taşyaran da grip aşısının özellikle kanatlı hayvanlarla uğraşanlara yapılması gereğine işaret etti. Taşyaran, ''Eğer bu kişiler normal insan gribiyle karşılaşır, o kanatlı hayvanlardan da hayvan gribini alırlarsa, bunların o insanın vücudunda değişime uğraması mümkün olacağı için, özellikle kanatlı hayvan işiyle uğraşanların grip aşısı olmaları iyi olur'' diye konuştu. İtlaf çalışmalarıyla ilgili önlemler konusundaki bir soru üzerine de Sağlık Bakanlığı Temel Sağlık Hizmetleri Genel Müdürü Buzgan, konuyla Tarım ve Köyişleri Bakanlığı'nın ilgilendiğini, alınan tedbirlerin evrensel düzeyde olduğunu söyledi. 
     WHO'nun önerileri doğrultusunda tedbir aldıklarını belirten Buzgan, bölgede eğitim çalışmalarının da sürdüğünü kaydetti. 
     WHO'nun kuş gribine karşı önerileri ile ilgili bir başka soru üzerine de Buzgan, hayvan-insan bulaşığını ortadan kaldırmak, temasları mümkün olduğunca önlemek ve teması olanlara koruyucu antiviral ilaç vermenin çalışmalarının en önemli boyutunu oluşturduğunu söyledi. 
     Kuş gribi virüsünün etkili bir aşısının bulunmadığını yineleyen Buzgan, insan vücudunda mutasyona uğraması söz konusu olduğu için, aynı anda hem insan gribi hem de kuş gribi virüsünün bünyede karşılaşmasının antijenik değişimi kolaylaştırma ihtimaline karşı, kanatlı çiftliklerinde çalışanlara grip aşısı yapılmasını tavsiye ettiklerini ve bunun uygulamasına da başladıklarını anlattı. 
     Buzgan, antiviral ilaç stoğunun yeterli olup olmadığı sorusu üzerine, şu anda hastalığın çıktığı çiftlikte çalışan ve bu hayvanlarla teması bulunan 8 kişiye bu ilaçlardan verildiğini söyledi. Bu kişilerin ilacı 7 gün boyunca kullanacağını belirten Buzgan, şunları kaydetti 
     ''Bunun dışında herhangi bir kişinin ilaç almasına kesinlikle gerek yok. Piyasada şu anda 60 bine yakın ilaç var. İlerde lazım olur düşüncesiyle bazı yerlerde bu ilaç satın alınıyor. Ama buna gerek yok. Bizim elimizde herhangi bir sıkıntı halinde kullanabileceğimiz stoklarımızda ilacımız var. Sipariş vermemize gelince, herhangi bir pandemi anında ilaç temininde sıkıntı olabileceği için hazırlığımızı yapmak durumundayız. İlacı kullanmasak dahi stoğumuzun yeterli olması gerekiyor. Bu açıdan bağlantıyı kurduk. Herhangi bir sıkıntı yaşanmasın diye.'' Numune Hastanesi Eğitim ve Araştırma Hastanesi Öğretim Üyesi Doç. Dr. Hürrem Bodur da bir başka soru üzerine, kuş gribi hastalığına karşı her türlü ağın kurulduğunu belirterek, hastalıktan şüphelenildiği durumlarda araştırmayı yapacak laboratuvarların belirlendiğini söyledi. 
     
</TEXT>
</DOC>
