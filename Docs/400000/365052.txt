<DOC>
<DOCNO> 365052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko28.html </URL>
<DATE> 2005/07/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rus Kommersant Gazetesi Inbev, Efes Bira'yı satın almak istiyor 
</HEADLINE>
<TEXT>

     Rus Kommersant gazetesi, ünlü bira firmasının Efes Uluslararası Biracılık'ı yaklaşık 1 milyar dolara satın almak istediğini duyurdu. Efes Biracılık ise bunun doğru olmadığını açıkladı. 
     Kommersant'ın bugün manşetten duyurduğu haberde, dünyanın en büyük biracılık şirketlerinden biri olan ve Rusya'da Sun Interbrew adıyla temsil edilen Inbev'in Efes ile anlaşma noktasında olduğunu ileri sürdü. 
     Inbev'in Efes'i satın alması halinde dünyanın en büyük bira şirketi haline geleceği belirtilen haberde, ''bir kaynağımızdan edindiğimiz bilgiye göre Sun Interbrew'in Genel Müdürü Joseph Stelya bayilerle yaptığı toplantıda şirketin bu konudaki planlarını dile getirdi. Stelya, Efes ile yapılan görüşmede tarafların anlaşmaya yakın olduğunu söyledi. Ancak Efes ve Inbev söz konusu iddiayla ilgili yorum yapmaktan kaçındı'' denildi. 
     
     EFES ''BİZ ALICI KONUMUNDAYIZ'' 

     Efes Biracılık'ın Rusya Genel Müdürü Tuğrul Ağırbaş da, A.A'ya yaptığı açıklamada, Interbrew ile böyle bir görüşmelerinin olmadığını belirterek, ''Biz satıcı konumunda değil, alıcı konumundayız. Ben bunu Interbrew'in güzel bir hayali olarak değerlendiriyorum'' dedi. 
     Bira pazarının çok hareketlendiğini ve bu tip ''oyun teorilerinin'' ortaya atılabileceğine dikkati çeken Ağırbaş, şunları kaydetti 
     ''Söz konusu şirket ile hiçbir temasımız veya görüşmemiz olmadı. Gündemimizde böyle bir konu yok. 2005-2006 yıllarında kapasitemizi daha da artırmayı planlıyoruz. Dolayısıyla, biz satıcı konumunda değil, alıcı konumundayız. Rusya'da en büyük sıkıntımız Sibirya'ya açılmak. Şimdi planlarımızı buna göre yapıyoruz. Stratejimiz bu yönde. Bu tip bir haber için güzel bir rüya demekten başka bir söz bulamıyorum.'' Efes Biracılık'ın Rusya, Kazakistan, Sırbistan Karadağ, Romanya ve Moldova'da fabrikaları bulunuyor. Rusya pazarına 3 değişik bira ile giren Efes, pazarın yüzde 7'sini elinde bulunduruyor. 

     
</TEXT>
</DOC>
