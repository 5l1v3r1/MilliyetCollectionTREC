<DOC>
<DOCNO> 362305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yasam/yas02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kalbim sağlam' 
</HEADLINE>
<TEXT>


Almanya'da bir klinikte, yürüyüş yaparken kalp krizi geçirip ölen Selçuk Polat, check-up sonrası yakınlarına böyle müjde vermişti 

ANKARA Milliyet 

Kilolarından kurtulmak için Almanya'da gittiği klinikte kalp krizi geçirerek vefat eden Türkiye Müteahhitler Birliği Genel Sekreteri ve eski Başbakanlık Müsteşar Yardımcısı Selçuk Polat'ın, check-up'ta kalp elektrokardiyografi sonuçlarının olumlu çıkması üzerine çevresine, "En sağlam yerim kalbim" dediği ortaya çıktı. 
Yakınlarının telkinleriyle check - up yaptıran Polat, kolestrol ve tansiyonunun yüksek olduğunu öğrendi. Kalp kardiyografisi çektiren, sigara içmeyen ancak 120 kiloya ulaşan Polat, bir arkadaşının tavsiyesiyle perşembe Almanya'daki Buchingen Kliniği'ne gitti. 
Polat, eşi ve kızını da ABD'deki oğlunun yanına gönderdi. Polat, 3. günü program gereği bahçede çıktığı yürüyüş sırasında bir yandan da cep telefonuyla konuşurken fenalaştı ve kalp krizi geçirerek öldü. 

Köykent onun 
1951'de Şanlıurfa'da doğan Polat, Ankara Devlet Mimarlık ve Mühendisliği Akademisi İnşaat Mühendisliği bölümünü bitirdi. İller Bankası ve T.C Turizm Bankası A.Ş.'de çeşitli görevlerde bulunan Polat, kamuda son olarak Başbakanlık Müsteşar Yardımcılığı görevinde bulundu. Polat, eski Başbakan Bülent Ecevit'le birlikte köykent projelerini hayata geçiren isim oldu. Hükümet değişikliğinin ardından 2002'de emekli olan Polat, TMB'deki görevine başladı. Polat, 2001'de annesi Rasime Polat adına memleketi Şanlıurfa'ya yaptırdığı ilköğretim okulu için "en büyük projem" diyordu. 

'Onu birçok kez uyardık' 

TMB Yönetim Kurulu Başkanı Erdal Eren "Hayat dolu bir insandı" dediği Polat'ın çok yakın arkadaşı olduğunu söyledi. Polat'a, kilosu ve beslenme alışkanları konusunda birçok kez uyarıda bulunduğunu ifade eden Eren, "Sık sık, kontrol yaptırması konusunda endişelerimizi iletiyorduk. Bize 'kontrol yaptırdığını, iyi olduğunu' söylüyordu" diye konuştu. Polat'ın herhangi bir kalp rahatsızlığı olmadığını ifade eden Eren, "25 Temmuz'a kadar klinikte kalıp daha sonra işbaşı yapacaktı" dedi. 



</TEXT>
</DOC>
