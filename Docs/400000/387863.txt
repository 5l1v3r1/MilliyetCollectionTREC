<DOC>
<DOCNO> 387863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yazar/akyol.html </URL>
<DATE> 2005/10/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Eğitimde özel okullar 
</HEADLINE>
<TEXT>


HÜKÜMET yeni tasarıyı Bakanlar Kurulu'nda imzaya açtı. Özel öğretim teşvik edilecek. 
Önce tasarının temel prensibini belirtmek gerekir 
Özel okullar konusunda üniter ve merkezi yapı korunuyor. Müfredat, kadro, özel okulların açılışı, işleyişi, kapanışı Milli Eğitim Bakanlığı'na bağlı olacak. Cumhurbaşkanı Sezer'in veto ettiği Kamu Yönetimi Reform Yasası'nda da böyle idi.Öte yandan, diğer özel öğretim kurumları, dershaneler, sürücü kursları tamamen valiliklere bırakılıyor. Kars'ta kurs veya dershane açacaksan bunun belgesini Ankara'dan almanın manası var mı 
Türkiye'de Milli Eğitim'in uzun süre merkezi ve üniter yapısını koruması gerekir. Ama şoför kursları veya dershaneler konusunda yetki il valiliklerinde olmalıdır. 
Çağımızın sosyal gelişme dinamizmi gösteriyor ki, mümkün olan her alanda kırtasiye ve hiyerarşi kaldırılmalı, mümkün değilse en aza indirilmelidir. 

ÖZEL okullar konusunda yine Milli Eğitim'in merkezi yetkileri devam edecek, sadece yeni teşvikler getiriliyor... Düşük faizli kredi, ödenen parayı vergiden düşme, su ve elektrik faturalarında devlet okullarının tarifesinin uygulanması gibi... 
Bu teşvikler yeterli olmamakla beraber, özel okullara ilgiyi artıracaktır. 
Eğitim Sen özel okullar sayısının artmasına karşı... 
Türkiye'de özel okulların oranı yüzde 1.9'dur, Fransa gibi üniter ve merkeziyetçi bir devlette yüzde 17, hele Hollanda'da yüzde 72... 
"Özel" kavramına ideolojik alerji duyan görüşler artık çağdışı kalmıştır. 
Çağımızda "maliyet indirimi, kalite, etkinlik, verimlilik" gibi kavramlar hangi sistemle sağlanıyorsa o sistem iyidir. Komünist Çin'e piyasa ekonomisini getiren Deng'in deyimiyle, "Kedinin rengi değil, fareyi yakalaması önemli." 

DEVLET, elindeki parayı teşvik diye özel okullara vereceğine, yeni devlet okulları açsa daha iyi değil mi 
Soruyu Özel Öğretim Genel Müdürü Cemal Taşar'a sordum. Yeni teşviklerin yürürlüğe girmesiyle şöyle bir tabloyu amaçladıklarını söyledi 
"Devletin özel öğretime verdiği bir birimlik teşvikle, 3 birimlik eğitim hizmetinin yaratılması." 
Bir devlet okulunda öğrenci devlete üç lira maliyet getiriyorsa, özel okulda devlet bir öğrenci için bir lira teşvik verecek. Peki aradaki 2 lirayı kim ödeyecek Veliler, aileler... 
Hali vakti müsait olan aileler neden çocuklarının eğitim maliyetini üstlenmesin 
Türkiye'de 9300 "özel eğitim kurumu" var, toplam 29 trilyon lira vergi ödüyorlar. Özel eğitim kurumlarının çoğu kurs ve dershane, 1600'ü özel okul. 
Tasarıda öngörülen teşvikler iyi ama yetersiz. Özellikle ciddi bir KDV indirimi yapılmalıydı özel okullar yüzde 18 KDV ödüyorlarmış. 
Şu andaki bütçe kalemleri daha fazla teşvike imk n vermiyor. 
Önemli olan, "özel"deki felsefeyi anlamak ve o yönde adım atmaktır. Elbette aslolan temel eğitimin ve lise eğitiminin devlet okullarında parasız verilmesidir ama özel eğitimin ve vakıf üniversitelerinin maliyet ve kalite katkıları göz ardı edilemez. 
Ayrıntılar elbette önemli ve eleştirilecek yönleri elbette vardır. Prensip düzeyinde ise, eğitimin üniter yapısı devam ettirilmek kaydıyla, Türkiye için artık pek çok alanda "teşebbüs-i şahsi ve adem-i merkeziyet"in zamanı gelmiştir, adım adım o yöne gidilecektir. 



</TEXT>
</DOC>
