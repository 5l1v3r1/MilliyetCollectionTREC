<DOC>
<DOCNO> 361322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun34.html </URL>
<DATE> 2005/07/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avustralya'da televizyonlarda Türkiye tanıtımı... 
</HEADLINE>
<TEXT>

     Avustralya'da özel televizyon kanalları Türkiye'yi tanıtan programlar yayınlıyor. 
     Avustralya'nın özel televizyon kanallarından Kanal 7'de bu hafta yayınlanmaya başlayan ''24'' adlı dizi ile Kapalıçarşı'yla ilgili bölümün yer aldığı ''The Great Outdoors'' ve tamamı İstanbul'da çekilen ''The Amazing Race'' adlı yarışma programından sonra, bugün de 40 dakikalık başka bir program yayınlandı. 
     SBS adlı kanalda bugün yayınlanan ve Akdeniz'e kıyısı olan ülkelerin tanıtıldığı ''A Fork in the Mediterranean'' adlı gezi programının son bölümünde Türkiye'ye yer verildi. 
     Çekimleri, İstanbul ve Aydar yaylasında yapılan programda gazeteci Nadire Mater Büyükada'daki evinde kadın haklarıyla ilgili bilgi verdi. Programda gazeteci yazar Ragıp Duran da Osmanlı İmparatorluğu'ndaki azınlıklarla ilgili konuştu. Avukat çift Ali ve Arzu Yeşilırmak ise program ekibini Cihangir'deki evlerinde ağırladı ve 1980'lerden bugüne Türkiye'de ekonomik alandaki değişimler hakkında görüşlerini bildirdi. 
     İstanbul'da eğitim gören iki Türk genciyle yapılan röportajda da eğitim konusu ele alınırken, üniversitede okuyan 19 yaşındaki Sultan Yılmaz ailesinin işlettiği lokantada yaptığı ''Mıhlama'' yemeğinin tarifini verdi. 
     
</TEXT>
</DOC>
