<DOC>
<DOCNO> 385812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy05.html </URL>
<DATE> 2005/10/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türklüğe hakaret davaları sürüyor... 
</HEADLINE>
<TEXT>

     Başta Yazar Orhan Pamuk ve Hrant Dink olmak üzere gazeteciler Ersen Korkmaz, Doğan Özgüden, Emin Karaca, Mehmet Emin Sert, yayıncı ve yazar Ragıp Zarakolu, avukat Şeyhmus Ülek ve Sanatçı Ferhat Tunç TCK’nın 301’inci maddesinden yargılanıyor. 
     Düşünce Suçuna Karşı Girişim’in kayıtlarından edinilen bilgilere göre, "Türklüğü tahkir ve tezyif", "askeri kuvvetleri tahkir ve tezyif", "Hükümetin manevi şahsiyetini tahkir ve tezyif", "Devleti ve Cumhuriyeti tahkir ve tezyif", "Atatürk’ün anısına hakaret" gibi gerekçelerle açılan davaların birçoğu henüz karar aşamasında bulunuyor. 
     Orhan Pamuk bir İsviçre gazetesine verdiği "Bu topraklarda 30 bin Kürt ve 1 Milyon Ermeni öldürdük. 
     Türkiye’de hiç kimse bunu dile getirmeye cesaret edemiyor. 
     Ben ediyorum..." demecinden dolayı "Türklüğü alenen tahkir ve tezyif" gerekçesiyle 16 Aralık’ta Şişli 2’nci Asliye Ceza Mahkemesi’nde yargılanacak. 
     
     "FARKLI DİNLER, DİLLER VE ETNİK GRUPLAR YOK SAYILDI" 
     Haftalık Türkçe ve Ermenice yayımlanan Agos Gazetesi Genel Yayın Yönetmeni Hrant Dink ve gazetenin sorumlu yazı işleri müdürü Karin Karakaşlı "Türklüğü tahkir ve tezyif" iddiasıyla yargılanırken, Karakaşlı, Basın Kanunu’nda sorumlu müdürleri muaf tutan düzenlemesi gereğince davadan bağışık tutuldu. Dink, 6 yıl hapis cezasına çarptırıldı. 
     Dink ayrıca, 14 Şubat 2002’de "Küresel güvenlik, terör ve insan hakları, çok kültürlülük, azınlıklar ve insan hakları" adı altında düzenlenen bir panelde, yaptığı konuşmasından dolayı "Hükümetin manevi şahsiyetine ve Türklüğü tahkir ve tezyif" gerekçesiyle 9 Şubat 2006’da Şanlıurfa 3’üncü Asliye Hukuk Mahkemesi’nde hakim karşısına çıkacak. Aynı panelde bir konuşma yapan Mazlum-Der Genel Başkan Yardımcısı avukat Şeyhmus Ülek de aynı nedenle yargılanıyor. Dink panelde yaptığı konuşmada, "Türküm, doğruyum, çalışkanım söyleminin doğruyum ve çalışkanım yanını çok seviyorum, bağıra bağıra söylüyorum. Türküm bölümünü de Türkiyeliyim diye söyleyerek algılamaya çalışıyorum" demişti. 
     Ülek ise, "Bu bölgede bir sorun yaşanmaktadır ama bu bölgenin adı bile hala bazılarınca konulamamaktadır. Türkiye Cumhuriyeti, yeni bir ulus yaratmak projesiyle işe koyulmuş ve bu yüzden de farklı dinleri, dilleri ve etnik grupları yok saymıştır" demişti. 
     Ferhat Tunç, Leyla Zana ve kapatılan DEP milletvekillerinin tahliye edilmemesiyle ilgili "Yeniden Özgür Gündem" gazetesine yazdığı "Bir Devrimci Leyla ve Bir Şarkı" başlıklı yazısında "Derin Yargı"dan söz ettiği gerekçesiyle Beyoğlu 2’nci Asliye Ceza Mahkemesi’nde gazetenin Sorumlu Yazıişleri Müdürü Mehmet Çolak ile birlikte yargılanacak. Tunç ve Çolak hakkında "Adliyeyi tahkir ve tezyif" davası açıldı. Dava, Çolak’ın yurt dışındaki adresinin tespit edilmesi için 28 Aralık tarihine ertelendi. Tunç ve Çolak’ın, üç yıl hapisleri isteniyor. 
     Macc Gill Üniversitesi öğretim üyesi Prof. Dr. Dora Sakayan’ın kitabını Türkçe’ye çevirterek yayımladığı için hakkında dava açılan Belge Yayınları yetkilisi yazar Ragıp Zarakolu’nun davası, 22 Kasım’da İstanbul 2’nci Asliye Hukuk Mahkemesi’nde görülecek. Yayıncının "Türklüğü ve devletin askeri kuvvetlerini tahkir ve tezyif" iddiasıyla 5 yıla kadar hapsi isteniyor. 
     Demokrat İskenderun Gazetesi sahibi ve yazarı Ersen Korkmaz, gazetenin 12 Nisan 2005 tarihli sayısında yer alan "1 Mayıs’a Doğru Türkiye" başlıklı yazısı gerekçesiyle toplam 5 yıl hapis istemiyle yargılanacak. Korkmaz’ın davası "Devletin askeri ve emniyet muhafaza kuvvetlerini tahkir ve tezyif" ile "Hükümetin manevi şahsiyetine alenen tahkir ve tezyif" iddiasıyla İskenderun 2’nci Asliye Ceza Mahkemesi’nde 20 Aralık’ta görülmeye başlanacak. 
     Gazeteci Emin Karaca hakkında, Deniz Gezmiş, Yusuf Aslan ve Hüseyin İnan’ın idam edilişlerinin 30’uncu yıldönümü dolayısıyla "Türkiye’de ve Avrupa’da Yazın" dergisinde 2002’de yayımlanan yazılar nedeniyle açılan "Askeri kuvvetleri tahkir ve tezyif" davasında beş ay hapis cezası verildi. Hapis cezası, 900 YTL’ye çevrildi. Ceza şu an temyizde. 

ANKA 
     
</TEXT>
</DOC>
