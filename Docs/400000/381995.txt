<DOC>
<DOCNO> 381995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo49.html </URL>
<DATE> 2005/09/27/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Beşiktaş'ta Malmö hazırlıkları başladı... 
</HEADLINE>
<TEXT>

     Bülent Aslan bildiriyor - Beşiktaş, İsveç’in Malmö takımıyla oynayacağı UEFA Kupası 1. tur rövanş maçının hazırlıklarını Malmö’de yaptığı antrenmanla sürdürdü. 
     Teknik direktör Rıza Çalımbay yönetiminde Malmö’deki küçük bir statta yapılan ve ilk yarım saati basına açık olan antrenmana kondisyon ve pas çalışması ile başlayan siyah-beyazlı futbolcular, daha sonra taktik ağırlıklı bir çalışma yaptı. 
     
     KORAY’IN DURUMU ŞÜPHELİ 

     Kasığındaki ağrıları süren ve bu akşamki antrenmanda takımdan ayrı çalışan Koray’ın Malmö maçında oynayıp oynamayacağının şüpheli olduğu bildirildi. 
     Koray’ın durumunun yarın yapılacak kontrollerden sonra netlik kazanacağı öğrenildi. 
     Bu arada, antrenmanı Malmö’de yaşayan bir grup Türk taraftar da izledi. İdmanın basına ve seyircilere açık olan bölümünde taraftarlar, zaman zaman tezahürat yaptı. 
     Öte yandan asbaşkan ve futbol şube sorumlusu Kıvanç Oktay, yöneticiler ve Beşiktaş’a menajer olarak geri döneceği yolunda söylentiler bulunan Sinan Engin de antrenmanı izleyenler arasındaydı. 
     Siyah-beyazlılar, yarın maçın oynanacağı Malmö Stadı’nda yapacakları antrenmanla Malmö maçı hazırlıklarını tamamlayacak. 
     Diğer yandan, teknik direktör Rıza Çalımbay da aynı yerde basın toplantısı düzenleyecek. 
     
</TEXT>
</DOC>
