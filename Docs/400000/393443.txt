<DOC>
<DOCNO> 393443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy15.html </URL>
<DATE> 2005/11/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Güneş Taner'in avukatı Çocuklarımın otomobilinin frenleri kesildi 
</HEADLINE>
<TEXT>

     Eski Başbakan Mesut Yılmaz ile Eski Devlet Bakanı Güneş Taner’in "Türkbank ihalesine fesat karıştırdıkları" iddiasıyla Yüce Divan’da yargılandıkları davada, Başbakan Recep Tayyip Erdoğan, Maliye Bakanı Kemal Unakıtan, Devlet Bakanı Ali Babacan, 9. Cumhurbaşkanı Süleyman Demirel ile CHP Genel Başkanı Deniz Baykal’ın tanık olarak dinlenilmesi talep edildi. 
     Dönemin İçişleri Bakanı, Çalışma ve Sosyal Güvenlik Bakanı Murat Başesgioğlu’nun tanık olarak dinlenildiği duruşmada söz alan Güneş Taner’in avukatı Ömer Lütfü Avşar, Ekim ayında Taner ile ilgili basında gerçek dışı haberlerin çıktığını belirterek, bununla ilgili hazırladıkları tekzip metinlerini mahkeme heyetine sundu. 
     Yüce Divan’daki duruşmalar devam ederken son günlerde bazı tesadüfler yaşadığını, kendi çocuklarının kullandığı otomobilin frenlerinin kesildiğini belirten Avşar, daha sonra otomobilin boya ile tahrip edildiğini anlattı. 
     Ömer Lütfü Avşar, kendisine ait çalışma ofisine de 2 kez hırsız girdiğini ve bilgisayarların çalındığını bildirerek, mahkemede ve kendilerinde bulunan belgeleri sanal ortama aktardığını, bilgisayarların çalınmasıyla, bu belgelerin bir kısmının kendi mahremiyeti dışına çıktığını ifade etti. 
     Avşar, dönemin Cumhurbaşkanı Süleyman Demirel’in "aile fotoğrafı ve o dönemlerdeki olaylardan haberdar olması" nedeniyle bilgisine başvurulmak üzere tanık olarak dinlenilmesini istedi. 
     Avşar, "İşadamlarıyla görüşmeler konusunda mevcut teamüllerin aydınlığa kavuşması açısından" da Başbakan Recep Tayyip Erdoğan, Maliye Bakanı Kemal Unakıtan ve Devlet Bakanı Ali Babacan’ın da tanık olarak dinlenilmesi talep etti. 
     Türkbank Munzam, Sosyal, Güvenlik ve Yardımlaşma Vakfı avukatı İsmail Pilavcı da CHP Genel Başkan Deniz Baykal’ın, 12 Kasım 1998 tarihli Radikal gazetesindeki Türkbank ile ilgili beyanlarından dolayı, Baykal’ın da tanık olarak çağrılmasını istedi. 
     Yargıtay Cumhuriyet Başsavcıvekili Abdurrahman Yalçınkaya, Avşar ile müdahil avukatın tanık taleplerine ilişkin görüş hazırlamak için süre talep etti. 
     Verilen aranın ardından ara kararı açıklayan Yüce Divan Başkanı Tülay Tuğcu, Ahmet Büyükkaya imzasıyla gelen bir ihbar mektubunun Yargıtay Cumhuriyet Başsavcılığı’na gönderilmesine ve Ahmet Büyükkaya’nın tanık olarak dinlenilmesi için çağrı yapılmasına karar verildiğini bildirdi. 
     Taner’in avukatı Avşar ile müdahil avukatı Pilavcı’nın tanık isteklerine ilişkin istemlerinin gelecek duruşmada karara bağlanacağını kaydeden Tuğcu, hakkında çağrı kağıdı hazırlanan Hayyam Garipoğlu’nun bir sonraki duruşmaya tanık olarak dinlenilmesi için zorla getirilmesine ilişkin yazı yazılmasına da karar verildiğini bildirdi. 
     Duruşmanın ardından Mesut Yılmaz Anayasa Mahkemesi’nden ayrılırken, partililer tarafından alkışlandı. 
     
</TEXT>
</DOC>
