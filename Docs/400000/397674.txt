<DOC>
<DOCNO> 397674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy30.html </URL>
<DATE> 2005/11/24/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bütçe görüşmelerinde 'Üst Kimlik' tartışması 
</HEADLINE>
<TEXT>

     CHP İstanbul Milletvekili Birgen Keleş, Van Yüzüncü Yıl Üniversitesi'nde yaşanan olayla ilgili olarak, ''İntihar eden kişi, hakkını bile arayamadan öldü. Ancak ikinci kişinin bu akıbete uğramamasını istiyorum. Rektörün serbest bırakılması lazım'' dedi. 
     TBMM Plan ve Bütçe Komisyonu'nda Adalet Bakanlığı'nın 2006 bütçesinin görüşmeleri sırasında söz alan CHP İstanbul Milletvekili Ali Kemal Kumkumoğlu, Anayasa'nın yurttaşlık ile ilgili maddesinde, ''Türk devletine vatandaşlık bağı ile bağlı olan herkesin Türk olduğunun'' belirtildiğini söyledi. 
     Bu düzenlemenin Anayasa'ya bilinçli olarak konulduğunu belirten Kumkumoğlu, ''Bu maddeye kadar Anayasa'da tek bir Türk kelimesi geçmezken, bu maddeden sonra Türk kelimesi vatandaşları tanımlamak için kullanılmaya başlandı. Bu o kadar açık ki...'' dedi. 
     Kumkumoğlu, Başbakan Recep Tayyip Erdoğan'ın ''üst kimlik'' ile ilgili laflarını, Türkiye'nin geçtiği bu hassas dönemde, insanları biraz teskin edebilme ya da o anda söylemesi gerektiğini düşündüğü için söylediğini ifade ederek, ''Ancak bunları söylerken, Anayasa'nın o maddesini ya okumadı, okuduysa da okuduğunu anlamadı'' dedi. 
     
     ''BİR İLERİ 80 GERİ'' 
     Yapılan işlerde, mehter marşı ile bir ileri iki geri, hatta bir ileri 80 geri gidildiğini öne süren Kumkumoğlu, ''Sayın Başbakan, 'Bu Anayasa beni bağlamaz, benim anladığım üst kimlik başka derse' durum vahimdir. Bu noktada taviz verilmeye başlanmışsa ne yapımı süren adalet sarayları, ne yeni cezaevlerinin yapımı ne de AB'ye yönelik düzenlemelerin anlamı olmaz. Çünkü o zaman ortada biz olmayız zaten'' diye konuştu. 
     AK Parti Ankara Milletvekili Mehmet Zekai Özcan da herkesin Türk olmaktan gurur duyduğunu ve bu konunun aksine yapılacak tartışmaların Türk toplumuna zarar verdiğini söyledi. 
     CHP İstanbul Milletvekili Kemal Kılıçdaroğlu ise ''Yargı bağımsızlığını AB istediği için değil, biz istediğimiz için yapmalıyız'' dedi. 
     
     ''YARGIÇLAR SORUMLULUĞU BİLİRKİŞİYE ATIYOR'' 
     Yargıçların, dava aşamasında üzerlerindeki sorumluluğu bilirkişiye attıklarını ifade eden Kılıçdaroğlu, istenilen şekilde rapor hazırlayacak bilirkişinin her zaman için bulunabileceğini, ancak bunun da yargıya zarar vereceğini kaydetti. 
     Bir şeyhin rüyasında gördüğü bir olayın, devletin resmi belgelerinde yer almasının yanlışlığına dikkati çeken Kılıçdaroğlu, ''Yolsuzluklar aynen devam ediyor. Geçen iktidar döneminde bakanların yanında onlara yakın olmak isteyen kimler varsa, şimdiki hükümetin yanında da o kişiler var'' diye konuştu. 
     
     ''ŞEREF VE ONUR DUYARIZ'' 
     ANAVATAN Grup Başkanvekili Süleyman Sarıbaş da ''üst kimlik'' tartışmaları ile ilgili olarak, ''Şerefle, şanla taşıyacağımız üst kimliğimiz Türklüktür ve bundan da şeref, onur duyarız'' dedi. 
     Başbakan Erdoğan'dan üst kimliğin Türk olduğunu söylemesini beklediğini dile getiren Sarıbaş, ''Yoksa bu vatan uğruna şehit olanların kemikleri sızlar'' dedi. 
     CHP Trabzon Milletvekili Akif Hamzaçebi, yargının tam bağımsızlığı sağlanmak isteniyorsa, Adalet Bakanı ve müsteşarının Hakimler ve Savcılar Yüksek Kurulu üyeliğinden çıkarılması gerektiğini vurguladı. 
     
     ''VATANDAŞ BİLMİYOR'' 
     CHP İstanbul Milletvekili Birgen Keleş de ''yasalar, şu yasada değişiklik öngören yasa tasarısı şeklinde hazırlanarak geliyor. Bu yasanın içine de bir çok madde konuluyor. Ancak, bu yasanın içinde ne olduğunu yasayı hazırlayanlar biliyor ama vatandaş bilmiyor'' diye konuştu. 
     Terör örgütünün elebaşı Abdullah Öcalan'ın yargılanması sırasında Avrupa'dan gelen birçok gözlemcinin duruşmaları izlediğini ve ''adil yargılama yaptınız'' dediğini ifade eden Keleş, ancak daha sonra Avrupa'nın, adil yargılanmadığı gerekçesiyle terör örgütünün elebaşının yeniden yargılanmasını gündeme getirdiğini söyledi. Keleş, hükümetin bu söylenenlere neden hemen cevap vermediğini sordu. 
     
     ''KENDİ KENDİMİZİ BALTALIYORUZ'' 
     İstanbul'da geçen aylarda yapılan Ermeni Konferansı'nın yapılmaması gerektiğine dikkati çeken Keleş, ''Gerek bürokrat, gerekse milletvekili olarak katıldığım uluslararası toplantılarda, bir Yunanlının kendi tezleri aleyhinde konuştuğunu duymadım, görmedim. Kendi kendimizi baltaladığımızı düşünüyorum'' dedi. 
     Yüzüncü Yıl Üniversitesi'nde yaşanan olayla ilgili olarak da Keleş, ''Kalp krizi geçiren birisinin neden tutuklu yargılandığını anlamak mümkün değil. İntihar eden kişi, hakkını bile arayamadan öldü. Ancak ikinci kişinin bu akıbete uğramamasını istiyorum. Rektörün serbest bırakılması lazım'' değerlendirmesinde bulundu. 
     
</TEXT>
</DOC>
