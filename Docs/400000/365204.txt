<DOC>
<DOCNO> 365204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas16.html </URL>
<DATE> 2005/07/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Harry Potter'ı Türkçe'ye çeviren sitelere uyarı.... 
</HEADLINE>
<TEXT>

     Dünyanın en çok satan çocuk romanı serisi olan "Harry Potter"in henüz Türkiye’de basılmayan yeni kitabı "Melez Prens"in yayım haklarını elinde bulunduran Yapı Kredi Yayınları YKY , gazete ilanıyla, kitabın bazı bölümlerinin Türkçe çevirilerini yayınlamaya başlayan internet sitelerini uyardı. 
     Yapı Kredi Yayınları tarafından "Harry Potter ile ilgili açıklama" başlığıyla Hürriyet gazetesinde yer alan ilanda şöyle denildi 
     "Son günlerde gerek basında, gerekse internette dolaşan bazı haberlerde, Harry Potter dizisinin altıncı kitabı olan ’Melez Prens’ adlı kitabın izinsiz olarak Türkçe çevirilerinin yapıldığı ve bunların internet sitelerinde yayınlanacağı duyurulmaktadır. 
     ’Harry Potter ve Melez Prens’ adlı kitabın yayın hakları sadece Yapı Kredi Yayınları’ndadır. Kitap Türkçe’ye çevrilmektedir ve Ekim ayı başında yayınlanarak okurlarına ulaştırılacaktır. Kitabın izinsiz çevirisini yapmak, bu çeviriyi gerek basında, gerekse internet sitelerinde ve başka yerlerde izinsiz olarak yayınlamak suçtur. Bunu yapanlar ve yapılmasına aracı olanlar hakkında yayınevimiz gerekli yasal yollara başvuracaktır. Harry Potter okurlarının ve basınımızın bu konuda duyarlı davranacağına inanıyoruz." YKY Yayın Yönetmeni İlknur Özdemir de, AA muhabirinin sorularını yanıtlarken, internette bazı sitelerin yeni kitabı bölümler halinde Türkçeye çevirerek yayınlamaya başladıklarını belirterek, kitabın yayın hakları kendilerinde olduğu için bunun bir suç olduğunu hatırlattı. 
     Özdemir, "Telif hakları bizde olan bir kitabı kendi kafalarına göre çevirip yayınlamaya başlamışlar ve ’devamı gelecek’ ibaresini kullanıyorlar. Henüz bu konuda hukuki işlem yapmadık. Onun için işin başında bu ilanı vererek önlem almak istedik" diye konuştu. 
     İlanın çıkması üzerine bu işlemi yapan bazı sitelerin kitabın bölümlerini yayından kaldırdıklarını kaydeden Özdemir, bu uygulamaya devam edenler için yasal işlem yapabileceklerini söyledi. 
     
</TEXT>
</DOC>
