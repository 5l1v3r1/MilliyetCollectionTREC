<DOC>
<DOCNO> 373957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/ekonomi/aeko.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı, Tüpraş'a güçlü yerli ortakla giriyor 
</HEADLINE>
<TEXT>


Erdemir'in özelleştirilmesinde yerli - yabancı şirketler arasında gergin rekabet ortamı yaratılmasına rağmen, yabancılar Tüpraş'ta güçlü yerli ortaklarla ihaleye girmeyi tercih ediyor 

Orhan Tekeoğlu 

Erdemir'in blok olarak satışında yerli - yabancı tartışması kızışırken, Tüpraş'ın yüzde 51'inin blok olarak satışında, yabancılar yanlarına güçlü yerli ortak alarak ihaleye girmeye hazırlanıyor. Tüpraş'a talip olan ve Özelleştirme İdaresi Başkanlığı'ndan ÖİB ön yeterlilik alan 13 şirketin konsorsiyumlarını bildirmesi için tanınan süre dün sona erdi. 
Buna göre Tüpraş'a talip olan Petrol Ofisi, Tüpraş ihalesine Tüpraş Acquisition Consortium ile Ortak Girişim Grubu oluşturma kararı aldı. Oluşturulacak ortak girişim grubunda, şirketi temsil ve ilzama yetkili olmak üzere Jan Nahum ile Reha Talu temsilci olarak yer alacak. Ortak girişim grubunun oluşturulmasıyla ilgili tüm işlemlerin gerçekleştirilmesi için Genel Müdürlük yetkili kılındı. 

Zorlu Büyümek istiyoruz 
Koç Grubu ise Tüpraş'ın özelleştirme ihalesine Koç Shell Ortak Girişim Grubu ile birlikte gireceğini açıkladı. Koç Holding'ten İMKB'ye yapılan açıklamada, özelleştirme ihalesine, Koç Holding, Aygaz, Opet Petrolcülük, Shell Overseas Investment ve The Shell Company of Turkey Limited ile çalışmalara başlanmasına karar verildiği bildirildi. 
Orta Avrupa'nın en büyük ham petrol ve petrol ürünleri rafinerisine sahip olan Polonyalı PKN Orlen ile Zorlu Grubu, Tüpraş özelleştirmesi için konsorsiyum kurdu. Zorlu Grubu'ndan yapılan açıklamaya göre, konsorsiyum başvurusunu ÖİB'ye ileten Zorlu ve PKN Orlen, konsorsiyumda yüzde 50'şer eşit hisse sahibi olacak. 
Zorlu Holding Yönetim Kurulu Başkanı Ahmet Zorlu, gerek Türkiye'nin en büyük sentetik iplik üreticisi olarak, gerekse Zorlu Enerji ile faaliyet gösterdikleri enerji sektörünü stratejik büyüme alanı olarak gördüklerini ve bu sektörde büyümek istediklerini kaydetti. 
Avrupa'nın en büyük petrol şirketlerinden PKN Orlen ile kurdukları işbirliğinin Türkiye'ye de büyük faydaları olacağına yürekten inandıklarını ifade eden Zorlu, PKN Orlen'in petrol ürünleri konusundaki know - how'undan yararlanacaklarını bildirdi. Zorlu Grubu, geçen yıl gerçekleştirilen Tüpraş özelleştirmesinde o zamanki ortağı Tatneft ile birlikte en yüksek teklifi vermiş, Tüpraş'ın Zorlu - Tatneft konsorsiyumuna satışı 6 Şubat 2004 tarihinde Rekabet Kurulu ve Özelleştirme Yüksek Kurulu tarafından da onaylanmıştı. Daha sonra ihale iptal edilmiş, Tatneft Grubu da Tüpraş ihalesine yeniden girmeme kararı almıştı. 

Macarların ilgisi 
Macar MOL petrol şirketi de Tüpraş'ın ihalesine katılacağını açıkladı. Macar şirketi MOL Genel Müdürü Zsolt Hernad, Tüpraş'ın dev bir şirket olduğunu, MOL olarak sadece Türkiye'de değil Balkanlarda da önemli yatırımlarda bulunmak üzere çalışmalar başlattıklarını kaydetti. 
Hindistan kökenli Indian Oil Company IOC ise bir süre önce yaptığı açıklamada, Tüpraş ihalesi için yerli ortak olarak Çalık Grubu'nu seçtiklerini ve IOC'nin çoğunluk paya sahip olacağını açıklamıştı. 
Geçen hafta Suudi Arabistan ve Kuveyt'ten dört şirketin, Tüpraş'ın blok satışıyla ilgili Çukurova, Oyak ve Petrol Ofisi ile görüştüğü yönünde haberler yer almıştı. 
Tüpraş için son teklif verme tarihi 2 Eylül. Alınacak tekliflerden sonra firmalarla pazarlık aşaması başlayacak. Bu sürecin 10 gün içerisinde açık artırmayla sonuçlandırılması bekleniyor. Nihai pazarlığa en az üç firmanın kalması ve eylül ortalarına kadar ihalenin tamamlanması bekleniyor. 

Tüpraş için yerli ve yabancıların oluşturduğu konsorsiyumlar 
Koç - Shell konsorsiyumu 
Koç Holding Şirket satışları ve özelleştirmelerin hızlandığı bu dönemde hemen her haberde adı geçen Koç Grubu, şimdiye kadar sadece İtalyan ortağı ile Yapı Kredi için sonuca vardı. T. Telekom ihalesinde elenen grup, Tüpraş'ın yanı sıra 26 Eylül'de ihalesi yapılacak Erdemir'de de ön yeterlilik aldı. Grubun adı Telsim'in satışı konusundaki kulislerde de geçiyor. 
Aygaz Koç Topluluğu'nun, enerji sektöründe faaliyet gösteren ilk ve en büyük şirketi Aygaz, 1961 yılında kuruldu. Likit petrol gazının LPG temini, stoklanması, dolumu ve tüplügaz, dökmegaz ve otogaz olarak dağıtımı konusunda iç pazarda lider olan Aygaz, 2004'ü 3.8 milyar YTL ciro ve 61.2 milyon YTL net k rla kapattı. 
Opet 1992'de Fikret ve Nurten Öztürk tarafından kurulan Opet'e 2002'nin sonunda Koç Grubu yüzde 50 ortak oldu. Opet'in 1.200'ün üzerinde istasyonu bulunuyor. 
Shell İngiliz ve Hollanda ortaklığı olan Shell 140 ülkede 112 bin çalışanıyla dünyanın en büyük petrol şirketlerinden biri. Amerika, Afrika, Avrupa, Ortadoğu, Güney Pasifik, Ortadoğu ve Güney Asya'da etkili olan Shell üretim ve dağıtım alanlarında yıllık 10 milyar dolarlık yatırım yapıyor. Şirketin 2004 yılındaki günlük üretimi 3.8 milyon varil olarak gerçekleşti. Üretimin 2009 yılına kadar günde 4 milyon varile çıkarılması hedefleniyor. 

PO - Tüpraş Acq. konsorsiyumu 
Tüpraş Acquisition Constortium Yabancı fonların oluşturduğu konsorsiyum. 
Petrol Ofisi Petrol Ofisi 3 bin 885 istasyona, yaklaşık 5 bin bayiye, iki madeni yağ harmanlama tesisine, 12 tesise, 26 ikmal ünitesine, 1.034 personele ve geniş pazarlama ağına sahip bulunuyor. Şirket 2004'ü 10.3 milyar YTL ciro, 248.6 milyon YTL net k rla kapattı. 

Zorlu - PKN konsorsiyumu 
Zorlu Grubu Zorlu Grubu ve Tatneft, Tüpraş'ın Kasım 2004'teki ilk ihalesine 1.3 milyar dolarla en yüksek teklifi vermiş ancak daha sonra ihale iptal edilmişti. Zorlu Grubu, Erdemir ihalesi için de ön yeterlilik alan talipler arasında bulunuyor. Ancak grubun özellikle enerji sektöründe büyümek istediği biliniyor. Edirne - Kırklareli - Tekirdağ bölgesinde doğalgaz dağıtım lisans ihalesinde en yüksek teklif, 2.5 milyon YTL ile Zorlu Petrogas şirketinden gelmişti. Zorlu, bu teklifiyle "8 yıl k rsız çalışmayı", üstüne de para ödemeyi kabul etmişti. 
PKN Orlen Polonya ve merkez Avrupa'nın en büyük petrol rafinerilerinden biri olan PKN Orlen'in yıllık petrol işleme kapasitesi 21.7 milyon ton. Polonya'da bin 900, Almanya'da 500 Çek Cumhuriyeti'nde ise 300 istasyonu olan şirketin Avrupa'da toplam 2 bin 700 petrol istasyonu var. 

Çalık - IOC konsorsiyumu 
Çalık Grubu Etisalat'la birlikte T. Telekom'a teklif veren ancak alamayan Çalık Grubu'nun adı, Telsim için de geçiyor. Telekom sektörüne ilgisinin yanı sıra tekstil, yapı ve enerji sektörlerinde de faaliyet gösteren grubun ayrıca bankası da bulunuyor. 
IOC Hindistan'ın tekel petrol üreticisi Indian Oil Company'nin IOC 10 rafinerisi var. Günlük 752 bin varillik üretime sahip olan şirket Hindistan'ın toplam petrol üretiminin yüzde 42'sine hakim. 21 bin petrol istasyonu olan IOC'nin, Hindistan'da gaz istasyonları bulunan IBP'de de yüzde 34 hissesi var. Hint hükümeti IOC'deki yüzde 82'sine payını yüzde 51'e indirmeye çalışıyor. 

Ön yeterlilik alan talipler 
Tüpraş Aquisition Cons. OGG, OYAK, n Avusturya'dan OMV, İngiliz-Hollanda şirketi Shell, Zorlu Holding, Petrol Ofisi, İtalya'dan ENI, İspanya'dan Repsol, Polonya'dan PKN Orlen, Hindistan'dan Indian Oil Company, Anadolu Taşıma Ortak Girişim Grubu, Macaristan'dan MOL, Enerji Ortak Girişim Grubu 


</TEXT>
</DOC>
