<DOC>
<DOCNO> 395741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko15.html </URL>
<DATE> 2005/11/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Arçelik, üstten kapaklı çamaşır makinesi üretecek 
</HEADLINE>
<TEXT>

     Medine Taşdelen AA 

Koç Holding Dayanıklı Tüketim ve İnşaat Grubu Başkanı Bülent Bulgurlu, Çin'de ısıtma alanında farklı bir ürünün üretimi için çalışma yaptıklarını bildirdi. 
     Bulgurlu, Romanya'nın başkenti Bükreş'e bağlı Gaesti'de bulunan Arctic fabrikasında sandık tipi derin dondurucu üretim hattının açılmasıyla ilgili düzenlenen basın gezisi sırasında gazetecilerin sorularını yanıtladı. 
     Küreselleşen ekonomide hacim ekonomisinin önem kazandığını, belli bir hacme ulaşılamaması halinde rekabet edilemeyeceğini ifade eden Bulgurlu, topluluk olarak bu bakış açısına göre hareket ettiklerini söyledi. 
     Bulgurlu, elektrik süpürgesi pazarından sadece üretim alanından çekildiklerini, Arçelik markasıyla pazarda bulunmaya devam edeceklerini bildirdi. 
     Çin pazarına ilişkin sorular üzerine Bulgurlu, Türkiye'de ürettikleri panel radyatörleri Çin'e ihraç ettiklerini, Demiladi adlı şirketin Demrad markasıyla bu ürünleri özellikle iklimin sert olduğu Çin'in kuzeyine pazarladığını kaydetti. 
     Söz konusu şirketin şu anda 5 milyon avro civarında ciro yaptığına değinen Bulgurlu, ''İşin boyutları henüz önemli seviyeye gelmedi. Ancak büyütmek istiyoruz. Önemli olan yapılan iştir. Çünkü herkes bunun tersi doğrultusunda bir hareket içinde. Birçok üründeki penetrasyon oranları son derece düşük olan Çin'den pay almak için bu işleri yapmak zorundayız'' şeklinde konuştu. 
     Bulgurlu, 2006 için bütün şirketlere büyüme hedefi koyduklarını, bu kapsamda Demiladi'nin 8 milyon avro ciro hedeflediğini, Çin'de yağlı radyatör, banyopan ile portatif ısıtıcılar üreten ve Çin'in çevre ülkeleri ile Avrupa'ya ihracat yapan DD Chung Mei adlı şirketin de yıl sonunda 18 milyon avro ciro beklediğini söyledi. 
     Çin pazarına yönelik çalışmaları sürdürdüklerine dikkat çeken Bulgurlu, ''Çin'de üretime girmek için ısıtma alanında üzerinde çalıştığımız farklı bir ürün var'' dedi. 
     
     ''FIRSATLAR DOĞARSA ÜZERİNE EĞİLMEMİZ LAZIM'' 

     Bulgurlu, satın almalara ilişkin de şunları kaydetti 
     ''Fırsatların doğması halinde o şirket neredeyse onun üzerine eğilmemiz lazım. Bu bizim için uygun mudur, bize katma değer sağlar mı Sağlarsa üzerine gidilir alınır, sağlamazsa bırakılır. Şirketler hızla konsolidasyona gidiyor. Belli bir büyüklükte üretim yapamıyorsanız rekabetçi olup tüketiciye cazip fiyatlarla çıkamıyorsunuz. Dolayısıyla bunu hisseden şirketler ya satma ya da satın alıp ekonomik ölçeği yakalamak zorundalar. Zaman zaman furyalar oluyor. Bir dönem bakıyorsunuz konsolidasyonlar üst üste yaşanıyor. Ondan sonra duruyor. Bunları yakın takip etmek lazım ki fırsat çıktığında yakalayalım.'' Arçelik Genel Müdürü Aka Gündüz Özdemir de şirketin 2006'da yurtiçinde yüzde 10'a, yurtdışında yüzde 20'ye yakın büyüme hedefi bulunduğunu, bunun toplamda yüzde 13-14'lük büyümeye tekabül ettiğini bildirdi. 
     Özdemir, dünyada satın almalara ilişkin sürekli takip halinde olduklarını ifade ederek, ''Bu sektörde büyümenin önemli unsuru konsolidasyondur. Kendi stratejik hedeflerimize uygun bir marka veya tesis bulursak bunu tabii ki satın alacağız. Ancak şu anda spesifik olarak böyle bir durum yok'' diye konuştu. 
     Yeni ürünlere yönelik çalışmalara hızla devam ettiklerini aktaran Özdemir, ''Bu doğrultuda üstten kapaklı, çamaşırların üstten alındığı çamaşır makinesi üretmeyi planlıyoruz. Bu ürün Türkiye'de tutulmuyor ancak yurtdışında ilgi gören bir model'' dedi. 
     Özdemir, üretimden çekildikleri elektrik süpürgesini fason olarak yurtdışında yaptıracaklarını, küçük ev aletlerini de nerede uygunsa orada üreteceklerini söyledi. 
     
     ROMANYA'DA DERİN DONDURUCU ÜRETİLECEK 

     Arçelik, Romanya'daki Arctic fabrikasında, 5 milyon avroluk yatırımla sandık tipi derin dondurucu üretimine başlayacak. 
     Ürünün yıllık üretim kapasitesi 400 bin olarak planlanan fabrikanın toplam üretim kapasitesi, 2006 yılında gerçekleştirilecek 9 milyon avroluk yatırımla 1.5 milyon adete çıkarılacak. 
     Koç Holding Dayanıklı Tüketim ve İnşaat Grubu Başkanı Bülent Bulgurlu, üretim hattının açılışı nedeniyle Bükreş'e bağlı Gaesti'de bulunan Arctic fabrikasında düzenlenen basın toplantısında yaptığı konuşmada, Koç Topluluğu'nun amiral gemisi konumundaki Arçelik'in, topluluğun 2004 cirosunun yüzde 22'lik bölümünü tek başına sağladığını hatırlattı. 
     Bulgurlu, Arçelik'in 9 adet satış ve pazarlama şirketi bulunan yurtdışında, 2006 Haziran ayında Rusya'da faaliyete geçmesi planlanan tesis ile de sahip olduğu fabrika sayısının 9'a çıkacağını belirtti. 
     Arçelik ve Koç Holding'in dünyanın önemli büyüklükteki şirketleri arasında yer almayı hedeflediğini vurgulayan Bulgurlu, şöyle devam etti 
     ''Bu doğrultuda Arçelik A.Ş.'nin Romanya'daki yatırımına hız vermesi çok önemlidir. Romanya'da çok iyi tanınan bir marka olan Arctic, 2002'de Arçelik tarafından satın alınmasının ardından hızlı bir atağa kalkmıştır. Gerçekleştirilen yaklaşık 25 milyon avroluk yatırımla üretim kapasitesi 4 katına çıkan Arctic, pazar payını daha da artırarak yüzde 30 seviyelerine ulaştırmıştır. Romanya yatırım stratejimizde önemli bir yere sahiptir. Romanya ile coğrafi yakınlığımız, pazarın umut aşılayan sinyaller vermesi, ülkenin siyasi ve ekonomik açıdan gösterdiği istikrar, bu pazara yatırım yapmamızda önemli bir etken olmuştur.'' 
     
     ''100 MİLYAR DOLARLIK PAZARDA ÖNEMLİ OYUNCU'' 

     Bulgurlu, dünyada 100 milyar dolarlık hacme ulaşan beyaz eşya pazarının önemli bir oyuncusu olan Arçelik'in, daima dünya ile rekabet edebileceği büyük hedefleri benimsediğini ve 2010 yılına kadar sektörde dünyanın en çok tercih edilen 10 markasından biri haline gelmenin bu hedeflerden en önemlisi olduğunu vurguladı. 
     Bulgurlu, ''Belirlenen bu hedeflere ulaşmada Romanya pazarı, Arçelik için önemli kilometre taşlarından biri olacaktır'' dedi. 
     Sandık tipi derin dondurucu üretim hattının 200 bin adet başlangıç kapasitesine sahip olduğunu kaydeden Bulgurlu, böylelikle ilk etapta Arctic'in toplam üretim kapasitesinin 1 milyon 200 bin adete çıkacağını bildirdi. 
     Bulgurlu, geçen yıl Türkiye'den daha yüksek büyüme gerçekleştiren topluluğun, 2005 yılında da Türkiye'den daha yüksek oranda büyüme hedefi bulunduğunu söyledi. 
     
     ''ÜRETİMİN YÜZDE 65'İ AVRUPA'YA'' 

     Arçelik Genel Müdürü Aka Gündüz Özdemir ise Avrupa'nın 5 büyük beyaz eşya üreticisinden olan şirketin kendi markaları olan Beko ve Altus'a ek olarak uluslararası büyüme stratejisi paralelinde Elektra Bregenz, Blomberg, Arctic, Leisure, Flavel ve Troila markalarını bünyesine kattığını hatırlattı. 
     Arctic satın alındığında üretim kapasitesinin 325 bin olduğunu belirten Özdemir, gerçekleştirilen 15 milyon avroluk yatırım sonrasında bunun 2004 sonrasında 750 bin adete çıkarıldığını kaydetti. Sandık tipi derin dondurucu ile fabrikada 2. ürünün devreye girmiş olduğunu ifade eden Özdemir, ürün ile önemli bir pazara sahip olan Türkiye'ye Arctic'in ihracatının artacağını belirtti. 
     
     AVRUPA'NIN EN BÜYÜK BUZDOLABI ÜRETİCİSİ 

     Arçelik'in Arctic ile Avrupa'daki en büyük buzdolabı üreticisi konumuna geldiğine işaret eden Özdemir, Romanya genelinde Arçelik markalarının toplam pazar payının yüzde 30'a yaklaştığını, buzdolabında ise yüzde 45'in üzerinde bir payın söz konusu olduğunu, 2002'de 53 milyon avro cirosu bulunan Arctic'in bu yıl sonunda 150 milyon avro ciro hedeflediğini bildirdi. 
     Özdemir, Arctic'in üretiminin yüzde 65'ini Avrupa ülkelerine ihraç ettiğine dikkat çekti. 
     Özdemir, Avrupa'nın en büyük pazarlarından biri olan İngiltere'de soğutucularda yüzde 14, yıkayıcılar ile Avrupa genelindeki toplam satışlarda yüzde 7'lik pazar payına sahip olduklarını ifade etti. 
     Geçen yıl 2.7 milyar avroluk cironun yüzde 44'ünün 100'ün üzerindeki ülkede gerçekleştirilen satışlardan elde edildiğine işaret eden Özdemir, ''2005 sonu ciro hedefimiz 3 milyar avro'' dedi. 
     
     ''KAPASİTEYİ 11 MİLYON ADETE ÇIKARMAYI HEDEFLİYORUZ'' 

     2004 yılında 4 ana ürün grubunda toplam 7.5 milyon adet üretim gerçekleştirildiğini, yakın bir zamanda üretim kapasitesini 11 milyon adete çıkarmayı hedeflediklerini belirten Özdemir, Arçelik'te dünya genelinde 11 bin kişi çalıştığını ifade etti. 
     Arctic Genel Müdürü Uğur Kayalı da yıllık üretim kapasitesi 400 bin adet olarak planlanan sandık tipi derin dondurucu için 5 milyon avroluk yatırım yapıldığını, kapasitenin 2006 yılında gerçekleştirilecek 9 milyon avroluk yatırımla 1.5 milyon adete çıkarılacağını bildirdi. 
     Kayalı, 270 bin metrekare toplam alana sahip Arctic'de bin 500 kişinin çalıştığını kaydederek, bu yıl 28 ülkeye 50 milyon avroluk 480 bin adet ürün ihraç ettiklerini, gelecek yıl ihracatta yüzde 50'lik artış öngördüklerini ve 35 ülkeye 76 milyon avroluk 685 bin adet ihracat yapmayı planladıklarını söyledi. 
     Dünyada sandık tipi derin dondurucu pazarının ağırlıklı Batı Avrupa'da olmak üzere 2.2 milyon adet olduğuna işaret eden Kayalı, bu ürün gamında Arctic'de 10'un üzerinde model üreteceklerini, Nisan ayında pazara süper izolasyonlu ürünler sunacaklarını kaydetti. 
     Kayalı, toplam soğutucu ihracatında şu anda yüzde 10 olan sandık tipi derin dondurucu payını gelecek yıl yüzde 30'a çıkaracaklarını, ayrıca 20 milyon avroluk ilave ihracat cirosu elde edeceklerini bildirdi. 
     Kayalı, bu yıl Romanya'da 600 bin adet olan toplam Arctic satışını 2006 yılında yüzde 15 artırmayı hedeflediklerini de sözlerine ekledi. 
     Toplantının ardından fabrika basın mensuplarına gezdirildi. 
     
</TEXT>
</DOC>
