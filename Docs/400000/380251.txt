<DOC>
<DOCNO> 380251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko21.html </URL>
<DATE> 2005/09/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ofer, İsrail'de de tartışma yarattı 
</HEADLINE>
<TEXT>

     Tüpraş’tan ucuza hisse aldığı savı ile Türkiye’de tepki yaratan İsrailli Ofer ailesi, ülkesinde de tartışma yarattı. İsrail Corporation başındaki Ofer ailesi, devlete ait rafineri şirketi Oil Refineries’deki Bazan 
     payını, şirketin değerinin çok yükseldiği için satmaktan vazgeçti. Dünya petrol fiyatlarında çok yüksek seyrettiği, rafineri kapasitesinin yetersiz kaldığı, bu dönemde Türkiye’de ucuza rafineri hisselerini satın alan Ofer ailesinin yüzünün güldüğü belirtiliyor. İsrail’de ise devlete ait olan ve bu yılın ilk yarısında önemli miktarda kar sağlayan Oil Refineries’in özelleştirme öncesi yeniden yapılanma çalışmaları çerçevesinde şirkette Ofer ailesine ait yüzde 26’lık payın, devlete satılması isteniyor. Ancak daha önce söz konusu payı 120 milyon dolara satmaya hazır olan Ofer ailesinin, şirketin değerinin çok yükseldiği gerekçesiyle satmaktan vazgeçtiği ifade ediliyor. Üç yıl önce 500 milyon dolar olan şirketin değeri, 3 milyar dolara çıktı. Haarezt gazetesine göre, Ofer’in yaklaşımı şöyle "Devletin iyi ortakları olduk ve bizim Oil Refineries’deki payımızı 120 milyon dolar için almasını fırsat verdi, ancak bu fırsatlar kaçırıldı. Bugün ise, İsrail Corporation’un payının o rakamdan altı kat yüksek. Bu fiyattan Oil Refineries’den çıkmayız." Ofer ayrıca, şirketin bölünmesinin, değerini düşüreceği gerekçesiyle de bu yöndeki bir yeniden yapılanmaya karşı çıkıyor. İsrail Parlamentosu, İsrail’de tekel olan Oil Refineries’in ikiye bölünmesini onayladı ancak bunun uygulamasının, mahkemeye yapılan itirazlardan geçtiği belirtiliyor. 
     
</TEXT>
</DOC>
