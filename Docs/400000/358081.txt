<DOC>
<DOCNO> 358081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy18.html </URL>
<DATE> 2005/07/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Diyanet Kuran kursları alternatif bir örgün eğitim olmamalı 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, Kuran kurslarının alternatif bir örgün eğitim olmasının düşünülemeyeceğini belirterek, bu kursların örgün eğitimi tamamlayan, insanın sağlıklı şekilde kutsal kitabı okumasını sağlayan kurslar olması gerektiğini söyledi. 
     Bardakoğlu, Diyanet İşleri Başkanlığı’nın konferans salonunda düzenlediği basın toplantısında, gazetecilerin sorularını da yanıtladı. 
     Prof. Dr. Bardakoğlu, Kuran kurslarıyla ilgili soruyu yanıtlarken, "Kanaatlerimiz farklı olabilir, ama tatbikatımız yasalar çerçevesinde olur. Kanaatimi sorarsanız, din eğitiminin yerinde, zamanında, erken, açık ve şeffaf olması gerekiyor. Nerede ne okutulduğunu bilmemiz gerekiyor. Camilerin camları buzlu, kapıları kapalı olmamalı" dedi. 
     Yaz kurslarına ilköğretim 5’inci sınıfı bitiren öğrencilerin katılabildiğini belirten Bardakoğlu, bu kurslarda Allah’ı tanıma, inanma, İslam’ın esasları, temel ahlak ilkeleri ve genel dini bilgilerin verildiğini anlattı. Bu kurslarda okutulan "Dinimi Öğreniyorum" ve "Peygamberimi Öğreniyorum" kitaplarının ardından "Kuran’ı Öğreniyorum" kitabının hazırlıklarına başladıklarını söyleyen Bardakoğlu, "Yaz kurslarının çocukların birbirini tanıdığı, kaynaştığı, dini öğrendiği, camiyi tanıdığı yerler olmasını istiyoruz" diye konuştu. 
     Beden sağlığı kadar ruh sağlığının da önemli olduğunu ifade eden Bardakoğlu, "15-16 yaşında bir çocuk dini tercihini yapsın gibi bir düşünce dünyanın gerçeklerini dikkate almayan bir anlayıştır. Ruh sağlığı için doğru düzgün bir din eğitimi alınmalıdır. Bunu böyle yapmazsak daha çok başımız ağrır. O boşluğun doğuracağı sıkıntıları gidermek için doğru bilgi zamanında verilmelidir" dedi. 
     
     "KONTROLÜMÜZDEKİ KURSLAR YÜZ AĞARTICI" 
     Kaçak Kuran kurslarıyla ilgili bir başka soru üzerine de Bardakoğlu, gerek camide sunulan dini hizmetin, gerek Kuran kurslarının çok mükemmel ve sorunsuz bir seviyede bulunmadığının bilincinde olduklarını ifade etti. Kuran kurslarının programları kadar fiziki şartlarının iyileştirilmesi yönünde çalıştıklarını anlatan Bardakoğlu, üniversitelerden akademisyenler, Başkanlık personeli, kurs öğretmenleri ve pedagogların katılımıyla bu yıl yeni bir Kuran kursu programı hazırladıklarını kaydetti. Sorunsuz bir Kuran kursu hedeflediklerini ve sorunları en aza indirmeye çalıştıklarını dile getiren Bardakoğlu, "Diyanet İşleri Başkanlığı kontrolündeki kurslar yüz ağartıcı bir çizgide ilerliyor" dedi. 
     Ülkede 4 bin kuran kursunun eğitim verdiğini, 3 bininin ise öğretmensizlik ve öğrencisizlik nedeniyle kapalı bulunduğunu belirten Bardakoğlu, buralarda yeterli sayıda kadrolu öğretici bulunmadığını, bu sayının artırılması gerektiğini söyledi. 
     Tartışmalara neden olan kaçak Kuran kurslarının yaz kursları değil, kış kursları olduğunu ifade eden Bardakoğlu, "Kuran kurslarının alternatif bir örgün eğitim olmasını asla düşünmüyoruz. 
     Örgün eğitimi tamamlayan, insanın sağlıklı şekilde kutsal kitabı okumasını sağlayan bir kurs olmalı. Biz bu kursların diyanet çatısı altında olmasını savunuyoruz" diye konuştu. 
     
</TEXT>
</DOC>
