<DOC>
<DOCNO> 386901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun21.html </URL>
<DATE> 2005/10/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Nazi "ölüm doktoru" Heim'in İspanya'da olduğu saptandı... 
</HEADLINE>
<TEXT>

     2. Dünya Savaşı sırasında insanlar üzerinde yaptığı deneylerle yüzlerce kişinin ölümüne yol açan, Nazi ''Ölüm Doktoru'' Aribert Heim'ın İspanya'da olduğu saptandı. 
     Haaretz gazetesi, Simon Wiesenthal Merkezi sözcüsü Stephen Clem'in, Heim'ın hala hayatta olduğunun belirlendiğini söylediğini yazdı. 
     Gazete, 91 yaşındaki Heim'ın kısa süre içinde İspanyol polisi tarafından tutuklanacağını belirtti. 
     Almanya'da yayımlanan Der Spiegel dergisi de Heim'ın İspanya'da bulunduğunu yazdı. 
     Dergi, 1980 ortalarından beri Heim'ın İspanya'da saklandığından şüphelenildiğini, son haftalarda, Nazi doktorunun yakın zamanlara kadar Akdeniz sahilindeki Denia yakınlarında yaşadığına dair güçlü göstergeler bulunduğunu bildirdi. 
     Clem, Heim'ın Berlin'deki bir bankada 2 milyon dolarlık serveti bulunduğunu da söyledi. 
     Heim savaş sırasında Buchenwald ve Mauthausen kamplarında sadistçe deneyler yaptığı için ''Ölüm doktoru'' olarak anılıyor. Deneyler arasında, anestezi kullanmadan ameliyat yapmak ve ölünceye kadar bedenlerinin nereye kadar dayanacağını görmek için tutsaklara gazyağı ve zehir zerk etmek bulunuyordu. 
     Heim savaş sonrasında, hakkında dava açılana kadar Almanya'da doktorluk yapmıştı. Almanya Heim'ın başına 159 bin dolar, Simon Wiesenthal Merkezi de 12 bin dolar ödül koymuştu. 
     
</TEXT>
</DOC>
