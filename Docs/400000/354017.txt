<DOC>
<DOCNO> 354017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko36.html </URL>
<DATE> 2005/06/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hyundai Assan Kore'den 5 büyük firmayla birlikte yatırım yapacağız 
</HEADLINE>
<TEXT>

     Hyundai Assan Başkan Yardımcısı Heung Soo Lheem, ''2007 yılının ilk yarısında tamamlanacak genişleme yatırımlarıyla üretimimizin yüzde 65'ini ihraç edeceğiz'' dedi. 
     Heung, Marmara Autoshow 2005 fuarında, 2 yıl içinde tamamlanacak olan genişleme yatırımlarıyla 800 kişiye istihdam yaratacaklarını söyledi. 
     Güney Kore Cumhurbaşkanı Roh Moo Hyun'un Türkiye ziyareti sırasında Hyundai'nin fabrika üretimini 2 katına çıkaracağını açıkladığını anımsatan Heung, genişleme çalışmalarıyla ilgili görüşmelerin sürdüğünü belirtti. 
     Heung, şunları kaydetti 
     ''Türkiye'deki otomotiv pazarında yüzde 13'le üçüncü sıraya gelmek istiyoruz. Bunu yapabilmek için bayi teşkilatımızı genişletiyoruz. Şuanda bayi sayımız 72 oldu. Bu birçok yeni modelin tanıtımını yapacağız. Ağustos'tan itibaren yeni modellerimiz gelecek. Türkiye'den ihracatımız devam edecek. Şu anda üretimimizin yüzde 40-45'ini ihracata yönlendiriyoruz. 2007 yılının ilk yarısında tamamlanacak genişleme yatırımlarıyla üretimimizin yüzde 65'ini ihraç edeceğiz. 
     Kore'de otomotiv sektörünün yan sanayindeki 5 büyük firması, bizimle birlikte Türkiye'ye yatırım yapacak. Bu yatırımlar Bursa, Gebze, İzmit veya İzmir olabilir. Bu konuda herhangi bir karar verilmedi. Yapılacak yatırımlarla ilgili taleplerimizi Türkiye Cumhuriyeti Devleti'ne gönderdik.'' 
     
</TEXT>
</DOC>
