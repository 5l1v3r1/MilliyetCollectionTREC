<DOC>
<DOCNO> 356844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/asiy.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Himmetinize muhtacız' 
</HEADLINE>
<TEXT>


81 il müftüsünün buluştuğu toplantıya katılan Başbakan Erdoğan, "Sadece kendi cemaatlerini değil, bütün insanlığı içine düştüğü derin buhrandan kurtarmak için sizlerin himmetine muhtacız" dedi 

Abdullah Karakuş 


Başbakan Recep Tayyip Erdoğan, önceki gece programında sürpriz bir değişiklikle Diyanet İşleri Başkanı Ali Bardakoğlu'nun başkanlık ettiği Abant'taki il müftüleri toplantısına katıldı. Saat 23.00 sıralarında Abant'a giden Erdoğan, 3 saat burada kaldı. Kaynaklar, böyle geniş bir zirveye ilk kez bir Başbakan'ın katıldığını kaydetti. 

Mevlana örneği 
Erdoğan, müftülere hitaben yaptığı konuşmada, "Sadece kendi cemaatlerini değil, bütün insanlığı içine düştüğü derin buhrandan kurtarmak için sizlerin himmetine muhtacız. Dini hurafelerden arındırılmış, ilahi hakikat ve değerleri topluma öğütlemek olan kutsi görevinizin yaşadığımız çağda giderek daha büyük önem taşıyacağı kanaatindeyim" dedi. Müftülerin görevinin hakka ve hakikate çağırmak olduğunu kaydeden Erdoğan, şunları söyledi 
"Mevlana der ki, 'Dünya bir dağdır, yaptıklarımız da ses. Ses yankılanır, yine bize döner.' Buradan çıkarmamız gereken bir ders var. Madem insanlık giderek bu değerlerden uzaklaşıyor, ahlaki çöküntü giderek yaygınlaşıyor, o zaman insanlığın duçar olduğu manevi bunalımı hakikatin nuruyla iyileştiremiyoruz, bize emanet edilen şifa iksirini muhtaç insanlara ve ruhlara ulaştıramıyoruz, madem biz dinin aydınlatıcı hakikatine v kıfız, bu aydınlığı yaymak karanlıkları bu aydınlıkla dağıtma mecburiyeti altındayız." 
"Türk milletinin asırlar boyunca İslam sancağını şan ve şerefle taşıdığını" belirten Erdoğan, Batı dünyasının İslamı Türkiye'ye bakarak anlaması gerektiğini anlattı. Erdoğan, şöyle devam etti 
"Batı dünyası nezdinde İslami değerleri öncelikle biz temsil ediyoruz. Bu aynı zamanda tarihi misyonumuzdur. Hepimiz sözlerimizi yeniden teraziye koymak, insanlığa unuttuğu temel değerleri hatırlatmak zorundayız. Donanımlarımız hazır olmalı, yenileşmeye şiddetle ihtiyacımız var, yoksa özgüveninizi kaybeder, hakikat sözcüsü olamazsınız." 

AB'YE SERT MESAJ Bizi almazsanız Hıristiyan kulübüsünüz 

AB'ye samimiyet çağrısı yapan Erdoğan, şu ifadeleri kullandı 
"Eğer hakikaten AB'nin Hıristiyan kulübü olmadığını iddia ediyorsanız, o zaman Türkiye'yi aranıza katmak durumundasınız. Aranıza kattığınız takdirde tamam, burası gerçekten medeniyetlerin bir arada buluştuğu bir adrestir, diyeceksiniz. Aksi takdirde bunu söylemeye hakkınız yoktur. Söyleseniz de kimse inanmaz. AB Anayasası'na AB'nin dini, kökü Hıristiyanlığa dayalı ifadeleri girecekti. Onlara kalsa din unsurunu ciddi manada savunuyorlardı. Şimdi belki de şu andaki sıkıntıların altında o yatıyor. Türkiye ile ilgili açıklamalara baktığımızda, aslında bu yatıyor." 

Bardakoğlu Misyonerliği ayıplamayalım 

DİYANET İşleri Başkanı Ali Bardakoğlu, her insanın kendi inandığı dini anlatmak istemesini saygıyla karşıladıklarını ifade ederek, "Misyonerliği ayıplama, karalama yöntemini kullanmak yerine kendi insanımıza dinimizi en iyi şekilde öğretmeye çalışıyoruz" dedi. 
Müftüler toplantısında konuşan Bardakoğlu, dinin bir çatışma aracı olarak kullanılmaması yönünde çağrı yapmalarına rağmen zaman zaman uluslararası politikalara malzeme yapıldığını söyledi. 
Türkiye'de son dönemde yapılan camilerin estetikten çok uzak olduğunu vurgulayan Bardakoğlu, "Camiler bir plan ve program doğrultusunda yapılmalı. Örneğin 20 haneli bir köye ikinci camiyi yapmak israf. Okul veya hastane ihtiyacı öncelikli olan yerlere bunları yapmak da ibadet" dedi. 

TDK'da himmet 
1- Yardım, kayırma. 
2- Çalışma, emek, gayret. 
3- eskimiş Lütuf, iyilik, iyi davranma. 


</TEXT>
</DOC>
