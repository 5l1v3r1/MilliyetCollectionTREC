<DOC>
<DOCNO> 392171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun25.html </URL>
<DATE> 2005/11/04/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Almanya'daki koalisyon görüşmelerine Türkiye Politikası engeli 
</HEADLINE>
<TEXT>

     Almanya'da, Sosyal Demokrat Parti SPD ile Birlik partileri CDU CSU arasında sürdürülen koalisyon görüşmelerinde, Türkiye politikası üzerinde anlaşma sağlanamadığı bildirildi. 
     Alman Haber Ajansı DPA , bazı siyasi çevrelere dayanarak, SPD ile Birlik partileri yetkilileri arasında yapılan görüşmelerde, Türkiye'nin AB üyeliği konusunda izlenecek politika üzerinde hala anlaşma sağlanamadığını belirtti. 
     Ajans, özellikle Türkiye'nin AB üyeliğine karşı çıkan, Ekonomi Bakanı olması beklenen Hıristiyan Sosyal Birlik Partisi CSU Federal Meclis Grubu Başkanı Michael Glos'un taleplerini kabul ettirmeye çalıştığını belirtti. 
     Glos'un, Türkiye'nin AB'ye tam üyeliğinin kabul edilmemesini ve bunun Türkiye ile başlanan üyelik müzakerelerinde de açıkça dile getirilmesini istediğini kaydeden ajans, Glos'un istekleri konusunda çalışma grubunda uzlaşmaya varılamadığını, parti yöneticilerinin konuyu önümüzdeki günlerde yeniden ele alacaklarını kaydetti. 
     
</TEXT>
</DOC>
