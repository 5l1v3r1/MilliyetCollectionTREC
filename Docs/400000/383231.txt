<DOC>
<DOCNO> 383231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/guncel/gun06.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk milli tankını Fransızlar tanıttı 
</HEADLINE>
<TEXT>


BARKIN ŞIK Ankara 

Fransa, Türkiye'nin milli tank projesinde Türkiye'yi solladı ve "Türk Milli Ana Savaş Tankı"nı 7. Uluslararası Savunma Sanayii Fuarı'nda IDEF tanıttı. Türk savunma sanayii firmalarının kazandığı yeteneklerle gerçekleştirilmesi planlanan 'Milli Tank Projesi'nde Türkiye halen Ar-Ge araştırma-geliştirme çalışmalarını sürdürüyor. Fransız GIAT firması, IDEF'te attığı bu adımla Türkiye'ye, "Biz geliştirdik, siz geliştirmek için para ve emek harcamayın" mesajı verdi ve projeye talip olduğunu açıktan gösterdi. 

Ortak çalışma yürütülüyor 
Türkiye, 2010'larda ilk yerli tankını üretmeyi hedefliyor. Bu hedef için Savunma Sanayii Müsteşarlığı'nın öncülüğünde ortak bir çalışma yürütülüyor. Leopard tanklarının atış kontrol sistemlerini modernize eden ASELSAN, ürettiği zırhlı araçları yurtiçi ve yurtdışına satan FNSS, BMC ve Otokar ile uzun namlulu silah üretebilen MKE projesinde yer alacak. Türk savunma uzmanları, başlangıç aşamasındaki "milli tank" projesine Fransızların bu kadar hızlı girmesini "komik" olarak değerlendirdi. 


</TEXT>
</DOC>
