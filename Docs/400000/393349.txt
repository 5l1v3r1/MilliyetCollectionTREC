<DOC>
<DOCNO> 393349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun51.html </URL>
<DATE> 2005/11/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Barzani'den garip yorum PKK yanlış siyasete karşı bir tepki 
</HEADLINE>
<TEXT>

     CNNTÜRK 

Iraklı Kürt lider Mesud Barzani, Irak'ta bir iç savaş çıkması durumunda Kürtlerin bağımsızlığını ilan etmekten başka bir seçeneği kalmayacağını söyledi. 
     Londra'da Arapça olarak yayımlanan Şark El Avsat gazetesine konuşan Barzani, PKK meselesine siyasi bir çözüm bulunmazsa sorunun süreceğini savundu. 
     PKK sorununu 'var olan bir halka karşı izlenen yanlış siyasete karşı bir tepki' olarak niteleyen Barzani, Kuzey Irak'taki PKK varlığının abartıldığını söyledi. 
     Kürt lider, örgütün asıl varlığının Türkiye'de olduğunu da ileri sürdü. 
     Barzani, 4 kasımda Londra'da yayımlanan El Hayat gazetesine verdiği demeçte de, Kürt milletinin birkaç devlette parçalanmış durumda olduğunu belirterek, biz de dünyadaki diğer milletler gibi bir milletiz. Devletimizi kurma hakkımız var. Kürtlerin de bu doğruluktan korkmamaları gerekiyor'' demişti. 
     Mesud Barzani, bağımsız milli devletlerini kurmak Kürtlerin hakkıdır" ifadesini de kullanmıştı. 
     
     Talabani'den Türkiye'deki Kürtlere çağrı 
     Resmi bir ziyaret için İtalya'da bulunan Irak Devlet Başkanı Celal Talabani ise, La Republica gazetesine verdiği demeçte, Türkiye'deki Kürtlere, 'terörü kınayın, şiddetten uzak durun' çağrısı yaptı. 
     Talabani, Kürtlerin, sorunu demokratik biçimde çözmek isteyen Başbakan Recep Tayyip Erdoğan'ın politikasından istifade etmeleri gerektiğini söyledi. 
     
</TEXT>
</DOC>
