<DOC>
<DOCNO> 391145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo29.html </URL>
<DATE> 2005/10/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sivasspor'dan hakemlere teşekkür... 
</HEADLINE>
<TEXT>

     Sivasspor basın sözcüsü Fikret Ünsal, deplasmanda 1-0 yenildikleri Çaykur Rizespor maçını yöneten hakemlere teşekkür ederek, ''Çıkıp bizim yerimize gol atacak halleri yoktu ya'' dedi. 
     Ünsal, AA muhabirine yaptığı açıklamada, Çaykur Rizespor karşısında takımlarının gerçek performansını ortaya koymadığını belirterek, bu durumda puan kaybının da normal olduğunu söyledi. 
     Takımlarının bu maçta pek hazır görünmediğini anlatan Ünsal, ''90 dakika bir atak yapamadık. Tabii sonra da kalemizde golü gördük'' dedi. 
     Maçın orta hakemi Hüseyin Göçek ile yardımcılarının çok iyi bir performans sergilediklerini, yenilmelerine rağmen kararlarından memnun olduklarını kaydeden Ünsal, hakemlere teşekkür etti. 
     Bir pozisyonda kendileri lehine penaltı düşüncesi taşıdıklarını, ancak bu pozisyonu hakemin belki iyi göremediğini anlatan Ünsal, bu durumu da hakemin iyi niyetine bağladıklarını belirterek, şunları söyledi 
     ''Bu pozisyonda hakemin görme şansı olmayabilir. Yorumcular bile televizyondan değişik açılardan izledikleri birçok pozisyonda ortak karar veremiyorlar. Maçı yöneten hakemler ise bir anda karar vermek durumunda. Bunun için bu tür durumlar anlayışla karşılanmalı. Hakem camiası yıpratılmamalı. Bizim maçta takımımız iyi oynamadı. Dolayısıyla gol atamadık. Yenilmemize rağmen hakemler gayet güzel maç yönetti. Çıkıp bizim yerimize gol atacak halleri yoktu ya...'' 
     
</TEXT>
</DOC>
