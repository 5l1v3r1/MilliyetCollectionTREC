<DOC>
<DOCNO> 393072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko23.html </URL>
<DATE> 2005/11/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Babacan Faizlerin düşmesiyle 10 yılda gelecek kaynağı sağladık 
</HEADLINE>
<TEXT>

     Devlet Bakanı ve Başmüzakereci Ali Babacan, 17 Aralık'tan bu yana bir yıl bile geçmeden, iç borçlanma faizlerinde 10 puanlık düşüş gerçekleştiğini belirtirken, bu süre içinde faizlerin düşmesiyle Avrupa Birliği'nden AB belki 10 yılda gelecek kaynaktan daha fazlasının sağlandığını vurguladı. 
     Ali Babacan, Yabancı Sermaye Derneği YASED tarafından düzenlenen ''Yabancı Yatırımların Yeni Gözdesi Fırsatlar Ülkesi Türkiye'' başlıklı konferansın açılışında yaptığı konuşmada, Türkiye'de kurulan yabancı sermayeli firmaların ülke dağılımına bakıldığında, AB ülkelerinin önemli bir yere sahip olduğunun görüldüğünü söyledi. 
     Babacan, yılın ilk 10 ayında kurulan 2 bin 223 firmadan bin 287'sinin AB ülkelerinden olduğunu, yani yabancı sermayeli firmaların yarıdan fazlasını AB ülkeleri menşeli firmaların oluşturduğunu bildirdi. 
     Babacan, 3 Ekim 2005 tarihinde AB ile katılım sürecini başlatan Türkiye'nin, bu aşamadan sonra çok daha fazla yatırım çekeceğini, hatta AB'nin bir yatırım üssü haline geleceğini kaydetti. 
     Avrupa'nın büyüme potansiyelinin belli olduğunu, nüfusunun artmadığını belirten Babacan, Avrupa'da 10 yıl boyunca büyüme oranlarında en iyi tahminin yüzde 2 iken, Türkiye için potansiyel büyüme hızının yüzde 6-7 arasında olduğuna işaret etti. 
     Türkiye'nin, AB ortalamasından çok daha hızlı büyüyeceğini vurgulayan Babacan, ''Böylesine bir ekonomiye, iyi olduğunda Avrupa'nın en büyük ülkesi olacak bir ülkeye, yatırımların gelmemesi diye bir şeyi düşünmek mümkün değil. Yeter ki engel olmayalım, zorluk çıkarmayalım ve hızla oluşan güven ortamını yaralayacak, zedeleyecek girişimlerden uzak duralım'' diye konuştu. 
     
     İÇ BORÇLANMA FAİZLERİNDE 10 PUANLIK DÜŞÜŞ 
     Türkiye'nin AB ile katılım sürecinin başladığı 3 Ekim 2005 tarihinden sonra çok daha öngörülebilir bir ülke olduğunu vurgulayan Babacan, şöyle devam etti 
     ''Türkiye, yatırımcılar tarafından ayrı bir kategoride, ayrı bir ligde değerlendiriliyor. Türkiye'nin uzun vadeli yönünü nereye çevireceği artık bellidir. Türkiye'nin 5, 10, 20 yıl sonra nasıl bir ülke olacağı artık daha rahat kestirilebiliyor. Bakınız bankacılık sektörüne, özellikle özel bankalara olan ilgi ve burada oluşan değerlere, fiyatlamalara... Özelleştirme konusunda 17 Aralık öncesi değerler neredeydi, bugün nerede... 
     17 Aralık'tan bir gün önce 16 Aralık 2004'de, Türkiye'de iç borçlanma faizleri yüzde 24'dü. Bugün yüzde 14'ün altını zorlayan rakamlar var. Bir yıl bile geçmeden tam 10 puan düşmüş. Faizlerde tek bir puanlık indirimin Türkiye'ye sağlayacağı tasarrufun, bütçeye yapacağı katkının yıllık 1.5-2 milyar dolar olduğunu bizim yaptığımız her türlü hesaplamalar gösteriyor. Bu yıl tam 10 milyar YTL, 10 katrilyon lira bütçeden ayırdığımız ödenekten daha az faiz ödenecek. Eğer bu böyleyse Türkiye'nin AB vizyonundandır. Tabii ki makroekonomik politikaların tavizsiz uygulanması önemlidir ama AB perspektifi Türkiye ekonomisi için son derece büyük katkılar sağlayacaktır.'' 
     Bu rakamlar AB'den şu ana kadar gelen ya da ileride gelebilecek fonlarla karşılaştırıldığında, aslında ekonomik faydanın pek çoğunu şimdiden peşinen sağlanmış durumda olduğunu vurgulayan Babacan, ''Hani diyorlar ki AB'den şu kadar fon gelecek, şu kadar fon kullanılacak Bırakın hepsini bir kenara, faizlerin düşmesiyle belki 10 yılda gelecek kaynaktan daha fazlasını 2005 yılında, tek bir yılda bile sağlamış durumdayız'' diye konuştu. 
     
     ''ŞAHSİ, SİYASİ ÇIKARLAR PEŞİNDE DEĞİLİZ'' 
     Ali Babacan, yatırım ortamını iyileştirme konusunda hükümet olarak son derece kararlı olduklarını söyledi. 
     Makroekonomik politikalar konusunda zaten bir tereddüdün bulunmadığını, mikro düzeltmeler konusunda ise atılacak adımlar bulunduğunu belirten Babacan, bu konuda kimi çevreler tarafından yürütülen bazı kampanyalara gülüp geçtiklerini söyledi. 
     Babacan, ''çok şükür şahsi çıkarlar peşinde değiliz, çok şükür siyasi çıkarlar peşinde de değiliz. Bizim geleceğe ilişkin bir Türkiye hayalimiz var ve bütün enerjimizle bu hayale ulaşma çabası içindeyiz. Çocuklarımızın, torunlarımızın daha güzel bir ülkede yaşaması için yapıyoruz'' dedi. 
     Uluslararası sermaye konusunda kararlılıklarının, yaklaşımlarının çok açık olduğunu belirten Babacan, ''bu konuda taviz yok. Kimse hiç bir tereddüt beklemesin. Kararlılıkla aynı yolda devam edeceğiz'' ifadesini kullandı. 
     Babacan, kısır tartışmalarla, yapay gündemlerle, kavgalarla vakit öldürmek yerine iş yaptıklarını ve somut sonuçlar aldıklarını belirterek, hedeflerinden, kararlılıklarından vazgeçmeyeceklerini kaydetti. 
     
</TEXT>
</DOC>
