<DOC>
<DOCNO> 395846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur02.html </URL>
<DATE> 2005/11/17/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
"Dünya Hoşgörü Günü" 
</HEADLINE>
<TEXT>

     Uluslararası Lions Dernekleri 118-E Yönetim Çevresi Federasyonu'nca düzenlenen toplantıda, üç semavi dinin temsilcileri hoşgörü mesajları verdi. 
     ''Dünya Hoşgörü Günü'' dolayısıyla Alman Kültür Merkezi'nde düzenlenen toplantıda konuşan Beyoğlu Müftüsü Turgut Açari, Allah'ın rahmetinin her tarafı kuşattığını belirterek, Mevlana'nın ''Gel, ne olursan ol gel'' ve Yunus Emre'nin ''Yaradılanı severiz yaratandan ötürü'' sözlerini hatırlattı. 
     Bilgili ve inançlı olanların her manada hoşgörülü olduğunu kaydeden Açari, sevginin gücünün öne çıkartılması gerektiğini söyledi. 
     Fener Rum Patrikhanesi'nden Peder Dositheus da sevginin sosyal yönünün hoşgörü olduğunu belirterek, her farklı dinin, inancın aynı zamanda farklı bir kültürü temsil ettiğini, dinin kültürsüzlük olmadığını anlattı. Dositheus, hoşgörünün eğitim konusu olduğunu ifade ederek, eğitimin insandaki sevgi potansiyelini ortaya çıkardığını söyledi. 
     Ermeni Patrikhanesi'ni temsilen katılan Krikor Damadyan da hoşgörünün günümüzde en çok ihtiyaç duyulan değer olduğunu vurgulayarak, dünyadaki çatışmaların, insanların farklı din ve fikirleri düşman görmesinden kaynaklandığını anlattı. 
     Türkiye Musevileri Hahambaşılığı'ndan Rav Yeuda Adoni de en büyük iyiliğin tüm insanlara fayda sağlayan faaliyetler olduğunu belirterek, ''İyilik yapmak, sevgi göstermek, adil olmak, hoşgörünün temel ilkelerini oluşturur. Her zaman iyilik yapmayı, insanlara tebessüm etmeyi kendimize amaç edinmeliyiz. Tebessüm insanın ruhudur. Tebessüm hoşgörüdür'' dedi. 
     Toplantının ardından 118-E Yönetim Çevresi Federasyonu Genel Yönetmeni Mehmet Gagaz, Açari, Dositheus, Damadyan ve Adoni'ye plaket verdi. 
     
</TEXT>
</DOC>
