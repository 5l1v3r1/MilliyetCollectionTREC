<DOC>
<DOCNO> 387954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko33.html </URL>
<DATE> 2005/10/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Boeing'in Türkiye'den beklentisi büyük... 
</HEADLINE>
<TEXT>

     Boeing Ticari Uçaklar Pazarlama Başkan Yardımcısı Randy Baseler, Türkiye'den önümüzdeki 10 yıl içinde, yaklaşık 12-15 milyar dolar değerinde, 160-180 arasında yeni uçak talebi gelmesini beklediklerini söyledi. 
     Boeing'in ''Pazara Bakış 2005'' raporunu sunmak için Avrupa'da yapacağı tura Türkiye'den başlayan Baseler, düzenlediği basın toplantısında, Türk ekonomisinin önümüzdeki yıllarda Avrupa ülkelerinden çok daha hızlı büyümeye devam etmesini beklediklerini belirtti. 
     Baseler, ''Türkiye'den önümüzdeki 10 yıl içinde, yaklaşık 12-15 milyar dolar değerinde 160-180 arasında yeni uçak talebi gelmesini bekliyoruz'' dedi. 
     Hava trafiğinin, ekonomik büyüme ve refahı yakından takip ettiğini kaydeden Baseler, ekonomideki büyümenin Türk sivil havacılık sektörünü de belirgin bir şekilde etkileyeceğini vurguladı. 
     Türkiye'deki uçak filosunun büyüklüğünün, yolcu trafiğinin yüzde 6 artmasıyla birlikte 2015 yılı sonuna kadar iki kat büyüyerek 280 uçağın üzerine çıkacağını dile getiren Baseler, ''Boeing 737 gibi tek koridorlu ve aktarmasız uçabilen daha verimli modeller, yeni alınacak uçakların büyük çoğunluğunu oluşturacak'' dedi. 
     Son dönemde yükselen petrol fiyatlarının, hava yolları şirketlerinin yakıt verimliliği yüksek uçaklara yönelmelerine yol açtığını belirten ifade eden Baseler, ''Uzun dönemde petrol fiyatları 60 dolarlardan 45 dolar seviyelerine gerileyecek diye tahmin ediyoruz'' diye konuştu. 
     Boeing'in pazara bakış raporuna göre, dünya ekonomisinin yılda yüzde 2.9, yolcu trafiğinin de yüzde 4.8 büyümesinin beklendiğini belirten Randy Baseler, önümüzdeki 20 yıl içinde tüm dünyada 2.1 trilyon dolarlık uçak satışı beklediklerini sözlerine ekledi. 
     
</TEXT>
</DOC>
