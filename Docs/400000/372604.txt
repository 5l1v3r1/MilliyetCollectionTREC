<DOC>
<DOCNO> 372604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur54.html </URL>
<DATE> 2005/08/24/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Toplu görüşmelerin üçüncü turu sona erdi... 
</HEADLINE>
<TEXT>

     KESK Genel Başkanı İsmail Hakkı Tombul, hükümetin, ek ödeme almayan memurlara gelecek yılın ilk ve ikinci 6 ayları için 40’ar milyon lira ek ödeme ile yüzde 1’er buçuk oranında zam önerdiğini bildirdi. Tombul, ek ödeme alan memurlara ise gelecek yılın yine ilk ve ikinci 6 ayları için yüzde 1’er buçuk oranında zam teklif edildiğini açıkladı. 
     Hükümet ile memur sendikaları arasındaki toplu görüşmelerin üçüncü turu sona erdi. 
     KESK Genel Başkanı Tombul, Başbakanlık Merkez Bina’daki görüşmenin ardından gazetecilere, hükümetin, memur maaşlarına yapılacak zam teklifine ilişkin bilgiler verdi. 
     Tombul’un verdiği bilgiye göre, hükümet, ek ödeme almayan 1 milyon 377 bin memura gelecek yılın birinci ve ikinci 6 aylarında 40’ar 
     milyon lira ek ödeme ile yüzde 1’er buçuk oranında zam ek ödeme alan yaklaşık 450 bin memura ise aynı dönemler için yalnızca yüzde 1’er buçuk oranında zam teklif etti. "Dağın fare doğurduğunu" söyleyen Tombul, hükümetin, daha önce bütçeye 2.7 katrilyon lira ek yük getiren önerisini 464 trilyon lira arttırarak, 3 katrilyon 164 trilyon lira yükselttiğini kaydetti. Hükümetin, geçen toplantıdaki yüzde 5’lik zam teklifini yüzde 3’e düşürdüğünü ifade eden Tombul, "Bu bizim açımızdan kabul edilemez, tartışılamaz bir öneridir" dedi. Tombul, şöyle devam etti "KESK’lilere çağrı yapmak istiyorum. Bu toplu görüşme masası anlamını yitirmektedir. Bu masa hükümetin tek taraflı taleplerini gündeme getirdiği ve sonucu kendisinin belirlemek istediği bir masaya dönüşmektedir. Ayrıca bu ek ödeme emeklilere de yansımamaktadır. Tüm yönetici ve üyelerimiz, pazartesi günü toplu görüşmenin yapılacağı saat 14.00’te, illerde alanlarda olmalıdır. Bölgeden gelecek yöneticilerimizle, Ankara’da Başbakanlığa, bu masaya hep birlikte geleceğiz. Bu masa artık, sadece temsilcilerin tartışabileceği bir masa olmaktan çıkmıştır." Tombul, kendileri için sürecin, toplu görüşmelerin son günü olan 30 Ağustos’ta bitmeyeceğini söyledi. Hükümetin, sendikaların önerilerini dikkate alırken, Kamu Personel Yasa Tasarısı Taslağı’na atıfta bulunduğunu kaydeden Tombul, "Bu demektir ki bu masa aslında bizim için, Kamu Personel Rejimi tartışmalarıyla devam ediyor. Yasa tasarısı bu haliyle gündeme gelirse, iş bırakma, iş yavaşlatma, büyük Ankara eylemi ve işyerini terk etmeme dahil, bütün eylemleri yapmaya KESK’liler hazır olsun, kararımızı beklesin" diye konuştu. Tombul, bir soruyu üzerine, hükümet yetkililerinin, "sınırlı kaynaklarla ancak bunu verebileceklerini ifade ettiklerini" belirterek, "bu sonuçtan sonra, kendilerine alanlara çıkmaktan ve eylem yapmaktan başka seçenek kalmadığını" kaydetti. 
     
</TEXT>
</DOC>
