<DOC>
<DOCNO> 370995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur29.html </URL>
<DATE> 2005/08/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Show TV muhabirinin ailesi de mıcır kurbanı 
</HEADLINE>
<TEXT>

     
     Şenol AYDIN GEBZE Kocaeli , DHA 
     
SKY Türk spikeri Mehmet Tacettinoğlu’nun, yola serilen mıcır nedeniyle aracının takla atması sonucu hayatını kaybetmesinin ardından gündeme gelen mıcır kurbanları arasına, Shov TV'nin Gebze muhabiri Fatih Gürbüz’ün ailesi de eklendi. Gebze’den Ankara’ya akraba cenazesine giden Gürbüz’ün annesi Mayangül Gürbüz öldü, babası Ziyaettin Gürbüz ile halası Bingül Yavuz ağır yaralandı. 
     Gazeteci Fatih Gürbüz’ün ailesi, ölen akrabaları Burhanettin Esen ve Nerime Şahin’in Ankara’daki cenazelerine gitmek üzere önceki gün saat 23.00 sıralarında Gebze’den otomobille yola çıktı. Tekin Gürbüz'ün kullandığı 41 L 4744 plakalı otomobil, Ankara'nın Kazan ilçesine 3 kilometre kala yola döşenmiş mıcırda kayarak 30 metrelik şarampole yuvarlandı. Kazada, gazeteci Fatih Gürbüz'ün annesi 62 yaşındaki Mayangül Gürbüz olay yerinde yaşamını yitirdi. Babası Ziyaettin Gürbüz, halası Bingül Yavuz, kardeşleri Gürkan ve Tekin Gürbüz yaralandı. 
     Olay yerine bir saat sonra gelen ambulansla Kazan Devlet Hastanesi’ne kaldırılan yaralılardan Ziyaattin Gürbüz ve Bingül Yavuz'un durumlarının ağır olduğu bildirildi. Hafif yaralı kardeşler Gürkan ve Tekin Gürbüz ise tedavilerinin ardından taburcu edildi. 
     Kazada hayatını kaybeden Mayangül Gürbüz, Gebze Mustafapaşa Camii'nde kılınan cenaze namazının ardından toprağa verildi. Kazada annesini yitiren, babası ve halası komada olan Fatih Gürbüz, kardeşleriyle birlikte cenazede sinir krizleri geçirdi. 
     
</TEXT>
</DOC>
