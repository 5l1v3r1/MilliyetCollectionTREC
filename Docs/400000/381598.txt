<DOC>
<DOCNO> 381598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy03.html </URL>
<DATE> 2005/09/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
CHP'li Canan Genel af için liderler zirvesi yapılsın 
</HEADLINE>
<TEXT>

     CHP Hakkari Milletvekili Esat Canan, yeni bir terörle mücadele yasasının ülkeyi geriye götüreceğini ve sorunları çözmeyeceğini belirterek, bunun yerine genel af çıkarılması önerisinde bulundu. Canan, "Siyasi parti liderlerinin tümü bu konuda biraraya gelmeli. Hiçbir siyasi çıkar gözetmeksizin, sadece ülkenin çıkarlarını gözeterek, geçmişte yaşanan olağanüstü dönemi kapatmak için bir affa ihtiyaç var" dedi. 
     Partisinin girimiyle yapılan TBMM’nin olağanüstü toplantısın akatılmayan tek milletvekili olan Esat Canan, ANKA’ya AB ile başlayacak müzakereleri ve yeni Terörle Mücadele Yasa Tasarısıyla ilgili çalışmaları değerlendirirken, müzakere sürecinde AB’nin Kürt sorununun demokratik şekilde çözümü konusunda önerileri olacağını, Türkiye’nin buna hazırlıklı olması gerektiğini söyledi. Canan, Kürt sorununun çıkarılacak yeni bir Terörle Mücadele Yasasıyla çözümünün de mümkün olmadığını, olayın sadece güvenlik boyutuyla değil, sosyal ve ekonomik boyutlarıyla değerlendirilmesi gerektiğini kaydetti. 
     TBMM’de bu konuda yapılan olağanüstü toplantıda da sadece geçmişteki düşüncelerin tekrarlandığını söyleyen Canan, bu sorunun ancak özgürlüklere, demokrasiye önem verilerek, yurttaşlık hukuku geliştirilerek sağlanabileceğini bildirdi. 
     Canan, bu nedenle yeni bir Terörle Mücadele Yasası yerine bir "genel affın" ele alınması gerektiğini belirterek, şunları söyledi 
     "Siyasi parti liderlerinin tümü bu konuda biraraya gelmeli. Hiçbir siyasi çıkar gözetmeksizin, sadece ülkenin çıkarlarını gözeterek, geçmişte yaşanan olağanüstü dönemi kapatmak için bir affa ihtiyaç var. Ben siyasi parti liderlerinin bir araya gelerek bu konuda bir zirve yapmasından yanayım. Bu konuda mutabakat sağlamaları gerek. Siyaset cesaret işidir. Siyasetçiler cesaretle hareket etmelidir. 
     Suçlamaya yönelirlerse bu sorunu çözemeyiz. Cesur adımlar atılmaya ihtiyacı var." Kürt sorununun çözümü konusunda Türkiye’de bir geriye gidiş olduğunu söyleyen Canan, bu geriye gidişin de Türkiye’ye sağlayacağı yarar olmadığını ifade etti. Canan, "Toplumsal barış projesini ortaya koyarak ve geçmişi de ortaya koyarak yeni bir sayfa açılması gerekir. Yeni terörle mücadele yasası geriye götürecektir. Genel affa karşı çıkılıyor ama Türkiye’yi rahatlatacak olan aftır. Ancak herkes birbirinden çekindiği için karşı olduğunu söylüyor. Toplum bunu bekliyor. Genel af Türkiye’yi rahatlatır" dedi. 
     
     "YENİ TERÖRLE MÜCADELE YASASI HALKLARI BİRBİRİNE DÜŞÜRÜR" 
     CHP Ağrı Milletvekili Naci Aslan ise Kürtlerin AB’nin değil, Türkiye’nin meselesi olduğunu ifade ederek, bu sorunun çözümü için Kürtlerden daha çok Türk aydınlarının, ülkenin mozağinden, barış ve kardeşliğinden yana olan herkesin katkıda bulunması gerektiğini kaydetti. Aslan, bunun bölgeler arası dengesizlik farklılığını ortadan kaldıracak ve Kürtlerin de birinci sınıf insan olmasını amaçlayan bir çözüm projesi olması gerektiğini vurgulayarak, 70 milyonluk bir Türkiye’de nahoş olayların olabileceğini, bunun toplumsallaştırılmaması ve birbirine öfke duyan bir noktaya taşınmaması gerektiğini kaydetti. 
     Yeni bir terörle mücadele yasasının halkları birbirine düşüreceğini, kırmızı noktaları baş köşeye koyacağı görüşünü savunan Aslan, terör yasası adıyla vatandaşları zindanlarda çürütecek düzenlemelere yol açmamak gerektiğini ifade etti. 
     Aslan, bugün en kötü suçlarını bile cezalandıracak ve suçluları yakalayacak yasal düzenlemelerin olduğunu da belirterek, herşeyi PKK görüş açısı ise görmemek gerektiğini vurguladı. 
     Aslan, şu anda herkesin genel af çıkması noktasında "Abdullah Öcalan veya Hizbullahçılar yararlanacak" diye düşündüklerini belirterek, "Bunu bireyselleştirmemek gerekiyor. Af iki noktada olur. ’Af olsun sonra başka bir adım atarız, ayrıştırmaya gideriz’ diye düşünenlerin af isteği değil. Bu yasalara, milli sınırlara bağlı kalmak kaydıyla bu halka destek verecek bir zihniyetin oluşması için herkesin bir genel aftan yana olması gerekir" dedi. 
     
     "PİŞMANLIK YASALARI YARAR SAĞLAMADI" 
     CHP Van Milletvekili Mehmet Kartal ise gereken AB’ye uyum yasalarının çıkarıldığını ancak terörün inadını, şiddetini devam ettirdiğini belirterek, AB’nin önünü kesmek için terörün yaratıldığını söyledi. İmralı’da Abdullah Öcalan’ın imtiyazlı bir mahkum durumunda olduğunu belirten Kartal, "Hangi ülke kendisini yok etmeye yönelik rejimlere müsamaha gösterir" dedi. Genel bir affın yarar getireceğine inanmadığını da ifade eden Kartal, "Eve dönüş yasası çıktı. Eve dönüş yasasında örgüt baskın oldu gelip teslim olan olmadı. O yerinde bir yasaydı. Silahlı mücadeleye girmemiş bir çok kişiyi, çoğunu kendi iradesi dışında götürmüşlerdir. Örgüt baskı yapınca kimse teslim olmadı. Yani bugüne kadar pişmanlık yasaları ve eve dönüş yasaları tutmadı. Örgüt istemiyor" dedi. 
     
</TEXT>
</DOC>
