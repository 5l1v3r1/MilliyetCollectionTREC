<DOC>
<DOCNO> 360550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/dunya/axdun02.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 39 bin sivil öldü 
</HEADLINE>
<TEXT>


Uluslararası Araştırmalar Enstitüsü, Irak'ta savaştan bu yana çatışmada ölen sivillerin sayısını açıkladı 

DIŞ HABERLER SERVİSİ 


Merkezi İsviçre'de bulunan Uluslararası Araştırmalar Enstitüsü, Irak'ta savaşın başladığı 20 Mart 2003'ten bu yana geçen sürede, 39 bin sivilin çatışmalarda öldüğünü bildirildi. Açıklanan bu sayının tahminlerin çok üzerinde olduğu kaydedildi. 

BM'de konferans 
Enstitü, Birleşmiş Milletler'in New York'taki merkez binasında düzenlenen bir konferansta açıkladığı bu rakamı, İngiliz tıp dergisi Lancet'ta geçen ekim ayında yayımlanan bir araştırmayı temel alarak elde etti. Araştırmada, Irak'ta savaşın başlamasından sonraki 28 ay içinde savaş nedeniyle 100 bin sivilin öldüğü belirtilmişti. 
İsviçreli enstitü, bu veriden yola çıkarak yalnızca silahlı çatışmalarda hayatını kaybedenlerin sayısının tahmin edilenin çok üzerinde olduğunu kaydetti. 
Konferansta açıklanan rakamların, "Iraqi Body Count" adlı bağımsız kuruluşun açıkladığı 22 bin 787 ile 25 bin 814 arasındaki ölü sayısının da çok üzerinde olduğu dikkat çekti. 
Lancet dergisinde yayımlanan bulgular, savaş sırasında meydana gelen ölümlerle savaştan bir yıl önceki ölü sayısının karşılaştırılmasıyla elde edilmişti. İngiliz hükümeti, bu araştırmanın gerçeği yansıtmadığını savunmuştu. 


</TEXT>
</DOC>
