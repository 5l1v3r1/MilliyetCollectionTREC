<DOC>
<DOCNO> 394172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur09.html </URL>
<DATE> 2005/11/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İki eşli koca, dehşet saçtı 
</HEADLINE>
<TEXT>

     Arif ARSLAN DHA 

      BATMAN’ın Beşiri İlçesi'ne bağlı Esence Köyü'nde, Ramazan Akınbay 58 , nikahlı eşi ile 8 yıldır birlikte yaşadığı nikahsız eşini kalaşnikofla taradı. 30 yıllık eşi Makbule Akınbay ölürken, nikahsız eşi Vesile Demir 38 ağır yaralandı. Jandarma, olaydan sonra kaçan Akınbay'ın yakalanması için araştırma başlattı. 
     Çiftçilik yapan ve 3 yıl önce işleri bozulduğu için bunalıma girdiği ileri sürülen Ramazan Akınbay, dün saat 17.00 sıralarında 30 yıllık eşi Makbule Akınbay ile henüz belirlenemeyen bir nedenle tartışmaya başladı. Tartışma sırasında cinnet geçiren 10 çocuk babası Ramazan Akınbay, ruhsatsız kalaşnikof tüfeğini alarak eşi Makbule Akınbay ve 8 yıldır nikahsız yaşadığı ikinci eşi Vesile Demir’in üzerlerine kurşun yağdırdı. Makbule Akınbay olay yerinde yaşamını yitirirken, Vesile Demir ağır yaralandı. 
     Kolundan ve göğsünden yaralanan Vesile Demir, Batman Devlet Hastanesi'nde tedavi altına alındı. Makbule Akınbay, köy mezarlığında toprağa verildi. Olaydan sonra, silahıyla birlikte kayıplara karışan Ramazan Akınbay’ın yakalanmasına çalışıldığı, olayla ilgili soruşturmanın sürdüğü bildirildi. 
     
</TEXT>
</DOC>
