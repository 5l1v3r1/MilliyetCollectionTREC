<DOC>
<DOCNO> 359640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko13.html </URL>
<DATE> 2005/07/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Manyas'ta yağışlar nedeniyle drenaj kanalları taştı... 
</HEADLINE>
<TEXT>

     Balıkesir il sınırları içinde bulunan Manyas Gölü civarında, son yağışların ardından drenaj kanallarının taşması nedeniyle 500 dekar ekili alanın sular altında kaldığı bildirildi. 
     Bölgede incelemelerde blunan AK Parti Balıkesir Milletvekili Turan Çömez, sağanağın Manyas'a bağlı Kızıksa ve Salur beldeleriyle Bölceağaç ve Bandırma'ya bağlı Ergili Köyü'nde 500 dekar ekili alanın sular altında kalmasına neden olduğunu kaydetti. 
     Belde ve köyleri kapsayan 15 kilometrelik drenaj kanallarının taşmasının, DSİ Bölge Müdürlüğü'nün günlük 200 YTL enerji bedelini yüksek bulduğu için Ergili Sulama Pompajı'nı çalıştırmamasından kaynaklandığını tahmin ettiklerini anlatan Çömez, ''Vatandaşların şikayeti üzerine Ergili Köyü'ne geldim. Drenajda biriken suyun boşaltılması için günlük 200 YTL enerji bedelinden kaçınan yetkililer, 500 dekar alanın sular altında kalmasına ve ilk belirlemelere göre, 180 bin YTL maddi zarara neden olmuşlardır'' diye konuştu. 
     Çömez, konuyla ilgili olarak ileriki günlerde 2 beldenin belediye başkanı ve köy muhtarlarıyla biraraya geleceklerini belirtti. 
     Bu arada, pompaj istasyonunun bugün öğle saatlerinde açıldığı ve drenajda biriken suları boşaltma işleminin 24 saat süreceği bildirildi. 
     
</TEXT>
</DOC>
