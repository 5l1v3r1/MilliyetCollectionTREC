<DOC>
<DOCNO> 378857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/yture.html </URL>
<DATE> 2005/09/16/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Bu kez iddialıyız 
</HEADLINE>
<TEXT>



12 Dev Adam, ev sahibi olduğu ve ikinciliği aldığı 2001 Avrupa Şampiyonası da dahil, katıldığı hiçbir şampiyonada bu kadar iddialı olmadı. 
Bunun en önemli sebebi elbette kadrodaki oyuncuların tamamının birinci sınıf isimler olması. Ama bundan da önemlisi, devlerin, şimdiye kadar hiç ama hiç görülmemiş bir biçimde birbirlerine bağlanması, bireyselliği, iç çekişmeleri bir kenara bırakarak takımın başarısı için kolları sıvaması. İkinci önemli etken ise tecrübe. Yaş ortalaması 24 olmasına karşın büyük çoğunluğu üst düzeyde maç tecrübesine sahip olan devler, bunu da rakiplerine karşı artıya dönüştürecektir. Ayrıca, yine daha önce Milli Takım düzeyinde pek rastlanmayan mücadele gücü, savunma direnci ve hırsın da üst düzeyde olması devlerin diğer bir pozitif yönü... 
Tabii Avrupa Şampiyonası bir vitrin ve her oyuncu bu vitrinde kendine iyi bir yer bulmak isteyecektir. Ama şu unutulmamalı ki finişte ipi göğüsleyen bireyler değil takım olacaktır. Şampiyon takımın oyuncusu olmakla, oyuncuların şampiyonu olmak arasındaki farkı çok iyi analiz ettiğini ve hatalarından ders aldığını hazırlık maçlarının büyük çoğunluğunda kanıtlayan 12 Dev Adam'ın, hala üstesinden gelemediği tek ama çok önemli zaafı ise motivasyon sorunu. Hazırlık maçlarında, rakibe ve skora göre iniş - çıkışlar gösteren motivasyonun, Avrupa Şampiyonası'nda telafisi yok. Bu yüzden bütün maçlarda 40 dakika aynı ciddiyet içinde mücadele etmek gerekiyor. 
Bugünkü rakibimiz Litvanya'yı, yıldızlarını evde bırakıp Sırbistan'a geldiği için hafife almak ise yanlışların en büyüğü olur. Avrupa basketbolunun en çok yıldız üreten bu ülkesi, kayıplarını telafi edecek kapasitede ama tecrübe eksiklikleri olan bir takımla mücadele verecek. Ayrıca ne olursa olsun sırtında "son şampiyon" damgasını da taşıyor. 
Sırbistan'da başa güreşecek takım sayısı çok. Ama bu kez devlerde de işi şansa bırakacak göz yok .. 


</TEXT>
</DOC>
