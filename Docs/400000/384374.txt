<DOC>
<DOCNO> 384374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/siyaset/siy03.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB gerginliğini Fener esprileri yumuşattı 
</HEADLINE>
<TEXT>


AKP Kızılcahamam kampında, AB pazarlığı nedeniyle gergin bir bekleyiş vardı. Elle atılan gol konusundaki espri herkesi rahatlattı 

ABDULLAH KARAKUŞ Ankara 


AB ile kopma noktasına gelen 3 Ekim pazarlıkları sırasında yaşanan gerginlikler, AKP'nin Kızılcahamam'daki kampında, Konyaspor - Fenerbahçe maçının esprileriyle yumuşatıldı. 
Morallerin bozuk, ortamın gergin olduğu bir sırada konu, Fenerbahçeli Anelka'nın elle gol attığı lig maçına geldi. Konya Milletvekili Abdullah Çetinkaya, "Elle atılan golün sayılması yanlış. Fenerbahçe'yi bugünden şampiyon ilan edelim. Futbol Federasyonu Kanunu'na madde koyalım, 'FB ligi şampiyon bitirir' diye. Böylece ligde sorun olmaz" dedi. 
Konya Milletvekili Mehmet Kılıç ve İstanbul Milletvekili Recep Koral da, "Başbakanım, kanun teklifi hazırlıyoruz, şimdiden size haber verelim. FB'nin maçlarında voleybol ve basketbol kuralları geçerlidir. Herkes elle daha rahat oynasın" diyerek kamptakileri güldürdü. Koyu Fenerbahçeli olan TBMM Başkan Vekili Sadık Yakut ise, geçen yıl Konyaspor'un Fenerbahçe'yi 4 - 2 yendiği maçı hatırlatarak, "4 - 2 yendiğinizde 'Konya'nın plakasını yaptık' dediniz. Biz bu sene o rövanşı aldık. 42 öyle yazılmaz, böyle yazılır. Elle, kolla, kafayla" diye konuştu. 



</TEXT>
</DOC>
