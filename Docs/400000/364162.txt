<DOC>
<DOCNO> 364162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur24.html </URL>
<DATE> 2005/07/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Arıklı'ya çarpan otobüs şoförü için 2 ile 5 yıl arası hapis istemi... 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı’ya çarparak ölümüne neden olduğu iddiasıyla yargılanan halk otobüsü şoförü Ramazan Aksu’nun, 2 ile 5 yıl arasında hapisle cezalandırılması istendi. 
     Şişli 9. Asliye Ceza Mahkemesi’ndeki duruşmaya, sanık avukatı Zeynel Öztürk ile müdahil avukatı Lalehan Eymirlioğlu katıldı. 
     Duruşmada esas hakkındaki görüşünü açıklayan Şişli Cumhuriyet Savcısı İhsan Baştürk, 3 Haziran 2003 tarihinde sanık Ramazan Aksu yönetimindeki 34 AC 1552 plaklı özel halk otobüsünün, Esentepe’den Mecidiyeköy istikametine doğru tercihli yolda giderken yola bakmadan karşıdan karşıya geçmeye çalışan Ercan Arıklı’ya çarptığını söyledi. 
     Arıklı’nın yaralanmasına ve ardından ölümüne sebebiyet veren sanığın, 8’de 5, Arıklı’nın ise "karşıdan karşıya geçerken yoldaki vasıtaları kontrol etmediği" için 8’de 3 oranında kusurlu bulunduğunu belirten Savcı Baştürk, otobüs durağındaki reklam panosunun da görüşü engelleyebileceğini kaydetti. 
     Ancak görüşe kapalı bir alana giren yayaların tedbir almaları gerektiği için de reklam panosuna ilişkin kusurun bulunmadığını ifade eden Savcı Baştürk, konuya ilişkin Adli Tıp Kurumu Trafik İhtisas Dairesi ile İstanbul Teknik Üniversitesi uzmanlarının hazırladığı raporların da bilimsel gerçeklere dayandığını vurguladı. 
     Buna göre, sanığın atılı taksirle bir kişinin ölümüne neden olmak suçunu işlediğini belirten Savcı Baştürk, Ramazan Aksu’nun "tedbirsizlik ve dikkatsizlik sonucu ölüme sebebiyet vermek" suçundan TCK’nın 455. maddesinin 1. fıkrası uyarınca 2 ile 5 yıl arasında hapis cezasına çarptırılmasını istedi. 
     Savcı Baştürk, ayrıca 2918 sayılı Karayolları Trafik Kanunu’nun ilgili maddesi gereğince sanığın ehliyetine el konulmasını da talep etti. 
     Duruşma, sanık ve müdahil tarafın savcılık mütalaasına karşı savunmalarını hazırlamaları amacıyla ertelendi. 
     
</TEXT>
</DOC>
