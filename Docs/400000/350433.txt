<DOC>
<DOCNO> 350433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur12.html </URL>
<DATE> 2005/06/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yüksek gerilim hattını tuttu, sağ kolundan oldu 
</HEADLINE>
<TEXT>

     Cem BAKIRCI DHA 

      VAN’ın Çaldıran İlçesi'ne bağlı Sellik Köyü’nde oturan 12 yaşındaki Bülent İnci, bisikletiyle gezerken iki direk arasında sarkan yüksek gerilim hattını, başına değmemesi için eliyle tutunca sağ kolundan oldu. Aile, olayda ihmali olduğu gerekçesiyle TEDAŞ aleyhine 450 bin YTL tazminat davası açtı. 
     Olay, Çaldıran’ın Sellik Köyü yakınlarında 27 Mayıs günü meydana geldi. Dilaver İnci’nin 5 çocuğundan Bülent İnci, köyden arkadaşları ile bisiklete binerek gezintiye çıktı. Yavuz Selim İlköğretim Okulu 6'ncı sınıfında okuyan Bülent İnci, yüksek gerilim taşıyan iki direğin arasından geçerken, başının üzerinde gelen teli farketti. Başına çarpmaması için eliyle 15 bin volt elektrik geçen hattı tutan Bülent İnci, dengesini kaybederek bisikletiyle düştü. Kendinden geçen Bülent İnci, yakınları tarafından önce Çaldıran’a oradan da Erzurum’a getirildi. 
     Atatürk Üniversitesi Tıp Fakültesi Aziziye Araştırma Hastanesi Ortopedi Servisi’nde amaliyata alınan Bülent’in kömür gibi simsiyah olan sağ kolu ameliyatla omuz hizasından kesildi. Ayaklarındaki yanıkların tedavisi sürerken, Bülent’in ihtiyaçlarını hastanede amcası Muzaffer İnci karşılamaya başladı. Amcasının yemek yedirdiği, ihtiyaçlarını gidermek için kucağında taşıdığı Bülent İnci, O günü hatırlamak bile istemiyorum. Kolumu kaybettim. Şimdi nasıl kalem tutacağım '' diye konuştu. 
     Atatürk Üniversitesi Tıp Fakültesi Aziziye Araştırma Hastanesi Yanık Tedavi Merkezi Ana Bilim Dalı Başkanı Prof. Dr. Müfide Nuran Akçay, Bülent İnci’nin sağlık durumunun iyiye gittiğidi hatırlatarak, Bülent, bundan sonraki yaşamını protez kolla sürdürecek'' dedi. 
     Bülent İnci’nin savunmasını üstlenen Ağrı Barosu'na kayıtlı Avukat Ahmet Boğaç TEDAŞ’ın ihmali sonucu çocuğun kolunu kaybettiğini ileri sürdü. Sarkan yüksek gerilim hattını TEDAŞ’a birkaç kez bildirilmesine karşın sorunun giderilmediğini anlatan Avukat Boğaç, "Çaldıran Asliye Hukuk Mahkemesi’ne 450 bin YTL’lik tazminat davası açtık. Bülent’in kolunu kaybetmesinde TEDAŞ’ın ihmali çok büyük'' diye konuştu. 
     
</TEXT>
</DOC>
