<DOC>
<DOCNO> 358595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun31.html </URL>
<DATE> 2005/07/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AP, Türkiye'de kadın hakları raporunu kabul etti... 
</HEADLINE>
<TEXT>

     Avrupa Parlamentosu AP genel kurulu, Türkiye'de kadın hakları konusunda yapılan reformların geciktirilmeden ve etkili bir biçimde uygulamaya geçirilmesi çağrısında bulundu. 
     Türk asıllı Hollandalı Sosyal Demokrat parlamenter Emine Bozkurt'un hazırladığı ''Kadının Türkiye'de sosyal, ekonomik ve siyasi faaliyetlere katılımı'' konulu rapor, genel kurulda bugün oylanarak kabul edildi. Oylamada 573 ''evet'', 19 ''hayır'' oyu çıktı. 
     Türkiye'de kadınların siyasete aktif biçimde katılması çağrısında bulunan raporda, bu amaçla seçimlerde kadınlar için kota uygulanması tavsiye edildi. 
     Bu arada, AP'de fazla siyasi gücü bulunmayan aşırı sağcı parlamenterlerin, ''Kilise ve devlet ayırımı, Avrupa siyasi kriterlerini temelini oluşturur. Ancak laik bir devlet, dini ve inançları temelinde vatandaşlarının giyimine ilişkin ayırımcılık yapamaz'' ifadesiyle sunduğu değişiklik önergesi, oylamada reddedildi. 
     AP'de dün yapılan tartışmalarda, Bozkurt ve diğer bazı üyeler, AB ülkelerinde de bu konuda uygulamada tam bir görüş birliği olmadığını savunarak, birliğin kendisinin uzlaşmaya varamadığı bir konuda Türkiye'ye dayatmada bulunamayacağını belirtmişlerdi. 
     Kabul edilen raporda, ''Türkiye'de töre cinayetleri için ömür boyu hapis ceza istenmesi, evlilik içi tecavüzün suç sayılması gibi yasal reformların memnuniyetle karşılandığı'' belirtildi. 
     ''Ülke genelinde bütün evlilik ve doğumların kayda alınması için hükümetin gerekli çabayı göstermesi istenen'' raporda, ''kadın-erkek bütün vatandaşların eğitim ve sağlık hizmetlerinden yararlanma hakkına sahip olmasına önem verilmesi'' çağrısında bulunuldu. 
     Bozkurt'un raporunda, Türk hükümetinden istenenler arasında, ''kadın haklarıyla ilgili kuruluşlarla birlikte çalışılması ve bunlara mali destek sağlanması'', ''kadınların tamamına eğitim olanakları temin edilmesi'', ''şiddete uğramış kadınlar için daha fazla sığınma evleri inşa edilmesi'', ''AB Komisyonu II. Daphne programına katılım için anlaşma yapılması'', ''kadın haklarıyla ilgili kampanyalar düzenlenmesi ve bu tür kampanyalara iştirak edilmesi'' gibi unsurlar yer alıyor. 
     Raporda, AB Komisyonu'ndan da, ''Türkiye ile AB üyeliği müzakereleri sırasında kadın hakları konusunun ön plana çıkarılması'', ''Türkiye'de kadın hakları tartışmalarının teşvik edilmesi ve desteklenmesi'', ''kadınlara yönelik şiddet ve kadın eğitimi alanlarında araştırmaların yapılması ve desteklenmesi'', ''kadınlara istihdam olanakları sağlamayı hedefleyen araştırmalar yapılması ve desteklenmesi, bunu yapan kuruluşlara AB bütçelerinden para temin edilmesi'', ''Avrupa Parlamentosu bünyesinde her yıl Türkiye'de kadın hakları konulu rapor hazırlatılması'' istendi. 
     
</TEXT>
</DOC>
