<DOC>
<DOCNO> 397704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo30.html </URL>
<DATE> 2005/11/24/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Sivasspor, Beşiktaş provasını paf takımıyla yaptı 
</HEADLINE>
<TEXT>

     Beşiktaş maçı hazırlıklarını sürdüren Sivasspor, karşılaşmanın yapılacağı 4 Eylül Stadı'nda PAF takımı ile yaptığı hazırlık maçını 10-0 kazandı. 
     Tüm futbolcuların forma giydiği ve 30'ar dakikalık 3 devre halinde oynanan maçta Sivasspor, PAF takımını Anderson, Musa ve İbrahim'in 2'şer, Yusuf Akbel, Fransergio, Muhammed ve Mehmet Yıldız'ın golleriyle 10-0 mağlup etti. Maç sırasında Sivasspor'un Alman Teknik Direktör'ü Werner Lorant oyuncularına zaman zaman uyarılarda bulundu. 
     Lorant, maçın ardından basın mensuplarına yaptığı açıklamada, ilk defa 4 Eylül Stadı'nda gece maçı oynanacağının hatırlatılması üzerine ''Benim için maçın öğleden sonra veya akşam olması önemli değil. Önemli olan stadın tamamen dolu olması'' dedi. 
     Bugüne kadar Sivasspor'un her maçında sahaya kazanmak için çıktığını kaydeden Lorant, Beşiktaş karşısında da 3 puan için mücadele edeceklerini söyledi. 
     
     BEŞİKTAŞ'IN LİGDEKİ DURUMU 
     Beşiktaş'ın ligde zor günler geçirdiğinin hatırlatılması ve bunun kendileri için bir avantaj olup olmadığının sorulması üzerine ise Lorant, şunları kaydetti 
     ''Şimdi bir kere Beşiktaş'ın nasıl günler geçirdiği benim açıkçası hiç umurumda değil. Yani beni hiç ilgilendirmiyor. Bizim önümüzde oynamamız gereken önemli bir maç var. Ona konsantreli bir şekilde hazırlanıyoruz. Lig bitene kadar oynayacağımız bütün maçlar çok önemli. Sırasıyla hepsine konsantreli bir şekilde hazırlanıp, alabileceğimiz en iyi sonuçları elde etmeye çalışacağız. Beşiktaş kötü günler geçiriyor, tamam ama bunlar beni ilgilendirmiyor. Her takım böyle sorunlar geçirebilir. Onların da atlatacağına inanıyorum.'' Lorant, bir soru üzerine de Beşiktaş'ın, Fenerbahçe'ye oranla kendileri için daha zor bir rakip olacağını belirterek, ''Çünkü Beşiktaş ligde bizim altımızda. Bugüne kadar başarılı bir grafik çizmediler. Yeni bir hoca işbaşı yaptı. Kendilerini toparlamaya çalışacaklar. İlk devreyi bitirebilecekleri en iyi yerde bitirmek isteyecekler. Bu da demek ki bizi zorlayacaklar. O yüzden çok kolay bir maç olmayacak'' diye konuştu. 
     
     FENERBAHÇE MİLAN MAÇI 
     Bir dönem teknik direktörlüğünü yaptığı Fenerbahçe'nin, Milan'a 4-0 yenildiği maç hakkındaki görüşleri de sorulan Lorant, şöyle konuştu 
     ''Şunu öncelikle söylemek istiyorum, dün akşam Fenerbahçe, Milan maçında hak ederek kaybetti. İstedikleri oyun düzenini kuramadılar. Ama çok da şanslılardı. Çünkü maç 6 veya 7-0 da bitebilirdi. Şampiyonlar Ligi Fenerbahçe için bitti artık. Bunu da Türk futbolu için üzücü bir durum olarak buluyorum. Keşke olmasaydı.'' 
     
</TEXT>
</DOC>
