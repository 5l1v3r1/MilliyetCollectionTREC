<DOC>
<DOCNO> 356922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun15.html </URL>
<DATE> 2005/06/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çin’de rüşvetin boyutu 1.5 milyar YTL 
</HEADLINE>
<TEXT>

     Levent ULUÇER PEKİN, DHA 

      ÇİN’de geçen mali yılda 38 merkezi hükümet kurumunda rüşvet ve zimmete para geçirmeden doğan maddi kaybın 9.1 milyar yuan 1.487 milyar YTL olduğu açıklandı. 
     Çin Hesap Müfettişi Li Jinha’nun Çin Ulusal Halk Daimi Komitesi’ne sunduğu raporda, zimmete para geçirme ve rüşvetin yapıldığı alanların, hastaneler, üniversiteler, su projeleri, karayolu inşaatı ve bilimsel araştırmalar olduğu bildirildi. Raporda, bu rüşvet ve zimmete para geçirmenin, üniversitelerin yaptığı bağış kampanyalarında, hastanelerin hastalardan aldığı ücretlerde, bilimsel araştırmalarda, sulama çalışmalarının yapıldığı alanlarda, kırsal bölgelerde yapılan otoban inşaatlarında da var olduğu belirtildi. 
     
     ’HESAP DENETLEME KASIRGASI’ 
     Çin’deki Toprak ve Kaynaklar Bakanlığı ile Ulusal Turizm Yönetimi gibi bakanlıklarda da rüşvet olaylarına rastlandığı aynı raporda yer aldı. Li Jinhua tarafından sunulan bu rapor, Çin medyası tarafından ’hesap denetleme kasırgası’ olarak yorumlandı. 
     Çin Ulusal Halk Daimi Komitesi’ne Maliye Bakanı Jin Renqing tarafından sunulan diğer bir rapora göre, Çin’in geçen yılki toplam geliri 319 milyar dolar oldu. Artış bir önceki yıla göre yüzde 22 gerçekleşti. Ülkenin toplam gideri ise 340 milyar dolar olarak kayıtlara geçti. Çin, giderlerde bir önceki yıla göre 39 milyar dolar açık vermiş durumda. 
     
</TEXT>
</DOC>
