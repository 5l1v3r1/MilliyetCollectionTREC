<DOC>
<DOCNO> 375360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko06.html </URL>
<DATE> 2005/09/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tüzmen Ukrayna ile ticaret hacmi hedefimiz 10 milyar dolar... 
</HEADLINE>
<TEXT>

     Devlet Bakanı Kürşad Tüzmen, Ukrayna Başbakanı Yulia Timoşenko ile görüştü. 
     Ukrayna Başbakanı Timoşenko, Türk müteahhitlerinin kaliteli işler yaptığını belirterek, Türk müteahhitlerini Ukrayna'ya davet etti. 
     Timoşenko, Karadeniz'in serbest ticaret alanı olmasını desteklediklerini bildirdi. Devlet Bakanı Kürşad Tüzmen, hedeflerinin Ukrayna ile ticaret hacmini 10 milyar dolara çıkarmak olduğunu kaydederek, Ukrayna ile serbest ticaret anlaşması görüşmelerine STA hemen başlamak istediklerini söyledi. 
     Devlet Bakanı Kürşad Tüzmen, Deri, Moda ve Jean fuarlarının açılışına katılmak ve resmi temaslarda bulunmak üzere geldiği Ukrayna'da Başbakan Yulia Timoşenko ile görüştü. Görüşmede Ukrayna ile ekonomik ve ticari ilişkileri geliştirmek istediklerini belirten Bakan Tüzmen, ''Türkiye olarak komşu ve çevre ülkelerle ekonomik ve ticari ilişkilerin geliştirilmesine çok önem veriyoruz, Ukrayna da bu ülkelerden biri. Biz bütün Karadeniz bölgesini serbest ticaret alanı haline getirmek istiyoruz. Bu konuda Ukrayna ile ortak çalışma yürütebiliriz'' dedi. 
     Türkiye, Ukrayna ticaret hacminin 2005 yılında 4 milyar dolar seviyesine çıkacağına ifade eden Bakan Tüzmen, ilk altı ayda ticaret hacmindeki artışın yüzde 40'lar seviyesinde olduğunu bildirdi. İki ülke ticaret hacimleri toplamının 220 milyar dolar olduğuna dikkat çeken Bakan Tüzmen, şunları söyledi 
     ''Bu ticaret hacminin yüzde 5'ini birbirimizle yapsak 10 milyar dolar ticaret hacmimiz olur, bunu başarabiliriz. Türkiye ve Ukrayna ekonomileri birbirini tamamlayıcı ekonomiler, bizim ihtiyaç duyduğumuz ara mallar Ukrayna'da, Ukrayna'nın ihtiyaç duyduğu mallar da Türkiye'de var. Ticaret hacmini artırmamız için şartlar mevcut.'' Türk müteahhitlik firmalarının bugüne kadar Ukrayna'da 1 milyar doların üzerinde proje üstlendiklerini, Türk yatırımlarının 300 milyon doları aştığını kaydeden Bakan Tüzmen, ''yatırımları karşılıklı olarak artırmalıyız. Ukrayna'daki Türk müteahhitlik hizmetlerini artırmalıyız. Ortak üretim yapmak için matrixler geliştirmeliyiz. Biz Ukrayna ile STA yapmak istiyoruz. AB ile eş zamanlı olarak STA görüşmelerine hemen başlamak istiyoruz'' diye konuştu. 
     
     UKRAYNA BAŞBAKANI TİMOŞENKO 
     Ukrayna Başbakanı Yulia Timoşenko da görüşmede, Türkiye ile özellikle üç dört alanda yoğun işbirliği yapabileceklerini belirterek, şöyle dedi 
     ''Biz hükümet olarak inşaat sektörü ile ilgili bir yasa tasarısı hazırladık. İnşaat sektöründe işleri kolaylaştırıyoruz. Bürokrasiyi azaltıyoruz. Bu yasa parlamentodan çıkınca müteahhitlik sektöründe büyük patlama yaşanacak. Diğer bir konu transit amaçlı 22 yol projesi hazırladık. Bunlar büyük projeler. Biz Türk müteahhitlerinin kaliteli işler yaptığını biliyoruz. Ukrayna olarak bu konuda Türk müteahhitleri ile ortak iş yapabiliriz. Türk müteahhitlerini Ukrayna'ya davet ediyoruz. Ukrayna gaz ve petrol boru hatları için gerekli bütün ürünleri üretmektedir. Ukrayna şirketleri bu konuda Türkiye'de çalışabilirler.'' Ukrayna olarak Karadeniz'in serbest ticaret alanı yapılması fikrini desteklediklerini belirten Başbakan Timoşenko, Türkiye'nin serbest bölgeler tecrübesinden yararlanmak ve bu konuda uzmanlarını Türkiye'ye göndermek istediklerini bildirdi. 
     
     VİZE KOLAYLIĞI 
     Devlet Bakanı Kürşad Tüzmen, görüşmeden sonra gazetecilerin Ukrayna'nın Türklere uyguladığı vize prosedürü ile ilgili olarak sorduğu soruyu yanıtlarken, görüşmelerde bu konunun da gündeme geldiğini, Ukrayna'nın Türklere vize kolaylığı için yaptığı çalışmanın önümüzdeki günlerde uygulamaya gireceğini söyledi. 
     
</TEXT>
</DOC>
