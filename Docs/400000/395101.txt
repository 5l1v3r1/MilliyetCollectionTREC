<DOC>
<DOCNO> 395101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko23.html </URL>
<DATE> 2005/11/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Advansa'nın yeni ürünü tanıtıldı... 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, 2006 için Türkiye'nin büyümesinin üstünde bir büyüme hedeflediklerini bildirdi. 
     Sabancı Holding şirketlerinden Advansa tarafından geliştirilerek üretilen ''Coolmax'' kumaşının, hazır giyim dünyasına sunulması nedeniyle bir tanıtım toplantısı düzenlendi. 
     Güler Sabancı, yaptığı konuşmada, toplantıda yabancı basın temsilcilerinin de bulunduğunu ifade ederek, '' Sabancı of Turkey i ilk defa bugün sizlerle paylaşıyoruz. Bu Sabancı Holding'in bundan sonra küresel pozisyon almasında ve yurt dışı basında kullanacağı söylemdir. Kendimizi böyle tanımlayacağız, böyle ifade edeceğiz'' dedi. 
     Sabancı Holding'in 1967 yılında holding olarak yapılandığını, 6 ana iş grubunda çalışıldığını ve kurulmasından bu yana küreselleşmeyi öncelikle benimsediğini anlatan Sabancı, birçok yabancı ortaklıkları bulunduğunu, bunlarla başarılı bir şekilde büyümeye devam ettiklerini söyledi. 
     Dupont ile iki ortaklıklarının bulunduğunu, bunlardan birinin 1987'de kurdukları Dusa Naylon ortaklığı, diğerinin ise 1999-2000'de kurdukları Dupontsa ortaklığı olduğunu hatırlatan Sabancı, geçen yıl bu tarihlerde Dupontsa'daki Dupont hisselerini satın aldıklarını, daha sonra da Dusa Naylon işindeki hisseleri devraldıklarını kaydetti. 
     Dupontsa'nın adının Advansa olarak değiştirildiğini anımsatan Sabancı, ''Advansa bizim ana işlerimizden biri olarak yoluna devam etmektedir. Bugün ise Advansa'nın yeni inovasyonlarından biri olan Coolmax'ı sizlerle paylaşıyoruz'' dedi. 
     Sabancı Holding'in 2004 yılı konsolide cirosunun 8.6 milyar dolar olduğunu, 540 milyon dolar net kar elde ettiğini belirten Sabancı, bu yılın ilk 6 ayında net karlarının 342 milyon dolar ile geçen yılın aynı dönemine göre yüzde 37 artış sağladığını, yıl sonuna yaklaştıkları bugünlerde bu karlılığı katlayacaklarına inandığını vurguladı. 
     
     ''BÜYÜMEYİ SÜRDÜRME HEDEFİMİZ VAR'' 
     Güler Sabancı, büyümeyi sürdürmek ve Sabancı Holding'i gelecek 10 yıllarda daha ileriye taşıma hedefleri olduğunu, Sabancı Holding olarak ''SA 15 '' olarak adlandıkları ve 10 yıllık perspektifi içeren bir projeyi bugünlerde hayata geçirdiklerini anlattı. 
     Sabancı, konuşmasını şöyle sürdürdü 
     ''Yeni yönetim anlayışımızda özellikle fark, farklılık yaratmaya önem ve öncelik veriyoruz. Bunun için Sabancı Holding'in çok yerleşmiş bir kültürü var. Biz verimli çalışırız. Biz prodüktiviteyi öne çıkarırız. Yeni dönemde bunun üzerine yeni bir şey daha ilave ediyoruz. O da bizi farklılaştıracak inovasyonları öne çıkartmak isteğimizdir. Bizi farklılaştıracak inovasyonları öne çıkartmak için bütün süreçlerimize yeniden bakıyoruz. Önümüzdeki dönemde globalleşen dünyada rekabette başarılı olabilmemiz, Sabancı Holding'in büyümesini sürekli kılabilmemiz için kalıcı işbirlikleri yaratmamız gerektiğine inanıyoruz. Bunu da ancak farklılaştıran inovasyonlarla gerçekleştireceğimize inanıyoruz. Bu anlamda Advansa öne çıkıyor.'' 
     
     ''YENİ ÜRÜNLER KONUŞULUYOR'' 
     Hızlanan ve performansın çok önemli olduğu hayatta Coolmax'ın rahatlık ve serinlik verecek önemli bir farklılaştırma sağladığını ifade eden Sabancı, Advansa ekibinin sadece Coolmax ile kalmayacağını, şimdiden yeni ürünlerin konuşulduğunu bildirdi. 
     Basın mensuplarının sorularını da yanıtlayan Sabancı, Sabancı Holding'in Türkiye'den çıkan küresel bir şirket olmasını hedeflediklerini belirterek, Türkiye'yi sevdiklerini, tanıdıklarını, bildiklerini, burada yaptıkları işlerde başarılı olduklarını, dolayısıyla burada başarıyla büyüme şansı olan işlerini büyütmeye devam edeceklerini söyledi. 
     Sabancı, ''Belli işlerde dünyada küresel olabilmek için müşterimiz bizi nerede istiyorsa oraya gideceğiz. İşin gereği neyse onu yapacağız. Brezilya ise Brezilya, Romanya ise Romanya... Üretim mi satış mı Biz öncelikle işlerimizi başarılı yönetmek istiyoruz'' diye konuştu. 
     2006 büyüme hedeflerine ilişkin bir soru üzerine Sabancı, ''Şimdi yıl sonu hazırlıklarımızı yapıyoruz. 2006 ile ilgili hedeflerimizi ayrı bir basın toplantısı ile sizlerle paylaşacağız ama Türkiye'nin büyümesinin üstünde bir büyümeyi hedefliyoruz'' dedi. 
     Güler Sabancı, ayrıca, dün gece Dice Kayek'in Coolmax'ın gece kıyafetlerinde kullanılabileceğini gösteren bir defile sunduğunu ifade ederek, Cemil İpekçi'nin Türk Hava Yolları için tasarladığı kıyafetlerde de Coolmax'ın kullanıldığını bildirdi. 
     
</TEXT>
</DOC>
