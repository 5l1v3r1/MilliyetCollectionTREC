<DOC>
<DOCNO> 380754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/spo04.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor virajda 
</HEADLINE>
<TEXT>


ADNAN SUNGUR DHA 


Bordo-Mavili takım bugün evinde Vestel Manisa ile kritik bir maça çıkacak. Sivasspor'a yenilerek şok yaşayan Karadeniz ekibi, sahadan galibiyetle ayrılarak düzlüğe çıkmanın planlarını yapıyor. Teknik Direktör Şenol Güneş, Vestel'i mağlup edip kara bulutları dağıtacaklarını söyledi. Güneş, "İyi hazırlandık. Kazanıp huzur bulmak istiyoruz" dedi. Başkan Atay Aktuğ ise Vestel'i mağlup edecek güçte olduklarını belirterek, galibiyet beklediğini dile getirdi. Bu arada puan kaybı halinde futbolculara ağır ceza verileceği vurgulandı. 

Kadroda revizyon 

Trabzon, Manisa maçı hazırlıklarını dün yaptığı taktik ağırlıklı son idmanla tamamladı. Şenol Güneş'in, Sivas karşılaşmasının kadrosunda revizyona giderek Tomas Jun, Celalettin ve İbrahim Ege'yi yedeğe çekeceği vurgulandı. Güneş'in bu oyuncuların yerlerine Adem, Mehmet Yılmaz ve Volkan'ı ilk 11'de sahaya sürmesi bekleniyor. Bordo-Mavili takımda, tedbirli olarak PFDK'ya sevk edilen Gökdeniz ve sakat Szymkowiak dışında eksik bulunmuyor. 


</TEXT>
</DOC>
