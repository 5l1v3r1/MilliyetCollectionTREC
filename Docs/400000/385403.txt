<DOC>
<DOCNO> 385403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/congar.html </URL>
<DATE> 2005/10/10/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Papadopulos'tan yaka silkmek yetmiyor 
</HEADLINE>
<TEXT>



3 Ekim'in fiyaskoya dönüşmemesinde, Kıbrıs Rum Yönetimi'ne "haddini bildiren" ABD'nin de katkısı oldu. Gerçekten de, Güney Kıbrıs'ın son tavrına, Londra ve Washington'ın gösterdiği eşgüdümlü tepkiyi ABD'li kaynaklardan dinledikten sonra, bu ifadenin pek de abartılı olmadığı kanısındayım. 
ABD Dışişleri Bakanı Condoleezza Rice'ın girişimi, sıradan bir diplomatik jest değildi. Washington kaynaklarına göre, Rice 3 Ekimde Güney Kıbrıs lideri Tasos Papadopulos'u telefonla arayıp "NATO üyeliği emelinizi, Türkiye'nin AB ilişkilerinde takoz gibi kullanmaktan vazgeçin" derken, üstü kapalı iki mesaj veriyordu 
İlki, "NATO'ya kimin girip kimin girmeyeceği NATO'nun üyelerinden sorulur AB'de alınacak herhangi bir karar NATO'yu bağlamaz" mesajı. 
İkincisi, "Biz, AB'nin Türkiye ile müzakereleri gecikmeden başlatmasından yanayız buna taş koymanız, NATO üyeliği emelinizi de olumsuz etkiler" uyarısı. 

Çözüme engel 
Washington'ın Papadopulos'a tepkisi 2004 referandumlarına uzanıyor. Annan Planı'nı desteklemeyen Kıbrıs Rum lideri, referandumlarda 'evet' oyu için bastıran Bush yönetimiyle ters düşerken, bir bakıma, ABD'nin Clinton döneminden itibaren izlediği Kıbrıs politikasını da başarısızlığa mahk m etti. 
"Kıbrıs'ın ve Türkiye'nin AB yönelimini adada çözüm için kullanmak" diye özetlenebilecek bu politika, biraz da Papadopulos'un tavrı sayesinde, ancak yarı yarıya tuttu Türkiye ve KKTC, AB perspektifini de gözeterek "Çözümsüzlük çözümdür" çizgisini terk etti Rumlar ise, "Nasıl olsa AB'ye giriyoruz" rahatlığı içinde, çözümün karşılıklı taviz gerektirdiğini unuttular. 
Sonrasında, Kıbrıs Türklerine destek yönündeki her Amerikan adımı, Rum Yönetimi'nden sert tepki gördü. 

Denktaş misali 
Bugün ABD, Kıbrıs'ın birleşmesi önündeki engelin Papadopulos yönetimi olduğu ve Rum lider tavır değiştirmedikçe çözüme ulaşılamayacağı kanısında. Eski KKTC lideri Rauf Denktaş hakkında yıllarca yapılan eleştirilerin benzerini, Washington'da şimdi Papadopulos için işitiyoruz Denktaş'tan bezmiş olanlar artık Papadopulos'tan yaka silkiyorlar. 
Bu serzeniş hali, Dışişleri Bakanı Abdullah Gül'ün, geçen ay New York'ta, ABD'li muadili Rice ile yaptığı görüşmeye de yansıdı. Türk tarafı o görüşmede, Rice ve beraberindekileri, "Papadopulos engelinin farkında ve Rum Yönetimi'nin AB içinde Türkiye'ye karşı oynadığı oyuna tepkili" buldu. 

BM'de girişim 
Ancak Papadopulos'tan yaka silkmek yetmiyor. 
İngiltere ve ABD'nin, Rum Yönetimi'nin kulağını son dakikada bükmesi belki 3 Ekim'i kurtardı, ama Türkiye'nin AB ile müzakere sürecinde bundan sonra da Rum çelmesine takılmayacağı anlamına gelmiyor. Dahası Papadopulos , AB'yi Kıbrıs meselesinin ana zemini gibi kullanmaya azimli. Washington'daki yetkililer, buna göz yummayacaklarını söylüyorlar. ABD Dışişleri'nin Avrupa ve Avrasya işlerinden sorumlu müsteşarı Daniel Fried'e "BM Genel Sekreteri'ni Kıbrıs'ta çözüm için asıl aracı saymayı sürdürüyor musunuz " diye sorunca , "Kesinlikle" diyor, "Hiçbir sorgu sual, hiçbir koşul olmaksızın bu böyle." 
İyi ama Genel Sekreter'in Kıbrıs misyonunu kabul etmek, o misyonu etkin kılmaya yetmiyor ki. Kofi Annan 'ın KKTC üzerindeki kısıtlamaların kaldırılması çağrısında bulunan raporunun Güvenlik Konseyi'nde onaylanması için ABD neden ağırlığını koymuyor 
Fried'in yanıtı, Kıbrıs Türklerine destek adımları atmayı "bölünmeye hizmet etmeyecek şekilde" sürdürecekleri yönünde. Güvenlik Konseyi'ni harekete geçirmek konusunda ise, "Çözüme dönük bir hareketi başarı şansımızın yüksek olduğuna inandığımız zaman başlatmak istiyoruz" demekle yetiniyor. 

Annan hazırlanıyor 
Papadopulos'un tutumuna bakarak başarı şansının "yüksek" olduğunu düşünmek zor olsa da, "o zaman" bu zamandır. 
Nitekim BM kaynakları, 3 Ekim'den önce hareket etmeyi uygun bulmayan Annan'ın, yakında Kıbrıs'taki tarafları masaya çağıracağını söylüyorlar. 
Avrupa Parlamentosu Başkanı Josep Borell ile AB Komisyonu'nun Genişlemeden Sorumlu Üyesi Olli Rehn de, geçen hafta, Kıbrıs'taki iki toplumu ve BM'yi "yeniden müzakereye" davet etti. 
Kıbrıs müzakerelerinin sağlam bir zeminde başlayabilmesi için, belki de en büyük görev, yine 3 Ekim'in "kahramanlarına" düşüyor. Washington ve Londra, BM Güvenlik Konseyi'ni Kıbrıs konusunda hareketlendirmeli, Kıbrıs Türklerinin izolasyonuna son verilmesi için BM zemininde çalışmalılar. 
Böyle bir çaba, hem Papadopulos'u Annan Planı üzerinden gerçek bir müzakereye zorlar, hem de AB'nin Türkiye'den beklediği Kıbrıs adımlarının atılmasını kolaylaştırır. Son dakika kahramanlıklarına mecbur kalmamanın yolu da buradan geçiyor. 



</TEXT>
</DOC>
