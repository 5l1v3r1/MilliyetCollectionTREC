<DOC>
<DOCNO> 351322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur12.html </URL>
<DATE> 2005/06/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Edirne... Gecekonduda yangın 1 ölü, 2 yaralı 
</HEADLINE>
<TEXT>

     Edirne'de bir gecekonduda gaz lambasının devrilmesi sonucu çıkan yangında, akli dengesi yerinde olmadığı belirtilen bir kişi yanarak hayatını kaybetti. Dumandan etkilenen 2 kişi tedavi altına alındı. 
     Alınan bilgiye göre, Hacı Sarraf Mahallesi Yeni Sokak'taki bir gecekonduda oturan Apti Ürsek'in evinde, gaz lambasını devrilmesi sonucu yangın çıktı. Evden yükselen alevleri gören komşuların ihbarı üzerine olay yerine gelen itfaiye ekipleri, baba Apti Ürsek ve oğlu Mehmet Ürsek'i camdan dışarıya çıkararak alandan uzaklaştırdı. 
     Apti Ürsek'in diğer oğlu Nazif Ürsek'in ise yanlışlıkla yangının çıktığı yöne doğru koştuğu, akli dengesi bozuk olduğu belirtilen Nazif Ürsek'in yanarak hayatını kaybettiği bildirildi. 
     Edirne Belediyesi İtfaiye ekipleri tarafından kontrol altına alınan yangın söndürüldü. 
     Ekiplerin, evde yaptığı incelemede, Nazif Ürsek'in yanarak hayatını kaybetti belirlendi. Nazif Ürsek'in cesedi, Edirne Devlet Hastanesi Morgu'na kaldırıldı. 
     Dumandan zehirlenen baba Apti ve oğlu Mehmet Ürsek, Edirne Devlet Hastanesi'nde tedavi altına alındı. 
     İtfaiye ekiplerinin yaptıkları incelemede, yangının, gaz lambasının devrilmesi sonucu çıktığı belirlendi. Evde elektrik tesisatı bulunmadığı için gaz lambasından yararlanıldığı öğrenildi. 
     
</TEXT>
</DOC>
