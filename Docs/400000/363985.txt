<DOC>
<DOCNO> 363985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yasam/yas02.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik üretirken ölüm saçıyor 
</HEADLINE>
<TEXT>


Afşin Elbistan Termik Santralı nedeniyle bölgede kanser, akciğer ve üst solunum yolu hastalıkları arttı halk bölgeyi terk ediyor 

SERHAT OĞUZ İstanbul 

Türkiye elektrik üretiminin yüzde 7'sini karşılayan ve 20 yıldır filtresiz çalışan Afşin Elbistan Termik Santralı çevreye zehir saçıyor. Santralın en çok etkilediği Çoğulhan'ın Belediye Başkanı Adem Yılmaz, bölgede kanser ve akciğer hastalıklarının arttığını, tarımın öldüğünü, nüfusun 10 binden 4 bine düştüğünü söyledi. 

Tedbir yok 
Elbistan doğumlu Gazi Üniversitesi Enerji Eğitimi Anabilim Dalı öğretim üyesi Doç. Dr. Mehmet Şahin de, tedbir alınmadığı için santralın çevreye radyoaktif maddeler de yaydığını ileri sürdü. Çernobil patlamasında santralda 30 ton nükleer yakıt olduğunu, Afşin Elbistan Termik Santralı'nın ise her yıl yaklaşık 36 ton radyoaktif maddeyi çevreye saldığını belirten Şahin'e göre, santralın bugüne kadar yaydığı maddelerin dağılımı şöyle 61.2 milyon ton toz, 75.6 milyon ton kül, 229.8 milyon ton karbondioksit, 10.6 milyon ton sülfür, 0.36 milyon ton nitrat. 
Çoğulhan Belediye Başkanı Yılmaz, geçen yıl 15 kişinin kanserden öldüğünü, şu anda 50 kişinin kanserle mücadele ettiğini belirterek, belde halkıyla birlikte topluca dava açmayı planladıklarını söyledi. 

Kanser vakalarında artış bekleniyor 

Sağlık Bakanlığı Kanserle Savaş Dairesi Başkanı Murat Tuncer, bölgede kanser istatistiklerinde artış görmediklerini, ancak kanser vakalarının 20 yıl içinde kendini göstermeye başladığını belirtti. Kahramanmaraş İl Sağlık Müdürlüğü verilerine göre ise, Afşin'de 2003'te görülen 12 bin üst solunum yolu rahatsızlığı 2004'te 26 bine çıktı. 


</TEXT>
</DOC>
