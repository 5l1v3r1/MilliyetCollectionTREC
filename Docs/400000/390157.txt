<DOC>
<DOCNO> 390157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko44.html </URL>
<DATE> 2005/10/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Akbank'ın 9 aylık brüt karı 1.6 milyar YTL... 
</HEADLINE>
<TEXT>

     Akbank, yılın 9 aylık döneminde 1 milyar 624 milyon YTL brüt kar elde etti. 
     Akbank'dan yapılan açıklamaya göre, 492 milyon YTL vergi karşılığı ayrıldıktan sonra bankanın net karı 1 milyar 132 milyon YTL olarak gerçekleşti. 
     Akbank Genel Müdürü Zafer Kurtul, yaptığı değerlendirmede, bankanın net karının geçen yılın aynı dönemine göre yüzde 28 oranında artış gösterdiğini bildirdi. 
     Eylül sonu itibariyle Akbank'ın toplam aktiflerinin geçen yıl sonuna göre yüzde 39 oranında büyüyerek 48,6 milyar YTL'ye ulaştığını belirten Kurtul, toplam kredilerin yüzde 50 artışla 19.5 milyar YTL olduğunu kaydetti. 
     Akbank'ın sektördeki en fazla kredi kullandıran banka olma özelliğini sürdürmeyi hedeflediğini belirten Zafer Kurtul, şu bilgiyi verdi 
     ''Kredi miktarındaki bu artış bireysel ile küçük ve orta ölçekli KOBİ şirketlerin kredilerindeki artışa bağlı olarak gerçekleşmiştir. Akbank'ın KOBİ kredileri yılın ilk 9 ayında geçen yıl sonuna göre yüzde 90 artışla 6.7 milyar YTL'ye ulaşmıştır. Bireysel ve KOBİ kredilerinin toplam kredilerimiz içindeki payı yüzde 65'e çıkmıştır. 
     Tüm bu gelişmelere karşın problemli krediler rasyomuz halen yüzde 1.7 gibi düşük seviyelerde seyretmektedir.'' Genel Müdür Kurtul, mevduatın da yüzde 54 artışla 30.8 milyar YTL'ye yükseldiğini, Türk Lirası mevduatta ise aynı dönemde yüzde 146 oranında bir artış kaydedildiğini belirterek, mevduattaki bu artışın müşterilerinin duyduğu güvenin bir göstergesi olduğunu kaydetti. 
     
</TEXT>
</DOC>
