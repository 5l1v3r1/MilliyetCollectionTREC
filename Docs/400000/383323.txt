<DOC>
<DOCNO> 383323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko06.html </URL>
<DATE> 2005/10/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Piyango özelleştirme, vatandaş bayilik peşinde... 
</HEADLINE>
<TEXT>

     Milli Piyango İdaresi, özelleştirme işlemleriyle uğraşırken, 18 bin 167 kişi, sayısal oyun bayiliği için idarenin kapısını aşındırıyor. 
     A.A muhabirinin edindiği bilgiye göre, Milli Piyango İdaresi'nin özelleştirilmesinin uzaması, bu kuruluşu ciddi bir sayısal oyun bayiliği sorunu ile de karşı karşıya bıraktı. 
     İdare, sayısal oyunlara, sayısal loto ile giriş yaptı ve bu sisteme ilişkin alt yapı çalışmaları 1996 yılında başlayıp, 1998 yılında tamamlandı. Bu süreçte 3 bin 985 bayilik oluşturuldu ve buralara yurtdışından getirtilen sayısal loto makinaları konuldu. 
     Daha sonra ise Şans Topu ve On Numara oyunları devreye sokuldu. 
     
     BAYİLİK TALEPLERİ KARŞILANAMIYOR 
     Milli Piyango İdaresi, sayısal loto başta olmak üzere sayısal oyunlara büyük ilgi gösterilmesine karşın, yeni makina ithal edilmediği için sayısal oyun bayii sayısını arttıramadı. 
     Bu süreçte, sadece bayilikten ayrılanlara ait makinalar, ihtiyaç olan bölgelere sevkedildi ve buralarda bayilikler oluşturuldu. Bu dağıtımda da turistik yörelere öncelik verildi. 
     İdare, son olarak Marmaris ve Kuşadası gibi sahil bandında yer alan merkezlere, sayısal bayiliği bırakanlara ait 100 makina gönderdi. 
     Sadece eski makinaların el değiştirdiği bu dönemde, Milli Piyango İdaresi'ne yurdun dört bir yanından gelen bayilik talepleri ise 18 bin 167'ye ulaştı. 
     İstanbul 2 bin 84 bayilik başvurusu ile sayısal oyun bayiliğine en fazla ilgi gösterilen il olurken, Ankara 1387, İzmir 965, Antalya 401, Bursa 293, Hatay 254, Muğla da 218 başvuru ile bayilik bekleyenlerin yoğun bulunduğu diğer iller olarak sıralandı. 
     Adana'da 191 kişi sayısal oyun bayiliği için uğraş verirken, bayilik başvurusu yapanların sayısı, Adıyaman'da 38, Balıkesir'de 124, Bingöl'de 8, Bolu'da 35, Çanakkale'de 50, Çorum'da 48, Denizli'de 161, Diyarbakır'da 66, Edirne'de 65, Erzincan'da 13, Gaziantep'de 141, Mersin'de 182, Kocaeli'nde 130, Konya'da 129, Malatya'da 56, Mardin'de 29, Niğde'de 27, Samsun'da 132, Siirt'de 2, Sivas'da 43, Tekirdağ'da 160, Trabzon'da 82, Tunceli'de 11, Zonguldak'da 78, Batman'da 27, Şırnak'da 19, Düzce'de de 32 olarak belirlendi. 
     
     ÖZELLEŞTİRME BEKLENİYOR 
     Milli Piyango İdaresi yetkilileri, özelleştirmenin uzaması ve bu nedenle yeni makina alımına gidilmemesi nedeniyle sayısal oyun bayilik taleplerinin karşılanamadığını bildirdi. 
     Yetkililer, bayilik başvurularının 18'inin hiç bayilik verilmemiş merkezlerden geldiğine dikkat çekerek, ''Sayısal oyun bayilerinin sayısını arttırmamız gerekiyor. Bunun ise belli bir maliyeti var. Ancak özelleştirme öncesi bunu yapamıyoruz. Biz de özelleştirmeyi bekliyoruz'' dediler. 
     
</TEXT>
</DOC>
