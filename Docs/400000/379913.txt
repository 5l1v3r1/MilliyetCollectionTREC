<DOC>
<DOCNO> 379913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun45.html </URL>
<DATE> 2005/09/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
KGB'den ABD-Japonya ilişkilerine radyoaktifli sabotaj planı 
</HEADLINE>
<TEXT>

     Sovyetler Birliği döneminde gizli servis KGB'nin, ABD-Rusya ilişkilerini bozmak için Tokyo körfezine radyoaktif madde yaymayı planladığı ortaya çıktı. 
     Eski bir KGB arşivcisi olan Vasili Mitrohin, yayımladığı ''Mitrohin Arşivi II'' adlı kitabında, KGB'nin Japonya-ABD ilişkilerini bozmak için birkaç sabotaj planladığını öne sürdü. 
     Tarihçi Christopher Andrew tarafından yeniden düzenlenerek yazılan kitapta, Japonya Dışişleri Bakanlığı'ndan yetkililerin, gazetecilerin sağ ve sol partilerden siyasetçilerin 1960 ve 1970'li yıllarda Sovyetler Birliği'ne yardım ettiği ifade edildi. 
     KGB ajanlarının 1969 yılında Tokyo körfezine radyoaktif madde bırakmayı planladığı belirtilen kitapta, Japon kamuoyunun radyoaktif maddelerin o dönem Yokosuka'daki Amerikan Deniz Üssü'ndeki nükleer denizaltılardan kaynaklandığına inanarak ABD'ye tepki göstermelerinin sağlanmasının planlandığı kaydedildi. 
     Kitapta, planın üst düzey KGB yetkililerince, bazı ülkelerin Sovyetler Birliği'ni olayla bağlantılı gösterebileceği gerekçesiyle kabul edilmediği vurgulandı. 
     KGB'nin Vietnam savaşına karşı gösterilerin yapıldığı 1965 yılında bir Japon ajana, içinde bomba bulunan bir kitabı Tokyo'daki Amerikan Kültür Merkezi'ne yerleştirme talimatı vermeyi planladığı belirtilen kitapta, KGB'nin bu eylemde izine rastlanmaması için eylemin aşırı milliyetçi Japonlar tarafından üstlenildiğini belirten bildiriler hazırladığı, ancak eylemin olup olmadığı konusunda bir bilgi edinilemediği kaydedildi. 
     Mitrohin, kitabında, 1962 yılında da Japonya'daki 4 önemli petrol rafinerisi ve Okinawa'daki Amerikan üssünde sabotaj için hazırlık yaptığını belirterek, ''KGB, Japonya'ya karşı bu kadar saldırgan bir politika izlerken, Japonya ve batılı ülkelerden alınan teknoloji ve bilim istihbaratı bile Sovyet ekonomisini çökmekten kurtaramadı'' ifadesini kullandı. 
     KGB'de 1948 ve 1984 yılları arasında arşivci olarak çalışan Mitrohin, arşivdeki en önemli belgeleri çalmakla suçlanmış ve İngiltere'ye kaçmıştı. Kitabın birinci bölümünü 1999 yılında basan Mitrohin, geçen yıl hayatını kaybetmişti. 
     
</TEXT>
</DOC>
