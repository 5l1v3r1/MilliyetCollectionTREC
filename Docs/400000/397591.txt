<DOC>
<DOCNO> 397591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun32.html </URL>
<DATE> 2005/11/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Plassnik Bulgaristan AB üyeliği için doğru yolda 
</HEADLINE>
<TEXT>

     Avusturya Dışişleri Bakanı Ursula Plassnik, ''Bulgaristan'ın AB üyeliği için doğru yolda olduğunu'' söyledi. 
     Resmi ziyaret için Avusturya'nın başkenti Viyana'da bulunan Bulgaristan Dışişleri Bakanı İvaylo Kalfin ile ortak basın toplantısı düzenleyen Plassnik, Bulgar meslektaşını Avusturya'nın dönem başkanlığı konusunda bilgilendirdiğini ve kendisiyle AB üyeliğinin yanı sıra bölgesel sorunları görüştüğünü belirtti. 
     Plassnik, ''Avusturya'nın bugüne kadar olduğu gibi, gelecek yıl üstleneceği dönem başkanlığı sırasında da Bulgaristan'ın üyelik sürecini destekleyeceğini'' kaydetti. 
     Bulgaristan'ın geçen yıllarda ''dikkate değer bir reform sürecini uygulamaya koyduğunu'' ifade eden Plassnik, ''Avrupa Komisyonu, ekim sonunda yayımladığı ilerleme raporunda özellikle çevre konusunda büyük ilerleme kaydedildiğine işaret etti. Ekonomik alanda da ülkede olumlu gelişmelere tanık oluyoruz. Büyük bir ekonomik gelişme, işsiz sayısında büyük azalma var. Enflasyonun da asgari düzeye düşmesi sevindirici '' diye konuştu. 
     Bulgaristan'ı AB yolunda yalnız bırakmayacaklarını belirten Plassnik, ''Tüm olumlu gelişmelere karşın Bulgaristan yönetiminin reform sürecine ara vermemesini, özellikle rüşvet ve organize suç şebekelerine karşı mücadeleyi güçlü bir şekilde sürdürmesi gerektiğini'' söyledi. 
     
</TEXT>
</DOC>
