<DOC>
<DOCNO> 363975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/spo07.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz da şans lazım 
</HEADLINE>
<TEXT>


Almanya Grand Prix'sini önde götüren sezonun talihsiz ismi Raikkonen yarış dışı kalınca Alonso bu yılki 6. birinciliğine uzandı 


Formula 1 Dünya Şampiyonası'nın Almanya'da koşulan 12. ayağında zafer Fernando Alonso'nun oldu. Hockenheim pistindeki mücadeleye ilk sırada başlayan Kimi Raikkonen yine büyük talihsizlik yaşadı. McLaren'in Finli pilotu mücadelede Alonso'nun yaklaşık 10 saniye önünde birinci sırada yer alırken, motorundaki hidrolik problemi nedeniyle yarış dışı kaldı. Liderliği ele alan İspanyol pilot da mutlu sona ulaştı. 
Bu yılki 6. birinciliğine uzanan Renault sürücüsü bitime yedi yarış kala genel klasmanda Raikkonen ile farkı 36 puana yükseltti. Fransa ve İngiltere Grand Prix'lerinde sıralama turlarındaki motor problemi nedeniyle 10'ar sıra ceza alan Raikkonen, mayıs ayındaki Avrupa Grand Prix'sinin son turunda lastik sorunu yüzünden yarış dışı kalıp, birinciliği yine Alonso'ya hediye etmişti. Hockenheim'da son sırada start alan Montoya, Alonso'nun 22.3 saniye gerisinde yarışı 2. bitirip, önemli bir başarıya imza attı. BAR Honda'dan Button'ın üçüncü olduğu Almanya Grand Prix'sinde Renault'dan Fisichella dördüncü sırayı aldı. Evinde bir zafer hedefleyen Michael Schumacher ise beşincilikle yetindi. 

GENEL KLASMAN Sürücü Takımı Puanı 1.F.Alonso Renault 87 2.K.Raikkonen McLaren 51 3.M.Schumacher Ferrari 47 4.J.P.Montoya McLaren 34 5.R.Barrichello Ferrari 31 6.J.Trulli Toyota 31 7.G.Fisichella Renault 30 8.R.Schumacher Toyota 26 9.N.Heidfeld Williams 25 10.M.Webber Williams 22 

MARKALAR KLASMANI Takım Puanı 1.Renault 117 2.McLaren 95 3.Ferrari 78 4.Toyota 57 5.Williams 47 6.Red Bull 24 7.BAR Honda 15 8.Sauber 14 9.Jordan 11 10.Minardi 7 


</TEXT>
</DOC>
