<DOC>
<DOCNO> 397895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun26.html </URL>
<DATE> 2005/11/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yuşçenko Sovyet dönemindeki kıtlığı soykırım olarak tanıyalım... 
</HEADLINE>
<TEXT>

     Ukrayna Devlet Başkanı Viktor Yuşçenko, dünyayı, Sovyetler Birliği döneminde 10 milyon Ukraynalının öldüğü 1932-1933'deki kıtlığı soykırım olarak tanımaya çağırdı. 
     Yuşçenko, yıldönümü arifesinde kıtlıkta ölenlere ithaf edilen bir serginin açılışında yaptığı konuşmada, dünyanın, bu trajediyi bilmesi gerektiğini söyledi. 
     Milyonlarca kurbanın, hem Ukrayna hem de tüm dünya için bir ders olması gerektiğini belirten Yuşçenko, Ukraynalı diplomatlardan, tüm ülkelerin bu dönemi soykırım olarak tanımalarını sağlamak için çabalarını artırmalarını istedi. 
     ABD, Kanada, Avusturya, Macaristan ve Letonya gibi ülkeler bu kıtlığı soykırım olarak tanımıştı. 
     Sovyetler Birliği'nin lideri Josef Stalin'in, Ukraynalı köylüleri topraklarını vermeye zorlamak için yürüttüğü kampanya kıtlığa neden olmuştu. Kıtlığın had safhada olduğu ve insanların hayatta kalma mücadelesi verdiği bu dönemde insanların birbirini yediği haberleri duyulmaya başlamıştı. 
     Ukrayna'da, kıtlıkta her gün ölen insan sayısını temsilen 33 bin mum yakılarak yıldönümünün yarın anılması planlanıyor. Başkent Kiev'de de bir yürüyüş yapılması bekleniyor. 
     
</TEXT>
</DOC>
