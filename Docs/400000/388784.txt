<DOC>
<DOCNO> 388784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun22.html </URL>
<DATE> 2005/10/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Der Spiegel Mehlis'in en önemli şahitlerinden biri sabıkalı sahtekar 
</HEADLINE>
<TEXT>

     Alman Der Spiegel dergisi, Birleşmiş Milletler adına eski Lübnan Başbakanı Refik Hariri suikastını soruşturan savcı Detlev Mehlis'in hazırladığı rapordaki en önemli şahitlerden Suheyr Sadık'ın ''sabıkalı bir sahtekar olduğunu'' yazdı. 
     Der Spiegel'in yarın piyasaya çıkacak sayısında yayımlanan haberde, verdiği ifadelerle Mehlis'in raporunun önemli bir bölümünün oluşmasına katkı sağlayan Sadık'ın, daha önce zimmete para geçirme ve sahtekarlık suçlarından yargılanarak ceza aldığı belirtildi. 
     Hariri suikastı hakkında rapor hazırlayan BM Komisyonu'nun da Sadık'ın verdiği ifadelerin doğruluğundan şüphe duyduğu belirtilen haberde, BM yetkililerinin, ''Sadık'ın açıkça yalan söylediğini tespit ettikleri'' kaydedildi. Haberde, Sadık'ın suikasttan bir ay önce Beyrut'u terk ettiği yönünde ifade verdiği, eylül sonunda ise suikastın yapılmasına bizzat katkı sağladığını söylediği bildirildi. 
     Sadık'ın verdiği ifadeler için üçüncü kişilerden para aldığı, yaz sonlarında kardeşini Paris'ten telefonla arayarak, ''Ben şimdi milyonerim'' dediği belirtilen haberde, Sadık'la Mehlis arasındaki temasın, Suriye Devlet Başkanı Beşşar Esad'ın rejimle mücadele eden amcası Rıfat Esad tarafından sağlandığı ifade edildi. 
     
</TEXT>
</DOC>
