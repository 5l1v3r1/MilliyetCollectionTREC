<DOC>
<DOCNO> 366085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko38.html </URL>
<DATE> 2005/08/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kredi kartı borcunu ödemeyenler Haziran'da arttı... 
</HEADLINE>
<TEXT>

     Negatif nitelikli ferdi kredi ve kredi kartları sayısı, Haziran ayında, bir önceki aya göre yaklaşık yüzde 1.6 oranında artış gösterdi. 
     Merkez Bankası verilerine göre, Mayıs ayında toplam 29 bin 102 adet olan negatif nitelikli ferdi kredi ve kredi kartları toplamı, Haziran ayında 29 bin 576'ya çıktı. 
     Bu çerçevede borcunu ödemeyenlerin sayısı, Haziran ayında yüzde 5.2 artarak 27 bin 857'den 29 bin 301'e çıkarken, borcunu gecikmeli olarak ödeyenlerin sayısı da yaklaşık yüzde 77.8 gerileyerek 1,245'den 275'e indi. 
     
     FERDİ KREDİ 
     Alt kalemler göz önüne alındığında, negatif nitelikli ferdi kredilerin sayısı Haziran ayında, bir önceki aya göre yaklaşık yüzde 4.8 azalarak 2,273'den 2,163'e geriledi. 
     Bu çerçevede Haziran ayında, borcunu ödemeyenlerin sayısı 2,119'dan 2,099'a, borcunu gecikmeli olarak ödeyenlerin sayısı 154'den 64'e indi. 
     Haziran ayında negatif nitelikli kredi kartları sayısı ise yaklaşık yüzde 2.2 artarak 26 bin 829'dan 27 bin 413'e çıktı. Borcunu ödemeyenlerin sayısı 25 bin 738'den 27 bin 202'ye yükselirken, borcunu gecikmeli ödeyenlerin sayısı 1,091'den 211'e geriledi. 
     
     2005 YILI 6 AYLIK TOPLAM 
     2005 yılının ilk yarısında, negatif nitelikli ferdi kredi ve kredi kartları toplamı 157 bin 675 olarak belirlendi. Bunun 143 bin 967'si borcunu ödemeyenlerden, 13 bin 708'i de gecikmeli olarak ödeyenlerden oluştu. 
     2000 yılından bu yana negatif nitelikli ferdi kredi ve kredi kartı adetlerinin toplamı 610 bin 695 olurken, bunun 505 bin 395'i borcunu ödemeyenleri, 105 bin 300'ü de borcunu gecikmeli olarak ödeyenleri içerdi. 
     Asgari bildirim limit uygulamasına 2001 yılından itibaren başlanan ferdi kredi ve kredi kartlarında, 2005 yılı asgari bildirim limiti ana para tutarı da 250 YTL olarak belirlendi. 
     Bildirimler, kayıt sayısı bazında olup bir kişinin birden çok kaydı bulunabiliyor. 
     
</TEXT>
</DOC>
