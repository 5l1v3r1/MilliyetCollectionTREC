<DOC>
<DOCNO> 370214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun16.html </URL>
<DATE> 2005/08/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rum ve Yunan tarafı tavrını perşembe günü netleştirecek... 
</HEADLINE>
<TEXT>

     Rum basını, Yunanistan Başbakanı Kostas Karamanlis ile Rum yönetimi lideri Tasos Papadopulos arasında Perşembe günü yapılması beklenen görüşmenin gündemine ilişkin haberlere bugün de yer verdiler. 
     Fileleftheros gazetesi, Rum tarafı ve Yunanistan'ın kritik kararlar arifesinde bulunduğunu, görüşmenin, Türkiye'nin Rum yönetimini tanımadığına ilişkin deklarasyonuna iki tarafın tepkisi üzerine odaklanacağını yazdı. 
     Gazeteye göre, 25 Ağustos'taki AB Daimi Temsilciler Komitesi toplantısı ve 1-2 Eylül'deki Dışişleri Bakanları gayrı resmi toplantısı ışığında takınılacak tutum, Perşembe günkü Karamanlis-Papadopulos görüşmesinde belirlenecek. 
     Fileleftheros gazetesi ''net siyasi tablo bulunmadığı için toplantıda alınacak kararların kesinleştirilmeyeceğini, AB organları toplanmadan iki hükümetin görüş ortaya koymasının söz konusu olmadığını'' da yazdı. 
     Gazete ayrıca, ''iki hükümetin, AB toplantısı öncesinde hiçbir ortağın kartlarını açmayacağı değerlendirmesinde olması nedeniyle, alınacak kararlarda dikkatli olmaları ve ileri görüşlülüğü tercih etmelerinin de beklendiğini'' belirtti. 
     ''Alınacak kararların gelecekteki adımların etkinliğine de yansıyacağını'' ifade eden gazete, bir Yunan diplomatik kaynağının, ''alınacak kararların iki hükümet tarafından ortaya konan stratejik hedefleri hiçbir şekilde çürütmemesi gerektiğine'' işaret ettiğini kaydetti. 
     Gazetede, Rum ve Yunan hükümetlerinin takınacağı tavra ilişkin şu ifadeler yer aldı 
     ''Bir ülkeler grubu, örneğin Fransa, Avusturya veya Almanya da, 3 Ekim için belirlenen üyelik müzakerelerini bloke ederse iki hükümet nasıl davranacak Bu grubun yanında yer almanın dışında başka seçenek bulunacak mı Böyle bir durumda da Türkiye, Yunanistan ve Rum tarafına karşı nasıl tepki gösterecek '' 
     
</TEXT>
</DOC>
