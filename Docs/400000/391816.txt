<DOC>
<DOCNO> 391816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas05.html </URL>
<DATE> 2005/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye’deki hayat kadınları en fazla şiddete maruz kalanların başında 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
DÜNYADA hayat kadınlarının en fazla kötü muamele gördüğü 9 ülkeden birinin Türkiye olduğu bildirildi. Türkiye’de fahişelik yapan kadınlar müşterileri tarafından sürekli dövülüyor. Türkiye, yasa dışı olmasına rağmen fahişeliğin en fazla artış gösterdiği ülkelerin de başında geliyor. 
     Uluslararası Kadın Ticareti ve Kadına Karşı Şiddet kongresi İspanya’nın başkenti Madrid’te yapıldı. Fahişeleğin ve kadın ticaretinin tüm dünyada yasaklanması çağrısında bulunan kongrede her yıl 4 milyon kadının fahişeliğe zorlandığı belirtildi. 
     Kongrede dağıtılan ve büyük ilgi gören bir rapora göre dünyada şiddete uğrayan hayat kadınlarının yüzde 95’i aralarında Türkiye’nin de bulunduğu 9 ülkede yaşıyor. Rapora göre bu ülkeler Kanada, ABD, Almanya Kolombiya Güney Afrika,Tayland, Türkiye ve Zambiya olduğu açıklandı. Raporda, Türkiye’de hayat kadınlarının yüzde 75’inin müşterileri ile ilişkiye girerken başta dayak olmak üzere kötü muameleye maruz kaldığı belirtiliyor. Raporda, Türkiye’nin de aralarında bulunduğu bazı ülkelerde tecavüz davalarında 2 bin davadan sadece 10’nun kadın lehine sonuçlandığına da dikkat çekilerek, bu ülkelerin derhal yasal düzenlemelere gitmesi istendi. 
     
     TECAVÜZCÜLER ULUSLARARASI MAHKEMELERDE YARGILANSIN 
     Kongrede ayrıca Hollanda, Belçika, Almanya gibi bazı ülkelerde fahişeliğin yasal olarak tanınması da sert şekilde eleştirildi. Kongrede Birleşmiş Millietler’in mayıs ayında Varşova’da kabul ettiği kadına karşı şiddet uygulayan kişilerin uluslarası mahkemelerde yargılanmasını öngören kararına da atıfta bulunularak, tecavüzcülerin kendi ülkelerinde ceza alamadığı takdirde, uluslarası mahkemelerde yargılanması çağrısı yapıldı. 
     
</TEXT>
</DOC>
