<DOC>
<DOCNO> 352129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun19.html </URL>
<DATE> 2005/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İran'da reformcu aday Moin'den çekilme tehdidi 
</HEADLINE>
<TEXT>

     İran'da iki gün sonra yapılacak cumhurbaşkanlığı seçiminin adaylarından reformcu Mustafa Moin, çekilme tehdidinde bulundu. 
     İngiltere'de yayımlanan The Guardian gazetesine konuşan eski Eğitim Bakanı Moin, ''yandaşlarına yapılan saldırılar ve patlayan bombaların durumunu gözden geçirmeye zorladığını'' söyledi. 
     Moin, ''olayların bu şekilde devam etmesi halinde, destekçilerinin durum değerlendirmesi için acilen toplanacağını ve seçime katılımlarını gözden geçireceklerini'' belirtti. 
     ''Bizim tercihimiz sonuna kadar gitmek, ancak demokrasinin ilk kuralı olan özgür seçime saygı gösterilmediğini düşünürsek, o zaman bir karar alacağız'' diyen Moin, seçim öncesindeki şiddet olaylarının, ''insanları korkutmak suretiyle evde oturmaya zorlayarak kendine olan desteği azaltmak ya da sertlik yanlısı bir adayın seçilmesi için planladığını'' savundu. 
     Moin, ''Onlar gergin ortam yaratırlarsa, o zaman insanlar asker kökenli adaya oy vererek barış ve istikrarın sağlanacağını düşünebilirler'' diye konuştu. 
     İran'da Pazar ve Pazartesi günü üç kentte düzenlenen bombalı saldırılarda 9 kişi ölmüş, onlarca kişi yaralanmıştı. Yetkililer, saldırılardan, İranlıların oy vermesini önlemeye çalışmakla suçladığı rejim karşıtı grupları sorumlu tutmuştu. Reform yanlıları ise patlamaların arkasında reformculara desteği zayıflatmak isteyen muhafazakarların bulunduğunu savunuyor. 
     Seçimden önce yapılan kamuoyu yoklamaları, 1989-1997 yılları arasında cumhurbaşkanlığı yapan Ali Ekber Haşimi Rafsancani'nin 70 seçimi kazanacağını gösteriyor. 
     
</TEXT>
</DOC>
