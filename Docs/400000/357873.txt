<DOC>
<DOCNO> 357873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur15.html </URL>
<DATE> 2005/07/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çanakkale'de sağnak yağış... 
</HEADLINE>
<TEXT>

     Çanakkale'de, sağanak yağış nedeniyle kentin alçak kesimlerindeki bazı ev ve işyerlerini su bastı. 
     Edinilen bilgiye göre, kuvvetli rüzgarla birlikte etkisini arttıran ve yarım saat süren yağmur nedeniyle şehrin bazı cadde ve sokakları sular altında kaldı. Özellikle alçak kesimlerde bulunan ev ve işyerlerini su basması üzerine vatandaşlar, kovalarla yağmur sularını tahliye etmeye çalıştı. 
     Çanakkale Belediye Başkanı Ülgür Gökhan, yağmurun başlamasının ardından belediye görevlilerinin cadde ve sokaklarda biriken suları boşaltmak için aralıksız çalıştığını belirtti. 
     Gökhan, ''Bu kez yağmur oldukça etkili oldu. Daha önce aldığımız tedbirler sayesinde, önemli bir problem yaşanmadı. Personelimizin çalışmaları tüm hızıyla sürüyor'' dedi. 
     Öte yandan, Meteoroloji Müdürlüğü yetkilileri, kente sabah saatlerinden itibaren 30 dakikada 26 kilogram yağış düştüğünü belirterek, sağanak yağışın gün içinde aralıklarla süreceğini, yarın sabah saatlerinde de etkili yağış beklendiğini kaydetti. 
     
</TEXT>
</DOC>
