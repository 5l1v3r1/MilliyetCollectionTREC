<DOC>
<DOCNO> 371773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/ygokce.html </URL>
<DATE> 2005/08/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Golü seven gelsin 
</HEADLINE>
<TEXT>



Futbolu ve golü sevenler bu iki takımın maçlarına koşarak gitmeli. Golcüleri ve golleri alkışlarla izlemeli. Aradaki farka rağmen Galatasaray da, Malatyaspor da açık, yaratıcı, yapıcı ve üretken oyunu tercih ettiler. Elbette bu kadar iş yapma hevesi hataları da beraberinde getirdi. Ama biz penaltısıyla, duran toplarıyla, koşan golcüleriyle sürekli gol heyecanını yaşadık... Az şey mi bu 
Malatyaspor'dan başlayalım. Feyyaz Uçar'ın ekibi, bir hafta önce kendi evinde uğradığı 5 - 0'lık Manisa Vestel şokuna aldırmadan Ali Sami Yen'e cesur bir kimlikle çıktı. Savunmanın ve orta alanın hareketli, çabuk, savaşçı oyununa üç adam forvette eşlik ediyordu. Ortada Mustafa Özkan ve önünde Brezilyalı Toledo ile Bilal Kısa.. Biri sağdan, öteki soldan buluştukları toplarla Galatasaray savunmasını şaşkınlığa uğratırken, Mustafa Özkan da onların boşalttığı alana ortadan dalıp atak tamamlıyordu. Bu oyunla Malatyaspor en azından Galatasaray'ın iki beki Cihan ve Orhan Ak'ı baskı altında tutuyor, ileri çıkmalarını engelliyordu. Galatasaray orta alanında Saidou yalnız kalmasına rağmen canla başla savunma aksiyonlarını gerçekleştirirken, Ilic'in ne savunmada, ne de ofansif oyunda sorumluluk aldığını gördük. Maçın 2 - 2'lik beraberlikle düğümlendiği ilk 25 dakikada Galatasaray, Hasan Şaş, Altan ve Ümit Karan'la baskısını giderek arttırdı. Daha sonra Gerets'in uyarılarıyla Cihan ve Orhan Ak da hücuma katılıp baskılı oyunu zenginleştirdiler. Ümit Karan'ın takımını 3 - 2 öne geçiren ikinci golü, Cihan'ın katkısıyla geldi. Daha sonra hakem Zafer Önder İpek'in örnek bir avantaj uygulamasına tanık olduk. Hasan Şaş rakibinin yaptığı faule rağmen yere düşmedi, oyunu bırakmadı, zevkle, hırsla ve istekle topu kullanmaya devam etti. Çizgiye inerken sağıyla daracık açıdan muhteşem bir gol attı. Sonra Ümit Karan'ın penaltısı geldi. 
Gerets'in ikinci yarıya Ilic'in yerine Ergün'ü alarak oyuna başlaması çok önemli bir karardı. Emektar usta hem takım savunmasında Saidou'ya yardım etti, hem de hücuma etkili katkılarla takımının toplam kalitesini yükseltti. 
Zafer Önder İpek, hızlı oyunu zamanında çaldığı doğru düdüklerle iyi yönetti. 



</TEXT>
</DOC>
