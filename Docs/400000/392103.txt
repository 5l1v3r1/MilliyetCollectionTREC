<DOC>
<DOCNO> 392103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/spo03.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda ateşkes 
</HEADLINE>
<TEXT>


Galatasaray Başkanı Özhan Canaydın, bu hafta yapmayı düşündüğü basın toplantısını rafa kaldırdı. Canaydın'ın kararını gözden geçireceği ifade edildi 

ERHAN TELLİ 


Galatasaray Başkanı Özhan Canaydın, bu hafta içinde düzenleyeceğini açıkladığı ancak gerçekleştiremediği basın toplantısını, Ramazan Bayramı nedeniyle erteledi. 
Fenerbahçe Başkanı Aziz Yıldırım'ın, Tahkim Kurulu ile ilgili olarak yaptığı açıklamaların ardından, çok sert bir çıkış yapan Başkan Canaydın, "Burası dağ başı değil" diyerek tepkisini dile getirmişti. Sarı - kırmızılıların patronu, "Gelecek hafta size Galatasaray üzerinde oynanan oyunları, ikinci bir basın toplantısı düzenleyerek daha ayrıntılı anlatacağım" demişti. Basın mensuplarının sorularını da kabul etmeyen Canaydın, "Bu toplantıda istediğiniz soruları sorarsınız" diyerek medyanın dikkatini bu önemli ikinci konuşmasına çekmişti. 
Özhan Canaydın'ın düzenlediği basın toplantısının ardından iki gün sonra bu kez basın önüne çıkan Fenerbahçe Başkanı Aziz Yıldırım ise Canaydın'a karşı Beşiktaş - Fenerbahçe maçı ile ilgili olarak çeşitli iddialarda bulunmuş ve sarı - kırmızılı kulübün başkanının bu iddialara nasıl cevap vereceği merak konusu olmuştu. 
Ancak Başkan Canaydın'ın, araya giren Ramazan Bayramı nedeniyle konuşmama kararı aldığı ve kavgayı daha fazla büyütmemek için düzenlemeyi planladığı basın toplantısını ertelediği öğrenildi. Sağduyulu bir davranışla kararını gözden geçiren Özhan Canaydın'ın, bayram sonrasında konuşup konuşmayacağının ise henüz belli olmadığı bildirildi. 

Yönetim tatile çıktı 

Galatasaray Yönetimi, bayram tatili için İstanbul dışına çıktı. Başkan Özhan Canaydın, Ramazan Bayramı'nı Bursa'da geçirirken, 2. Başkan Ergun Gürsoy ise yurtdışını tercih etti. Stattan sorumlu yönetici Fatih Gökşen ise Antalya'ya gitti. Sarı - kırmızılıların bugünkü maça gelmeleri bekleniyor. 

Galatasaray kampa girdi 

Galatasaray'da Diyarbakırspor maçı hazırlıkları dün akşam basına kapalı olarak yapılan antrenmanla devam ederken, idman sonrasında futbolcular Florya Metin Oktay Tesisleri'nde kampa girdi. 18 kişilik maç kadrosuna sarı kart cezalısı Saidou'nun yanı sıra, sakatlıkları bulunan Ergün, Sabri, kaleci Aykut, Cihan ve Suat alınmadı. 

Gerets'ten son uyarı 

Galatasaray Teknik Direktörü Eric Gerets'in bugün oynanacak Diyarbakırspor maçı öncesinde oyuncularıyla son kez toplantı yaptığı ve önemli uyarılarda bulunduğu öğrenildi. Gençlerbirliği mağlubiyeti sonrasında oldukça sinirlenen ve morali bozulan Belçikalı çalıştırıcının, oyuncularından Diyarbakırspor önünde mutlak galibiyet ve üç puan istediği, "Eğer rakibimizi tekrar geçmek istiyorsak, bu maçı kazanalım" dediği bildirildi. 
Hafta başında yaptığı ilk toplantıda oyuncularına moral ve güven aşılayan Eric Gerets'in, Fenerbahçe'nin Sivasspor deplasmanında puan kaybedeceği iddiasını sürdürdü. Belçikalı teknik adam, bu nedenle haftanın çok kritik olduğunun yeniden altını çizdiği öğrenilirken, özellikle savunma oyuncularının da dikkatlerini çektiği bildirildi. 
Gerets'in, savunmanın solunda Ergün Penbe'nin yerine, cezası biten oyuncularından Orhan Ak'a yeniden görev vereceği, Hasan Şaş'ı da bu maçta özel görevlerle sahaya süreceği kaydedildi. 

GALATASARAY - DİYARBAKIRSPOR 

Kadrolar 
GALATASARAY 
Mondragon 
Uğur 
Song 
Tomas 
Orhan 
Hasan Şaş 
Volkan 
İliç 
Heinz 
Necati 
H.Şükür 

DİYARBAKIRSPOR 
Oğuz 
Stavrevski 
Tolga 
Sedloski 
Göksel 
S.Demircioğlu 
Juppi 
Cumhur 
Serdar 
Atilla Birlik 
Hasan Özer 

STAT Ali Sami Yen 
SAAT 20.00 
HAKEM Metin Tokat 
YAYIN Lig TV 
CEZALI Saidou Galatasaray , Talip, İlyas Diyarbakır 
SAKAT Sabri, Cihan, Ergün, Suat, Aykut Galatasaray , Recep, Sami Gtari Diyarbakırspor 


</TEXT>
</DOC>
