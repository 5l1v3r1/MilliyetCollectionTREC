<DOC>
<DOCNO> 352060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/axspo03.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Patron iş başında 
</HEADLINE>
<TEXT>


Cim-Bom'un yeni Teknik Direktörü Eric Gerets, İstanbul'a gelerek kolları sıvadı. Belçikalı çalıştırıcı bugünden itibaren yönetimle masaya oturarak yeni sezon öncesi alınacak futbolcuları belirleyecek 


Galatasaray'da Eric Gerets devri resmen başladı. Daha önce sözleşme imzaladıktan sonra Yunanistan'a tatile giden Belçikalı çalıştırıcı dün iş başı yapmak üzere İstanbul'a geldi. 
Sportif Direktör Bülent Tulun tarafından karşılanan Eric Gerets, tatil boyunca Galatasaray'ın maç kasetlerini izleme şansı bulduğunu ve takımın eksiklerini tespit ettiğini dile getirdi. Tecrübeli çalıştırıcı, "Ekibimle ve yönetimle bir araya gelip, izlenimlerimi ortaya koyacağım. Hangi mevkilere kimlerin alınması ve neler yapmamız lazım, onlara hep birlikte karar vereceğiz. Galatasaray, Avrupa'da önemli bir marka. Bu farkı her zaman hissettirmeliyiz" dedi. 

Antrenör Keser 
Havaalanından Florya Tesisleri'ne geçen Belçikalı teknik adam, Sportif Direktör Bülent Tulun ile ilk toplantısını yardımcıları konusunda yaptı. Gerets'in, Erdal Keser'e onay verdiği, Galatasaray'ın eski oyuncusunun yeni dönemde yardımcı antrenörlük yapacağı bildirildi. 
Bülent Tulun, transfer çalışmaları için ise "Bugüne kadar Gerets ile hiçbir futbolcuyu konuşmadık" yorumunu yaptı. 

Hakan Şükür nokta koydu 

Galatasaray'ın golcü futbolcusu bir yıl daha Sarı - Kırmızılı formayı giyeceğini açıkladı 

Saffet YENİGÜN DHA 

Geçtiğimiz sezon sonunda Galatasaray'da kalıp kalmayacağına büyüklerinin karar vereceğini açıklayan Hakan Şükür müjdeyi verdi. Yıldız futbolcu, bir yıl daha Sarı - Kırmızılı formayı giyeceğini dile getirdi. Hakan, "Boş mukaveleye imza attığım için kontratımın bedelini ve süresini bilmiyordum. Bu yıl sezon sonu itibarıyla kontratın süresinin bir sene daha olduğunu söylediler. Bu seneyi de Galatasaray'da inşallah en iyi şekilde değerlendireceğim" dedi. 
Golcü oyuncu, bugüne kadar yaptığı özenli çalışmaların sonuçlarını bundan sonraki dönemlerde almayı planladığını da sözlerine ekledi. Hakan Şükür, "Futbolu bırakmak istemiyorum. Ayaklarımın beni götürdüğü yere kadar biraz daha oynamak istiyorum. Bu Türkiye olur, yurt dışı olur. Yurt dışında da bundan sonra maddi anlamda düşüneceğim yerler olabilir. Katar gibi, Kore gibi, Japonya, Amerika gibi artık neresi olursa" yorumunu yaptı. 

'Kupa için geldim' 

Altan bugüne kadar hiç zafer yaşamadığını söyledi, "Hayallerimi gerçekleştireceğim" dedi 

Türk futbolunun önemli golcüleri arasında yer alan Altan, Galatasaray'a kupa kaldırmak için geldiğini açıkladı. Tecrübeli futbolcu, kariyerinde hiç büyük zafer yaşamadığını dile getirerek, "Hiç kupa kaldırma şansım olmadı. Bu yıl Galatasaray formasıyla bunu gerçekleştireceğim" diye konuştu. 
Sarı - Kırmızılılar'ın geçmişte de kendisine transfer tekliflerinde bulunduğunu hatırlatan Altan, "Gecikmeli de olsa Galatasaray'a geldim. Bu sezon çok özel ve güzel olacak. Performansımı daha üst seviyelere çıkararak bu forma altında başarılı olmak ve futbolu da Galatasaray'da büyük başarılara imza atarak bırakmak istiyorum" yorumunu yaptı. Bu arada Altan Aksoy, Bakırköy Acıbadem Hastanesi'nde sağlık kotrolünden geçirildi. 

Mondragon el yakıyor 

Transfer iddialarıyla Galatasaray'da gündemden bir türlü düşmeyen Mondragon'un sözleşmesinde yer alan bonservis bedelinin 10 milyon dolar olduğu öğrenildi. Sarı - Kırmızılılar'ın bu rakamın altındaki bir teklife sıcak bakmayacağı iddia edildi. Bu arada Kolombiyalı kalecinin menajeri Jun Lui'nin, Sarı - Kırmızılı yöneticilerle görüşerek, Mondragon'un bir yere gitmeyeceğini bildirdiği iddia edildi. 

İbrahim Yavuz kampa gidecek 

Geçtiğimiz sezon Kayserispor'da kiralık olarak forma giyen İbrahim Yavuz'un, Sportif Direktör Bülent Tulun ile bir araya geldiği ve yeni sezonda takımda kalıp kalmayacağını sorduğu öğrenildi. Tulun'un, Gerets'in herkese şans vermek istediğini belirtti ve İbrahim'e "Sezon başı kampına katılacaksın" dediği bildirildi. Yeni sezon hazırlıklarına şimdiden başlayan genç futbolcu, Galatasaray'daki kaderi belli olmadan transfer tekliflerini yanıtlamıyor. 


</TEXT>
</DOC>
