<DOC>
<DOCNO> 361530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/ekonomi/eko08.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonozedeye ödeme ihtimali 
</HEADLINE>
<TEXT>


Bir İmar Bankası mudisinin açtığı davayı kazanmasından sonra Hazine ve TMSF ödeme ve ödememe seçeneğini içeren iki yasa çalışması hazırladı 

ÖNDER YILMAZ Ankara 

Hükümet, 3 bin 664 imarzedenin devlet iç borçlanma senetlerinden bono mevduat hesabına dönüştürülmüş 104 milyon YTL'lik alacaklarını, karşılaşılan hukuksal sorunlar nedeniyle yasal bir çözüm bulmaya hazırlanıyor. 
Hükümeti, DİBS hesaplarını ödemek için karar aşamasına getiren süreç şöyle gelişti İmarzede Leman ve Salih Yüksel, DİBS mevduat hesaplarından ödeme yapılmaması nedeniyle TMSF aleyhine açtığı davayı Danıştay İdari Dava Daireleri Genel Kurulu'nun DİDDGK kararıyla kazandı. Bu nedenle DİBS ödemeleri için Başbakanlık, Hazine ve TMSF arasında altı yazışma gerçekleştirildi. 
TMSF'nin geri ödeme yapmaması üzerine DİDDGK, 31 Ocak 2005'te 'yürütmeyi durdurun ve ödemeleri yapın' yönündeki aleyhte kararını Ertürk'e iletti. Ertürk, Başbakan Yardımcısı Abdüllatif Şener'e 17 Şubat 2005'te bir yazı göndererek, konunun Hazine ve TMSF'nin bağlı bulunduğu bakanlar arasında çözülmesi gerektiğini belirtti. 

Şener Karara uyun 
Şener ise Ertürk'e gönderdiği yazısında, "Yapılacak işlemlerin DİDDGK'nın kararına ve gerekçesine uygun olarak Hazine Müsteşarlığı ile TMSF tarafından müştereken belirlenmesi, yeni bir Bakanlar Kurulu kararına veya kanun düzenlemesine ihtiyaç duyulması halinde gerekli Bakanlar Kurulu kararı taslağı veya kanun taslağının hazırlanarak bakanlığımıza sunulmasını rica ederim" dedi. 
Başbakanlık ise, Başbakanlık Müsteşar Yardımcısı Vehbi Çıtak imzasıyla 4 Mart 2005'te Şener'e bir uyarı yazısı göndererek, davacıların sadece "yürütmeyi durdurmak" için iptal davası açtıklarını, parasal talepleri için ikinci bir tam yargı davası açmaları gerektiğini bildirdi. Başbakanlık, yazısında, "İdarece DİDDGK kararının gerekçesine uygun şekilde yeni bir düzenleme yapılmasının uygun olacağı..." ifadesine yer verdi. 
Başbakanlık ve Şener'in mahkeme kararı doğrultusunda hazırlık yapılmasına yönelik uygun görüşleri üzerine TMSF, 31 Mart 2005'te Hazine Müsteşarlığı'na durumu bildiren bir yazı gönderdi. TMSF, bu konuda yapılacak işlemlerin belirlenmesine yönelik bir ortak çalışma grubunun acilen oluşturulmasının zorunlu olduğunu belirterek, "görevlendirilecek grup üyelerini" bildirmelerini istedi. 
Hazine ve TMSF temsilcilerinden oluşan çalışma grubu, hükümete DİBS hesaplarının "geri ödenmesi veya ödenmemesi" hallerinde hangi hukuksal sonuçların doğacağı ve hangi yasal düzenlemelerin yapılması gerektiği yönünde rapor hazırladı. 




</TEXT>
</DOC>
