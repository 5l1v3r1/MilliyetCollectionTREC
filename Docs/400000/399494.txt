<DOC>
<DOCNO> 399494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/magazin/amag.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babam ve Oğlum'a ilgi çığ gibi 
</HEADLINE>
<TEXT>


Çağan Irmak'ın Babam ve Oğlum filmini 10 günde 153 bin 436 kişi izledi. Film, salon başına 1350 seyirci topluyor 

Birsen Altuntaş 

Yönetmen Çağan Irmak'ın 18 Kasım'da vizyona giren filmi "Babam ve Oğlum"u bugüne kadar 153 bin 436 kişi izledi. 
Başrollerini Fikret Kuşkan, Çetin Tekindor, Hümeyra gibi usta oyuncuların paylaştığı film, Türk sinemasında, Eşkıya'dan sonra kendi çapında bir rekora da imza attı. İlk haftasında toplam 74 bin 406 kişi olan izleyici sayısı, ikinci haftanın sadece üç gününde patlama yaparak 79 bin 30 kişiye yükseldi. 10 günde ise 150 bini geçti. 

Harry Potter'ı geçti 
56 kopya olarak vizyonda olan filmin dağıtımını yapan Özen Film'in sahibi Mehmet Soyarslan, "Baktığınızda Türk seyircisi genellikle kadrosu popüler oyunculardan oluşan, bol reklam yapılan filmlere ilgi gösteriyor. 'Babam ve Oğlum' ise bu açıdan çok şanslı değildi ama kendi kendisini ispat etti. Kulaktan kulağa yayılarak şu anda rekor bir patlama ile seyirci toplamaya devam ediyor" dedi. Filmin salon başına 1350 seyirci toplamaya başladığını kaydeden Soyarslan, "161 kopya ile vizyonda olan Harry Potter gibi bir film ise salon başına 600 seyirci topluyor. Yani bu bir misli fazla seyirci demek. Böyle devam ederse 'Babam ve Oğlum' bu sezonunun en çok izlenen filmlerinden biri olacak. Bu da Türk sineması adına sevindirici bir durum" diye konuştu. 





</TEXT>
</DOC>
