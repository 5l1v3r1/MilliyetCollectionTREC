<DOC>
<DOCNO> 379493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur34.html </URL>
<DATE> 2005/09/18/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İzmir'de kuyumcu soygunu... 
</HEADLINE>
<TEXT>

     İzmir’in Buca İlçesi’nde, 2 Ağustos 2005’te pompalı tüfekle havaya ateş açtıktan sonra kuyumcudan 2 bin YTL’lik altın set ve bilezik gasp ettikleri iddiasıyla aranan baba ve oğul yakalandı. 
     Alınan bilgiye göre, Hatay Semti’nde havaya pompalı tüfekle ateş açılmasıyla ilgili soruşturmayı sürdüren polis, olay yerinden topladığı mermi kovanları balistik incelemeye gönderdi. Polis, olayda kullanılan silahın, Buca’daki kuyumcu soygununda da kullanıldığını tespit etti. 
     Soygunla ilgili soruşturmayı genişleten Gasp Büro Amirliği ekipleri, havaya ateş açan kişilerin O.K. 40 ve oğlu S.K. 20 
     olduğunu belirledi. Bu kişilerin Hatay Semti’ndeki evlerinde yapılan aramada, pompalı tüfek bulunamazken, suç aleti silaha ait mermiler ele geçirildi. Bunun üzerine polis, çeşitli suçlardan kayıtları bulunan baba ve oğlu yakalayarak gözaltına aldı. Sevil Kuyumculuk’un sahibi ve çalışanları tarafından da teşhis edilen zanlılar, emniyetteki ifadelerinde suçlamaları kabul etmedi. Zanlılar, sorgularının ardından İzmir Cumhuriyet Başsavcılığı’na sevk edildi. Buca İlçesi’nde, 2 Ağustos 2005’te, Mehmet Akif Ersoy Caddesi’nde faaliyet gösteren Sevil Kuyumculuk’a giren 2 kişi, pompalı tüfekle havaya ateş ederek işyeri sahibi Bekir Şahinkaya ve üç çalışanı etkisiz hale getirmiş daha sonra piyasa değeri yaklaşık 2 bin YTL olan altın set ve bilezik alarak kaçmıştı. 
     
</TEXT>
</DOC>
