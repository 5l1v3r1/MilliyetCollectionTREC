<DOC>
<DOCNO> 360780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo10.html </URL>
<DATE> 2005/07/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İtalya'da ligde son anda kalmayı başaran Parma hocasını değiştirdi 
</HEADLINE>
<TEXT>

     İtalya Birinci Futbol Ligi Serie A takımlarından FC Parma, teknik direktörlüğe Mario Beretta'yı getirdi. 
     Geçen yıl başarısız bir sezon geçiren ve ligde kalmayı son anda başaran FC Parma, yeni sezonda takımın başına Chievo Verona'nın eski teknik direktörü Beretta'yı getirerek umut tazeledi. 
     Beretta, geçen yıl UEFA Kupası'nda FC Parma'yı yarı finale taşıyan Pietro Carmignani'nin yerine geçecek. 
     Öte yandan, FC Parma Kulübü yöneticileri, kulübü İtalyan işadamlarına, takımın en golcü ismi Alberto Gilardino'yu ise AC Milan'a satmak için görüşmelerini sürdürüyorlar. 
     Tarihinde 2 kez UEFA Kupası'nı kaldırmayı bilen FC Parma, kulübün eski sahibi ve en büyük sponsoru Parmalat şirketinin iflas etmesinin ardından zor günler geçiriyor. 
     
</TEXT>
</DOC>
