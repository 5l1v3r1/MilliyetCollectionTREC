<DOC>
<DOCNO> 355514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/dunya/axdun02.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da anahtar Türkler 
</HEADLINE>
<TEXT>


İktidar partisinin oy kaybettiği seçimlerde Bulgaristan Sosyalist Partisi birinci oldu. Hükümetin kurulabilmesi için ise 25 milletvekili çıkaran Türklerin oluşturduğu Hak ve Özgürlükler Hareketi'nin tavrı önem kazanıyor 

DIŞ HABERLER SERVİSİ 


Bulgaristan'da 240 sandalyeli yeni parlamentonun belirlenmesi için dün yapılan genel seçimlerde ilk sonuçlara göre, beklenen oldu ve eski Komünist Parti'nin devamı niteliğindeki Bulgaristan Sosyalist Partisi BSP yüzde 31 oy alarak sandıktan birinci çıktı. 
6.7 milyon kayıtlı seçmenin bulunduğu 7.7 milyon nüfuslu Bulgaristan'da seçime katılım oranı yüzde 63 olarak tespit edildi. İktidardaki "2. Simeon Ulusal Hareketi" NDSV , oy kaybederek yüzde 21'le ikinci sıraya düştü. Türklerin Hak ve Özgürlükler Hareketi de HÖH , anahtar konumunu koruyarak yüzde 11 oy alarak parlamentoya en az 25 milletvekili gönderme hakkını kazandı. 
En büyük sürpriz ise 3 ay önce kurulan, liderliğini gazeteci Volen Sidrov'un yaptığı aşırı milliyetçi ATAKA ittifakının dördüncü sıraya yerleşerek, meclise girme şansını yakalaması oldu. DGB, DSB ve BNS de parlamentoya giren diğer partiler oldu. 
Oylarda herhangi bir değişiklik olmazsa 240 sandalyeli parlamentoda, BSP 87, NDSV 51, HÖH 28, ATAKA 24, DGB 19, DSB 18 ve BNS 13 milletvekili ile temsil edilecek. Bu durumda çoğunluğu sağlayacak bir koalisyon hükümeti ancak BSP ile NDSV arasında koalisyon halinde kurulabiliyor. Ancak NDSV lideri Başbakan Simeon Sakskoburgotski, daha önce yaptığı açıklamalarda BSP ile koalisyona gitmeyeceklerini bildirmişti. 

'Kavgam'la yasak delindi 

Seçim yasağına rağmen Bulgar medyası, anket sonuçlarını, en fazla izlenen film, kitap ve şarkı listeleri halinde duyurdu. Listelerde Sosyalistler "3 Silahşorlar" filmi, "Biz Her Yerdeyiz" şarkısı ve "Yalancı Çoban" kitabıyla, NDSV "Sarı Denizaltı" şarkısı, "Çar ve General" filmi ve "Çar soneleri" kitabıyla anlatıldı. HÖH için film olarak "Saraydan Kız Kaçırma", kitap olarak "Alaaddin'in Sihirli Lambası", şarkı olarak ise İvo Papazov'un "Demirci Halayı" sembol olarak gösterildi. ATAKA için Hitler'in "Kavgam" kitabı, "Lili Marlen" adlı şarkısı ve "Büyük Diktatör" filmi tercih edildi. 

Doğan Biz olmadan hükümet kurulamaz 

Sonuçları 'zafer' olarak değerlendiren HÖH lideri Ahmet Doğan, hiçbir partinin, kendileri olmadan hükümet kuramaya-cağını belirterek, şunları söyledi "Türkiye'den gelecek oylarla, 25 olan vekil sayısının 28'e çıkmasını bekliyoruz." 


</TEXT>
</DOC>
