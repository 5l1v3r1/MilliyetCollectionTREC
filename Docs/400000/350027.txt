<DOC>
<DOCNO> 350027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy20.html </URL>
<DATE> 2005/06/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
OMÜ Rektörü Kamuoyu üniversite hakkında yanlış bilgilendiriliyor 
</HEADLINE>
<TEXT>

     Ondokuzmayıs Üniversitesi OMÜ 
     Rektörü Prof. Dr. Ferit Bernay, kamuoyunun üniversite hakkında yanlış bilgilendirildiğini belirterek, "Atatürk ilkeleri doğrultusunda, Türkiye Cumhuriyeti’nin öngördüğü yasalar çerçevesinde işimi yapıyorum" dedi. 
     Prof. Dr. Bernay, OMÜ’yle ilgili olarak son günlerde basına yansıyan ve AK Parti Samsun Milletvekili Cemal Yılmaz Demir ile 40 milletvekilinin, "OMÜ’de keyfi yönetim, kamu kaynaklarının amaç dışı kullanımı ve kadrolaşma iddialarının araştırılarak, alınması gereken önlemlerin belirlenmesi" yönünde meclis araştırması açılmasına ilişkin önergesini değerlendirmek amacıyla basın toplantısı düzenledi. 
     Üniversiteyle ilgili bu gelişmeleri "bir karalama kampanyası" olarak nitelendiren Bernay, bunun farklı nedenlere dayandığını ve Samsun’a zarar verdiğini söyledi. 
     OMÜ’de bunalım yaratılmak istendiğini savunan Bernay, şöyle konuştu 
     "Kamuoyu, üniversite hakkında yanlış bilgilendiriliyor. 
     Kamuoyunda 81 araştırma görevlisinin işine son verildiği söyleniyor. 
     Bugüne kadar sadece 8 araştırma görevlisinin süresi dolduğu ve doktor unvanı aldığı için bulunduğu kadrolar boşaltıldı. Yüksek lisans ve doktora kadrosunda 252 kişi var. 2007 yılında süresi dolacak kişiler var. Eğitimleri tamamlanan kişilerin bu kadroları boşaltması zaten yasal bir olay. Bir araştırma görevlisi süresini doldurunca artık doktor unvanını almıştır. Buralar altın bilezik edinme yerleridir. 
     Bunlar gidecek, yerlerine yenisi gelecek. Bu zaten yasal bir süreç. 
     Ancak bu kişiler kullanıyorlar. Birileri birtakım amaçlar peşinde ve kamuoyunu yanlış bilgilendiriyorlar. Sonuçta da Samsun zarar görüyor." OMÜ’deki huzur ortamının bozulmak istendiğini savunan Bernay, şöyle devam etti 
     "Yaptığımız işler ve geldiğimiz nokta rakamlarla ortadadır. 
     Üniversitemizde atamalarla ilgili kriterler bellidir. Bugüne kadar ideolojik kadrolaşma yapmadık. Böyle yapsaydık üniversitemiz hakkında TBMM’ye araştırma önergesi veren değerli milletvekilimizin kardeşi burada, bu önergenin altına imza atan milletvekillerimizin de yakınları burada eğitim alıyorlar. Ben doğru bildiğim yoldayım. 
     Atatürk ilkeleri doğrultusunda, Türkiye Cumhuriyeti’nin öngördüğü yasalar çerçevesinde işimi yapıyorum. Bu konuda vicdanım çok rahat. 
     Mal varlığım ortada. Her şeyimiz açık. Belli gruplar insanları yanlış bilgilendirmesinler, kamuoyunu yanıltarak şehre ve üniversiteye zarar vermesinler." Üniversitenin Ankara’daki irtibat bürosunun farklı amaçlarla kullanıldığı yönünde suçlamaların da gündeme getirildiğini ileri süren Bernay, "Bu irtibat bürosu dönemin rektörü Prof. Dr. Mehmet Sağlam zamanında, yaklaşık 15 yıl önce, üniversitenin başkentteki işlerinin takibi için kurulmuştu. Bu tür tutum ve davranışlarla bir yere varılması mümkün değil" diye konuştu. 
     Bernay, asıl tartışılması gerekenin, üniversitenin bilimsel yönü olduğunu ifade ederek, "30 yıl içindeki gelişmeler ile bizim dönemimizdeki gelişmeler tartışılmalı" diye konuştu. 
     
</TEXT>
</DOC>
