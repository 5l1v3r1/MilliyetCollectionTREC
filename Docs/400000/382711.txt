<DOC>
<DOCNO> 382711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/agun.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürdistan Havayolları' Türkiye üzerinden uçtu 
</HEADLINE>
<TEXT>


Avrupa ile Kuzey Irak arasında ilk doğrudan hava ulaşım köprüsü Türkiye üzerinden kuruldu. 19 Eylül'de başlayan seferler, ilk uçuştan itibaren Türkiye hava sahası kullanılarak gerçekleştirildi. Bu uçuşların ikinci seferinde Milliyet muhabiri de vardı 

İrfan Ergi - Frankfurt 

Haftada bir pazartesi günleri yapılan Frankfurt - Erbil uçuşları, 13 Ekim'den itibaren perşembe günleriyle birlikte ikiye çıkacak. Uçuşları "Kurdistan Airlines" Kürdistan Havayolları acentesi olan Frankfurt merkezli "Irak Reisen" adlı şirket organize ediyor. Şirket, gidiş dönüş 780 euroya 3 ay süreyle geçerli bilet satıyor. 
Biz de şirketin ikinci seferinde Erbil'e uçmak üzere Frankfurt Havaalanı'na gidiyoruz. 23.55'teki uçuşumuz için havaalanına geldiğimizde "check - in" işlemlerini bir Alman şirketinin yaptığını, Irak Reisen'in Alman müdiresi Balsam El Fauzen ve yardımcısı Udeh Merfat dışında ortalıkta Kürt veya Irak vatandaşı olmadığını görüyoruz. Yani üzerinde "Kurdistan Airlines" ibaresi olan ve sarı - kırmızı - bordo renkli bir uçak fotoğrafı bulunan bilet dışında, hiçbir belge veya ekranda "Kürt" ibaresine rastlanmıyor. 

Uçak rötarlı kalkıyor 
Frankfurt Havaalanı'nın 2. terminalinin en ucundaki parkta, bordasında "Hamburg International" yazılı uçağa ulaşmak için sıkı bir aramadan geçiyoruz. Yolcular Frankfurt'tan Avrupa dışı hedeflere uçan yolcuların kabul edildiği, diğerlerine göre daha sıkı denetlenen kapıdan alınıyor. Bu sırada, "Irak havaalanlarına ancak gündüz iniş izni verildiği"nden, uçağın rötarlı kalkacağı anons ediliyor. Özel bir Alman havayolu şirketi olan Hamburg International'dan kiralanan Boeing 737 tipi 144 yolcu kapasiteli uçakla gecikmeli olarak Frankfurt'tan kalkıyoruz. Uçağın kaptan pilotu, ilk seferi de gerçekleştiren Jürgen Keil. 
Yolcuların çoğu, çeşitli Avrupa ülkelerinden gelen Iraklı Kürtler. İlk kez "Kürt Havayolları" ile ülkelerine gitmenin şaşkınlığını yaşıyorlar. Çoğu daha önce Türkiye üzerinden Irak'a gittiklerini, şimdi pahalı olmasına rağmen doğrudan uçuşu tercih edeceklerini söylüyor. 110 yolcunun içinde bazı Alman girişimcilerle ABD'li askerler de var. ABD'liler konuşmamayı tercih ederken, uçakta biri Fransa, diğeri Almanya'dan gelen 2 Türk buluyoruz. 
3 bin 216 kilometrelik yolculuk 4.5 saatten fazla sürüyor ve yerel saatle 7.20 sıralarında Erbil Havaalanı'na iniyoruz. İniş, pistin kısalığı nedeniyle biraz sert gerçekleşmesine rağmen, yolcular pilotu alkışlıyor. 
Türk inşaat şirketi Mak - Yol'un yaptığı havaalanında inşaatın sürdüğünü ve "uluslararası" sözünün sadece tabelada kaldığını görüyoruz. Terminal binasında göndere sadece "Kürt" bayrakları çekilmiş, Irak bayrağı yok. 
Dubai'ye gidip Erbil'e uçacak ve aynı gün Frankfurt'a dönecek uçak için yakıt ikmali yapılırken, yolcular terminal binasına yürüyor. Kürt güvenlik görevlileri, alan boyunca bize eşlik ediyor ve fotoğraf çekmemize izin vermiyor. 
İniş sonrası kaptanı bekliyor ve uçuş monitöründe görünen rotanın doğru olup olmadığını soruyorum. Kaptan Keil, "Coğrafyan zayıf mı Görmüyor musun " diye şaka yollu çıkışarak Türkiye üzerinden uçtuğumuzu teyit ediyor ve "Aksi mümkün değil" diyor. Keil, ilk seferinde de Türkiye üzerinden Erbil'e indiklerini söylerken, 30 yolcusu olan uçağın inişinin televizyon ekiplerince haber yapıldığını öğreniyoruz. 
Pasaport işlemleri için 2 kontuar var. Birine yanaşıp pasaportumuza "Rebuplic of Iraq, Iraq Kurdistan Region Arbil International Airport" mührü vurduruyoruz. Fiilen yapılmayan gümrük denetiminden sonra otobüslerle havaalanı dışındaki bir bölgeye aktarılıyoruz. Toz toprak içinde, boş bir arsada bekleşen yolcuların bir kısmı yakınları tarafından alınıyor. Benim de aralarında olduğum diğer grup, taksiyle şehre ulaşmaya çabalıyor. 

Yolcu mikrofona atladı 

Yiyeceklerde "domuz eti yoktur" ibaresi var, ancak uçakta da Irak veya "Kürdistan Federasyonu'na" ait hiçbir işaret görülmüyor. Anonslar İngilizce ve Almanca yapılıyor, Tunus asıllı bir hostes ayrıca Arapça anonsla uçuş talimatlarını veriyor. Uçak yere inerken bir yolcu mikrofonla, ilk kez Kürt Havayolları ile Avrupa'dan doğrudan uçtuğu için sevinçli olduğunu söylüyor. Kaptan Keil, kameralı ve zırhlı kokpitten hiç çıkmadığı gibi, hiçbir selamlama veya anons da yapmıyor. 

'Alman şirketi olarak uçmuş olabilirler' 

KDP heyetinin, Türk hava sahasını kullanmak için Türkiye'ye yaptığı başvuru kesin bir dille reddedilmişti. "Kürdistan Havayolları" adıyla Türkiye üzerinden "asla" uçuş yapılamayacağını anlayan KDP heyeti, "Alman uçaklarıyla uçuş" formülünü geliştirdi. Almanya'dan Alman vatandaşlarınca yapılan başvuruda "6 veya 7 ticari uçuş için izin" istendi. Başvuruda ve uçakların üzerinde "Kürdistan Havayolları" veya benzeri bir ifade bulunmadığı için izin verildiğini belirten yetkililer şunları söyledi "Bizim hassasiyetimizi bilerek Türkiye üzerinden Alman şirketi olarak uçmuş olabilirler. Sonuçta Almanların istediği müsaadeyle, Almanya'dan yapılan bir ticari uçuşu, meşru bir gerekçe göstermeden engellemek mümkün değil." 


</TEXT>
</DOC>
