<DOC>
<DOCNO> 357868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur10.html </URL>
<DATE> 2005/07/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Abant'a araç girişi yasaklanıyor 
</HEADLINE>
<TEXT>

     Çevre ve Orman Bakanlığı Doğa ve Milli Parklar Genel Müdürlüğü'nce hazırlanan gelişme planı kapsamında, Abant'a 2006 yılından itibaren motorlu araç alınmayacak. 
     Bir yandan Türkiye'nin önemli doğal mekanlarından Abant'ı görmeye gelen ziyaretçilerin güzel vakit geçirmelerini ve yöre insanının ekonomik açıdan gelişmesini sağlarken, öte yandan çevre kirliliğinin önüne geçilmesinin amaçlandığı ''Abant Tabiat Parkı Uzun Devreli Gelişme Planı'' tamamlandı. 
     Abant Gölü çevresinin 2006 yılında motorlu araç trafiğine kapatılıp, tabiat parkının Ankara Büyükşehir Belediyesi'nden alınacak servis araçlarıyla gezdirilmesinin düşünüldüğü planda, bölgeye 3 büyük futbol takımının antrenman yapabileceği futbol sahaları, basketbol ve voleybol oyun alanları, tenis kortları, kamp alanları, yürüyüş ve koşu yolları, at binme yerleri, köy ürünleri satış noktaları ve otopark yapılması öngörülüyor. 
     
     YAYLA EVLERİ TURİZME KAZANDIRILACAK 
     Gelişme Planı kapsamında ayrıca yörede yıllardır çözülemeyen yaylacılık sorununun, tek tip yayla evi projesiyle çözüme kavuşturulması hedefleniyor. Bu sayede, yörede köy pansiyonculuğu başlatılacak. 
     Doğa Koruma ve Milli Parklar Genel Müdürü Mustafa Kemal Yalınkılıç, Gelişme Planı'nı üzerinde 2003 yılından beri çalıştıklarını, projenin artık ihale aşamasına geldiğini belirtti. 
     Abant Gölü çevresinde bulunan Samat, Örencik ve Pelitözü yaylalarındaki toplam 235 evin 7 tip projeye göre onarılacağını ifade eden Yalınkılıç, proje hayata geçirilirken çevreye her türlü özeni göstereceklerini söyledi. 
     Diğer yandan, Abant Gölü çevresindeki otellerin kanalizasyonlarının göle bırakılmasının önüne geçeceklerini vurgulayan Yalınkılıç, kamp alanında konaklayacakların ihtiyaçlarını hijyenik biçimde karşılamaları için de mutfak, banyo, tuvaletlerden oluşan 2 tesis yapacaklarını bildirdi. 
     Bölgeye otomobilleriyle gelenler için büyük bir otopark yapacaklarını açıklayan Yalınkılıç, tabiat parkında, sahanın geniş perspektiften görülebilmesi için de 3 seyir terası yaptırılacağını kaydetti. 
     
</TEXT>
</DOC>
