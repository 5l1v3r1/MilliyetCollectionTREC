<DOC>
<DOCNO> 368488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko04.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhsan Kalkavan İstanbul'a geldi 
</HEADLINE>
<TEXT>


SİNAN TOROS İstanbul 

Çin'de geçirdiği trafik kazasında yaralanan işadamı İhsan Kalkavan, ambülans uçakla Türkiye'ye getirildi. Sahibi olduğu Memorial Hastanesi'nde tedavisine devam edilecek olan Kalkavan'ın, parçalanan elinin doku oluşması için karnına dikildiği öğrenildi. 
Çin dönüşünde geçtiğimiz Cumartesi günü trafik kazası geçiren Beşiktaş'ın eski yöneticisi işadamı İhsan Kalkavan dün donanımlı özel uçakla İstanbul'a getirildi. Sahibi olduğu Memorial Hastanesi Ortopedi Uzmanı Şamil Cabbar Bezirgan ve Plastik Cerrah Tuğrul Turan'la birlikte Atatürk Havalimanı'na gelen Kalkavan'ı, kardeşi Nihat Kalkavan ile yeğenleri Hakan ve Şükrü Kalkavan karşıladı. 

Kolu camdan sarktı 
Uçaktan pasaport işlemleri sonrası yürüyerek inen Kalkavan yakınlarıyla kucaklaştı. Daha sonra açıklama yapan Kalkavan şunları söyledi "Arkadaşlarımızla birlikle Kore'den İstanbul'a düzenlediğimiz programı gerçekleştirmek için yoldaydık. Kötü hava şartları, biraz da arabanın havaleli olmasından ötürü arabayı bir kamyonun önüne düşürdük. Kamyonun da bize çarpmasıyla kolum herhalde camdan dışarıda kaldı. Kolumda, sırtımda, saçımda bazı hasarlar oldu. Ama arkadaşlarım Allah'a şükür iyi durumda. Onların ağrıları sızıları dışında pek bir sıkıntıları yok. Biz de şükrediyoruz, geldik. Elim doku oluşması için karnıma dikildi." 
İhsan Kalkavan, uçağa yanaşan bir cipe bindirilerek tedavi olacağı Memorial Hastanesi'ne götürüldü. 




</TEXT>
</DOC>
