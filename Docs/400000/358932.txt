<DOC>
<DOCNO> 358932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun49.html </URL>
<DATE> 2005/07/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Müslüman ve Hıristiyan din adamlarından sükunet çağrısı... 
</HEADLINE>
<TEXT>

     İngiltere'nin başkenti Londra'da Müslümanların yoğun olarak yaşadığı, bugünkü patlamaların yakınında bulunan bölgede Müslüman ve Hıristiyan din adamları birlikte halka sükunet çağrısında bulundu. 
     Aldgate'de basın toplantısı düzenleyen Doğu Londra Camisi İmamı Muhammed Bari, bugün düzenlenen bombalı saldırıları lanetlerken, Londra'da yaşayan bütün Müslümanların da terörizmi lanetlediğini belirtti. 
     Teröristlerin toplumları bölme amacını taşıdıklarını kaydeden ve bu tehlikeye karşı halkı uyaran Bari, Londra halkının bugün her zamankinden daha fazla dayanışmaya ihtiyacı olduğunu ifade etti. 
     Kimsenin saldırıların daha kötü sonuçlara yol açacağından endişe etmemesi gerektiğini belirten Bari, ''Kimse oyuna gelmeyecek. Londralılar yaşananlardan dolayı kimseyi suçlama hatasına düşmeyecektir. Londralılar arasındaki dayanışma bu saldırılardan sonra her zamankinden güçlü şekilde sürecektir'' dedi. 
     İngiliz Anglikan Kilisesi adına yapılan açıklamada da, kızgınlık ve düşmanlık gibi duyguların tehlikesine dikkat çekilirken, topluma soğukkanlılık ve sükunet tavsiye edildi. 
     Açıklamada, Londra'da yaşayan Müslüman ve Hristiyanlara, ''Kimsenin, yan yana yaşadığınız diğer dinlerin mensuplarıyla aranıza girip, sizi ayırmasına izin vermeyin. Aranıza korku ya da kızgınlık gibi duygular sokmaya çalışıyorlar, buna engel olun. Durumu sükunetle karşılamalıyız'' denildi. 
     
</TEXT>
</DOC>
