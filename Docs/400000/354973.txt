<DOC>
<DOCNO> 354973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/aspo.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tıpış tıpış gelecek' 
</HEADLINE>
<TEXT>


Özhan Canaydın kendisini 2. kez arayan Marsilya Başkanı'nı geri çevirdi. Galatasaray Başkanı, "Türkiye'ye gelip, bizden özür dileyecek" yanıtını verdi 

OSMAN ŞENHER 


Sarı - Kırmızılı kulüp, Ribery konusundaki ilk şoku atlattıktan sonra, Futbol Federasyonu ve FIFA düzeyinde hukuki işlemlerini hemen başlatırken, Fransız oyuncu ile ilgili hiçbir taviz vermeme kararı aldı. 
Ribery'nin transferinde bizzat başrolü oynayan Fransız kulübü Marsilya'nın Başkanı Pape Diouf'un, belgeler ışığında geri adım atması, iplerin Cim - Bom'un eline geçmesini de sağladı. Diouf, geçtiğimiz gün Galatasaray kulübünü arayarak, anlaşmak istediğini bildirmiş, ama yönetimden kesin bir yanıt alamamıştı. Marsilya Başkanı'nın bu kez Galatasaray Başkanı Özhan Canaydın'la temasa geçtiği ve uzlaşma önerdiği öğrenildi. Diouf'un, "Size, Metz'e ödediğiniz bonservis ücreti 2 milyon Dolar , yaptığınız ödemeler 550 bin Euro ve üzerine de bir miktar daha para verelim. Bu işi FIFA'ya gitmeden çözelim" dediği bildirildi. Canaydın'ın ise "Kesinlikle olmaz. Ribery, Galatasaray'ın büyüklüğünü anlayamadan, Türkiye'den ayrıldı. Yetmedi, bir de camiamızı karaladı. Şimdi tıpış tıpış Türkiye'ye dönecek ve Galatasaray camiasından özür dileyecek. Bundan sonra Ribery konusunda ne yapacağımızı yönetim olarak kararlaştıracağız" yanıtını verdiği bildirildi. 


</TEXT>
</DOC>
