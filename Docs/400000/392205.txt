<DOC>
<DOCNO> 392205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo07.html </URL>
<DATE> 2005/11/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
NBA'de Indiana Pacers, Miami Heat'i 105-102 yendi... 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, TSİ bu sabaha karşı yapılan 2 maçla devam edildi. 
     Doğu Konferansı'nın 2 iddialı ekibi arasındaki karşılaşmada Indiana Pacers, deplasmanda Miami Heat'i 105-102 50-59 yenerek, 2. maçından da galibiyetle ayrıldı. 
     20 bin seyirci önünde yapılan maçta, konuk ekibi galibiyete taşıyan isimler olarak 27 sayı ve 9 ribauntla Jermaine O'Neal, 22 sayı ve 4 ribauntla Ron Artest, 13 sayı, 4 ribaunt ve 6 asistle de Jamaal Tinsley göze çarptı. 
     Evsahibi ekipte ise ünlü pivot Shaquille O'Neal, 4. periyotta sakatlanarak oyundan çıkınca, Miami Heat, çok direnmesine karşın yenilgiye razı oldu. O'Neal, maçı 18 sayı, 6 ribaunt ve 5 blokla tamamladı. Heat'te ayrıca Dwayne Wade, 31 sayı, 6 ribaunt ve 10 asistlik başarılı bir performans göstermesine karşın takımını yenilgiden kurtaramazken, Udonis Haslem de 12 sayı ve 7 ribauntla oynadı. 
     Batı Konferansı'nda da geçen sezonun flaş ekibi Phoenix Suns, deplasmanda güçlü rakibi Los Angeles Lakers'ı, 122-112'lik 66-56 skorla devirdi. 
     Suns'da, tam 7 oyuncu çift haneli sayı üretmeyi başarırlarken, takımın as oyuncularından Shawn Marion, 30 sayı ve 11 ribaunluk performansıyla galibiyette başrolü oynadı. Konuk ekipte ayrıca James Jones 17 sayı, Raja Bell, 14 sayı ve 7 ribaunt, Kurt Thomas, 14 sayı ve 9 ribaunt, Kanadalı oyun kurucu Steve Nash de 12 sayı, 6 ribaunt, 17 asist ve 5 top çalmayla galibiyete büyük katkı yaptı. 
     Lakers'da da Kobe Bryant, 39 sayı, 7 ribaunt ve 5 asistlik mükemmel performansıyla sahanın yıldızı olmasına karşın yenilgiye engel olamazken, Lamar Odom, 23 sayı, 16 ribaunt ve 8 asist, Smush Parker da 21 sayıyla karşılaşmayı tamamladı. 
     Lige, TSİ yarın sabaha karşı yapılacak 12 maçla devam edilecek. 
     
</TEXT>
</DOC>
