<DOC>
<DOCNO> 370798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/yguven.html </URL>
<DATE> 2005/08/18/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Futbolda "inat" olmaz .. 
</HEADLINE>
<TEXT>


Lig başlamadan "bakalım Alex bu sezonu tamamlayabilecek mi, yoksa Daum'un şampiyonluk yemeği mi olacak" yazımı lanetleyen tüm elektronik postaları sahiplerine iade ediyorum şimdi. 
Doğru... Nereden çıkmıştı bu kem kehanet .. Fenerbahçe'de tam bir balayı yaşanıyordu o sıralarda. Takım içinde huzursuzluk çıkma ihtimali Marmara Depremi'nden çok daha azdı. 
Lakin kardeşiniz yazdı... 
Tiyo falan almamıştım... Ben "sabıka" müessesesine inanırım. Kendimi Fenerbahçeli futbolcuların ve hocanın yerine koymak yetti muhtemel tatsızlıkları hissetmek için. 
Yüzde yüz farklı takımla, yüzde bir farkla şampiyonluk kazanmak futbol mesleğinin ordinaryusu olan Alex, Anelka gibilerin dikkatinden kaçar mıydı Onlar da farkındaydı hocadaki iniş çıkışların. Ama onlar "Fenerbahçe aşkı" ile susamazlardı. Kariyerleri vardı ortada. Elbette şikayet edeceklerdi Daum'dan, olmayan sistemden. Nitekim ettiler. 
Hooijdonk'un Brezilya versiyonu olma yolunda Alex... Anelka zaten hasbelkader durmakta. Hepimizin isyanına kulak tıkayan sayın başkan, futbolcuların mızmızlanmasını internet ve konuşma yasağı koyarak nereye kadar durduracak acaba 
Derler ki siyasette inatlaşma olmaz. Sayın Yıldırım bu tespiti genişletti 
Futbolda da .. 
Olursa .. Siyasette oy gidiyor. Peki futbolda 

Şike kurşunları 

"İddaa"ya girerim ki, Sebatspor'un eski başkanı Veli Sezgin'i yaralayan kurşun, "neden şikeye engel oldun" hesabının son noktasıdır. 
Bir tek ben mi akıl ediyorum bunu .. Yoo, herkes biliyor. 
Şikeye engel olursan, o şikenin mimarı mafya hesap soruyor Türkiye'de... 
Bu durum şike yapılmasından bin beterdir. Artık şike yapıp yapmamak ahlaki sorumluluktan çıkmış hayat memat meselesi haline gelmiştir. Önüne koyulan parayı alıp emredileni yapmayacak adama "dürüst" değil "eceline susamış" demek gerekir bu koşullarda. 
Şike yapana ceza bile veremezsiniz bir daha "hayati tehlike" söz konusu olacaktır çünkü. 
Peki, bu yazgımız nasıl değişebilir 
Kurşunu sıkandan azmettirene kadar hepsini, mermilerle "Trabzon Polisi" yazılmış bir masanın arkasında gördüğümüz zaman. 
Olur mu .. Bence hayır... 
Çünkü olayın futbola yaslanan yanı vardır ve "futbolun laf kalabalığı" ile suyu çıkacaktır bu cinayete teşebbüsün. 
Hiçbir şey bulamazlarsa "kendi kendini vurdurmuş" bile derler dikkat çekmek isteyen "aykırı beyinler". Haftaya vıcık vıcık olur bu konu. Onbeş gün sonra sayın Sezgin "kimseye kızgınlığım yoktur" açıklaması yapabilir yeni kurşunlardan sakınmak için. Bir ay sonra unutulmuştur mesele. 
Şike mi .. O hep vardı ve var olacak bu düzen böyle işledikçe. 

İçimizdeki Amerikalılar 

Yeni bir nesil türedi bizim meslekte... İnternet kuşağı diyebiliriz. Uzmanlık alanlarında tanımadıkları, bilmedikleri yok... Yutmuşlar adeta. 
Yazıyorlar, konuşuyorlar keyifle okuyup dinliyoruz. 
Lakin hiç hadlerini bilmiyorlar... Daha doğrusu uzmanlık alanları dışında kalem oynatmaya başlayınca insanı dehşete düşürüyorlar. 
Son örnek Vatan Gazetesi'nden. 
"Yalıçapkını'nın İzmir günlüğü" logosuyla Universiade 2005'i izleyen genç arkadaşımız. Uzmanlık dışı konularda çarşafa dolanma, daha logodan başlıyor. Yalıçapkını adını insana monte edersen benim aklıma ilk gelen "rontgencilik" oluyor. Şirin kuşun bu ismi alma sebebi suyun üstünde durup yalıları dikizlemesi çünkü. 
Neyse... Yeniasır Gazetesi başyazarı sayın Osman Gençer, oyunların açılışındaki Mevlana ağırlığını eleştirip "nerede Atatürk" diye eleştirince bizim yalıçapkını organizasyonun ihtişamına gölge düşüren bu "bölücü"yü yerden yere vuruyor... Sen misin Atatürk'den bahseden. Zaten şu Atatürkçülük denilen "illeti" Avrupa Birliği bile "unutun" diyor. 
"Kendine gel Osman, açılışın yapıldığı stadın adı Atatürk... Neyine yetmiyor". 
Yerel basının Atatürkçü bir baş yazarı, ulusal basının Amerikan basketbolu uzmanı tarafından İzmirlilere hedef gösteriliyor 
"İçimizdeki İrlandalı"... 
Osman Gençer'in İrlanda ile ne alakası var bilemiyorum ama nüfus kağıdında TC yazan her basın çalışanı onun kadar ülkesine, atalarına, cumhuriyete, laikliğe duyarlı olsa keşke. 
Ve her biri yerden yere vurulsa NBA'deki herifleri kendi hemşehrisinden iyi tanıyan ve onların abuk sabuk maceralarını şehvetle anlatan sevgili yalıçapkınından. 
Sana mı kaldı be Kaan, Atatürk'e sahip çıkmaya çalışan meslaktaşlarına ağzının payını vermek. 
Belli ki bu arkadaşımız çabuk yükselecek. Tipik bir Amerikan-İslam sentezi. Ülkesinden bihaber ve apolitik. Büyük bir olasılıkla hamburgere doyamıyor. Atatürk'ten de pek hazzetmiyor. Format bu... İşte geleceğin gazetecisi. 
Kişisel bir sorunum yok kendisiyle, temsil ettiği misyonu ve vizyonu içime sindiremiyorum o kadar. Yaşadıkları toprakların gerçeklerini bilmiyorlarsa kabahat biraz da öğretemeyenlerde. Öğreninceye kadar o konulara girmeseler yeter. 

'Geri Dörtlü'deki manşet 

İçkiyi bıraktığımdan beri "bar muhabetteleri" nden hiç tat almadığımdan Aykut Oray, Aydemir Akbaş, Erdinç Akbaş ve Levent İnanır'ın "Geri Dörtlü" programını izlemiyordum doğrusu. 
Lakin ekibe sevgili Bilal Meşe de katılınca merak ettim Salı akşamı Ekspo Kanal'ı çevirdim seyrettim. Bir tek gazeteci bile ne kadar farklı kılıyordu futbol sohbetlerini hayret ettim. Çiçek Bar ekibi gitmiş, yerine futbolun en can alıcı sorunlarına hoşsohbet bir bakış tarzı gelmişti. Bilgiçlikten uzak, olanca samimiyetle. Yaşamdan bir kesitin, esprili ağızlardan tekrarı sanki. 
Ayrıca bilgilendim... 
Sayın Aykut Oray, hafta başı Fenerbahçe Plajı açılışında sayın Aziz Yıldırım'dan bizzat duymuştu 
"Daum'u niye eleştiriyorlar. Asıl suçlu futbolcular" demiş Fenerbahçe başkanı. 
Benim gibi stüdyodakiler de inanamadı. Bir yemin etmediği kaldı Oray'ın. "Kulağımla duydum, bir sürü insan duydu" diyordu ısrarla. Salı gecesi Geri Dörtlü'yü izleyen meslektaşlar dikkat etse dünkü gazetelerde manşet olmalıydı bu. 
Neredeydi spor istihbaratçıları Çiçek Bar'da mı acaba 



</TEXT>
</DOC>
