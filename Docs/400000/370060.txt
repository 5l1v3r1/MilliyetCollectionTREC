<DOC>
<DOCNO> 370060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur30.html </URL>
<DATE> 2005/08/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tezkeresini aldığı gün büyük acı yaşadı 
</HEADLINE>
<TEXT>

     Yalçın ATA AYDIN, DHA 

AYDINLI Serkan Acar, askerlik hizmetini tamamlayıp döndüğü köyünde en büyük acıyı yaşadı. Serkan Acar, terhis olmanın sevinciyle geldiği Yenipazar'ın Dereköy Köyü'nde, ailesinin cenazesiyle karşılaştı. 
     Aydın'ın Yenipazar ilçesinde önceki gün meydana gelen olayda, Ali Acar 47 09 E 7246 plakalı motosikletinin arkasına bindirdiği eşi Hasibe Acar 43 ile Karacaören Köyü'ndeki yakınlarının düğününe gitmek üzere yola çıktı. Acar çiftinin motosikleti, karşı yönden gelen Sadret Değirmen yönetimindeki 09 Y 2712 plakalı otomobille çarpıştı. 
     Otomobilin çarpması sonucu ağır yaralanan Hasibe Acar hastaneye götürülmek istenirken yolda can verdi. Ağır yaralı eşi Ali Acar da bir gün sonra, tedavi gördüğü hastanede, kurtarılamayak yaşamını yitirdi. 
     Tekirdağ'da vatani görevini yapan Serkan Acar'ın anne ve babasının yaşamlarını yitirdiği birlik komutanına bildirildi. Görev yaptığı birlik tarafından terhis işlemi bir gün öne alınan Serkan Acar memleketine gönderildi. Serkan Acar, büyük sevinçle geldiği Yenipazar'ın Dereköy Köyü'nde, anne ve babasının öldüğünü öğrenince yıkıldı. 
     Serkan Acar, terhis olup döndüğü gün anne ve babasının cenaze törenine katıldı. Yakınlarının desteğiyle ayakta duran Acar, komutanının bir gün önce izin vererek erken terhis etmesine çok sevindiğini söyledi. Acar, Böyle bir acı ile karşılaşacağım hiç aklıma gelmezdi. Beni karşılamalarını beklerken ölüm haberlerini alıp cenazeye katılmak hayatımda unutamayacağım bir nokta oldu'' dedi. 
     
</TEXT>
</DOC>
