<DOC>
<DOCNO> 387499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/gun05.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Felsefeyi kitlelere taşıyan bir opera 
</HEADLINE>
<TEXT>


İstanbul Devlet Opera ve Balesi'nde izleyiciyle buluşacak "Sihirli Flüt"ü sahneye koyan Aytaç Manizade, oyunun "çeşitli sınavlarla tutkulardan arınmayı, mükemmele ulaşmayı" işlediğini söylüyor 

Yasemin Bay 

Halka hitap eden bir tiyatronun yöneticisi olan Emanuel Schikaneder ekonomik sıkıntı içindedir. Dostu Mozart'tan seyircilerin hoşuna gidecek, eğlenceli, mitolojik öğelerle, masallarla süslü bir opera yazmasını ister. O ana dek hep aristokrasiye yönelik eserler yazan Mozart, dostunun isteğini kırmaz ve ilk kez ticari bir tiyatro için, geniş kitlelere hitap eden bir eser yazar "Sihirli Flüt". 
İlk kez 1791'de Viyana'da sahnelenen eser, büyük bir beğeni toplar. Ve o günden bugüne sürekli repertuvarlara alınan, hemen hemen herkes tarafından sevilen bir eser olur. Mozart'ın iyilik ve kötülüğün savaşını sembolik anlatımlarla işlediği 2 perdelik eseri şimdi de İstanbul Devlet Opera ve Balesi'nde izleyiciyle buluşacak. 
18 Ekim'de AKM'de galası gerçekleştirilecek olan "Sihirli Flüt"ü sahneye koyan Aytaç Manizade, sorularımızı yanıtladı. 

"Sihirli Flüt"ün bu kadar çok beğenilmesinin nedeni nedir 
"Sihirli Flüt"ün sihri var gerçekten de. Mozart eserde müthiş bir derinlik kurmuş. Hem derin bir felsefe sunmuş hem de geniş kitlelere hitap edecek renkler kullanmış. Herkesin kendine yakın bulduğu bir nokta var. Bu nedenlerle seviliyor. 

Siz, eseri nasıl tanımlıyorsunuz 
"Sihirli Flüt", Mozart'ın son eseri. Onu inceledikçe, çalıştıkça daha da etkilendim, büyülendim. Çünkü her cümlesi bir başka güzel derinlik ifade ediyor. Bir felsefesi var. İnsanoğlunun var olduğu andan itibaren gündemde olan bir konuyu, 'çeşitli sınavlar yoluyla, tutkulardan arınmayı, mükemmele ulaşma'yı işliyor. 

"Sihirli Flüt"ü sahneye koyarken, esere nasıl bir yorum getirdiniz 
Oyunu, öncelikle içindeki derin felsefe üzerine oturttum. Yani insan olgusu üzerine. İnsanın kendini arındırmak üzere yola çıktığı sınavlardan hareket ettim ben de. Diğer bütün öğeleri de onun etrafında topladım. Bu nedenle eseri mek ndan ve zamandan soyutladım. 

Kullandığınız kostümler de ilginç... 
Eserde var olan felsefe bizim topraklarımızda da var. O zaman neden bizim kültürümüzdeki kostümlerden yola çıkmayayım dedim. Kendi çizgilerimizi stilize ederek tekrar seyirciye sundum. Fakat sanılmasın ki izleyicinin karşısına Osmanlı veya Anadolu halk kostümleri çıkacak. Tabii ki farklı bir çalışma olacak. Nasıl zamansız mek nsız düşündüysek dekoru, kostümü de aynı şekilde farklı bir yere taşıdık. Eser düş gücünüzü kullanma olanağı sağlıyor size. 
"Sihirli Flüt", galanın ardından 27 Ekim ve 9 Kasım 2005 tarihlerinde AKM'de sahnelenecek. 0212 251 56 00 

Alışılmadık gala 

Gala öncesinde seyirciler Ülker'in sponsorluğunda gerçekleştirilen ikramlarla karşılanacak. Mozart döneminin kostümleri içindeki görevliler konuklara Mozart çikolatalarından sunacak. Eserin bitiminde ise sanatçılar seyircilerle buluşacak. Gösterimin ardından gerçekleştirilecek olan kokteyle tüm sanatçılar kostümleriyle katılıp konukların sorularını cevaplandıracak. 


</TEXT>
</DOC>
