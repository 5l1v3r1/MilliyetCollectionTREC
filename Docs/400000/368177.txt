<DOC>
<DOCNO> 368177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/ekonomi/eko01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde yeni rekor 63.99 dolar 
</HEADLINE>
<TEXT>


Petrol fiyatları ABD'de 63.99 dolarla yeni bir rekora imza attı. Fiyat artışını, ABD'nin Suudi Arabistan'daki konsolosluklarını güvenlik endişesiyle kapatması hızlandırdı 

EKONOMİ SERVİSİ 

Ham petrol fiyatları ABD'de varil başına 63.99 dolara, Londra'da ise 62.70 dolara kadar çıkarak bir rekor daha kırdı. Fiyatların son yükselişinde ABD'nin Suudi Arabistan'da bulunan konsolosluklarını ve büyükelçiliklerini güvenlik endişesi nedeni ile iki gün süre ile kapatma kararı alması etkili oldu. 
İran'ın AB ülkelerinden gelen teklifi reddederek uranyum dönüştürme tesisindeki çalışmalara tekrar başlaması da fiyatların yukarı çıkmasına neden oluyor. Dünyada bilinen petrol rezervlerinin dörtte birine sahip olan Suudi Arabistan, en büyük ihracatçı ülke konumunda bulunuyor. İran ise OPEC'in Petrol İhraç Eden Ülkeler Örgütü ikinci en büyük üreticisi. Bu açıdan gerek Suudi Arabistan gerekse İran'da yaşananlar petrol piyasaları açısından yakından takip ediliyor. 
Petrol fiyatlarını ABD'deki araba satışlarının da ciddi ölçüde yükselttiği belirtiliyor. ABD'de temmuz ayı içinde araba satışlarında yüzde 22'lik bir artış olduğu, bu durumun da akaryakıt talebini tetiklediği belirtiliyor. 

'70 doları bulabilir' 
Petrol fiyatları nominal olarak rekor seviyelere işaret ediyor. Ancak, İran-Irak savaşı esnasında görülen 35 dolarlık varil fiyatının bugünkü karşılığı 80 dolara denk geliyor. 
Bununla birlikte İran Petrol Bakan Yardımcısı, geçen hafta petrol fiyatlarının yıl sonuna doğru 70 doları bulabileceğini öngörmüştü. 


</TEXT>
</DOC>
