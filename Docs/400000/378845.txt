<DOC>
<DOCNO> 378845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/spo01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek tansiyon 
</HEADLINE>
<TEXT>


Malmö yenilgisinin ardından oklar Rıza Çalımbay'a çevrildi, derbinin sonucuna göre yönetimin desteğini çekeceği ileri sürüldü. Tecrübeli hoca ile futbolcular protesto edildi 


İnönü Stadı'nda Malmö karşısında alınan 1-0'lık yenilgi Beşiktaş'ta sinirleri gerdi. Rıza Çalımbay konusunda yönetimde farklı seslerin yükseldiği, derbi maçının sonucuna göre tecrübeli hocanın ardındaki desteğin çekilebileceği öğrenildi. Başkan Yıldırım Demirören'in de, 1,5 yıl kredi istediği hocasına yönelik bu eleştiriler karşısında sessiz kalmayı tercih ettiği bildirildi. 
Maçın son bölümünde, Beşiktaş yedek kulübesinin arkasında bulunan taraftarların Rıza Çalımbay'a tepki gösterdiği ifade edildi. Bir grubun, "Veysel'i alana Youla bedava", "Burası Rize değil", "Kaldıramıyorsan bırak" şeklinde tecrübeli hocayı istifaya davet ettiği öğrenildi. 
Karşılaşmadan sonra ise her iki takımın alkışlarla tribüne çağrılması sırasında da rüzg r bir anda değişti. Kaptan Tayfur'un ikna etmesiyle tribünlere giden oyunculara kapalıdaki bir grubun "En büyük taraftar, oyuncular sahtekar" diye bağırdığı, bu protestolara da bazı seyircilerin tepki gösterdiği bildirildi. Oyundan çıkarken İbrahim Üzülmez de tribün öfkesinden nasibini aldı. 

Çalımbay inançlı 
Rıza Çalımbay, Malmö'yü deplasmanda yenip, tur atlayacaklarına inandığını söyledi. Beşiktaş'ın hocası, "Son vuruşlarda bir türlü başarılı olamadık. Her şey bitmedi. İkinci maçtan umutluyum. Bu takıma gol atmamak gibi bir şey olamaz. Takımıma güveniyorum. Onları, orada yenebilecek güçteyiz. Tek üzüldüğüm, rakibimizin gol atacağı noktalar, yan toplar ve kornerlerdi. Bunu bile bile golü yedik" dedi. 
Başkan Yıldırım Demirören ve ekibi, tam kadro halinde maç sonrası soyunma odasına inerek futbolculara ve teknik heyete moral vermeye çalıştı. Demirören'in, "Bu maçın rövanşı var. Ancak derbiyi mutlaka kazanacaksınız" diyerek, teknik heyet ve futbolculara üstü kapalı şekilde gözdağı verdiği kaydedildi. 


</TEXT>
</DOC>
