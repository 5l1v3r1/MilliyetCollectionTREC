<DOC>
<DOCNO> 393573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonyas25.html </URL>
<DATE> 2005/11/09/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Unesco Dünyada 771 milyon kişi okuma-yazma bilmiyor 
</HEADLINE>
<TEXT>

     BM Eğitim, Bilim ve Kültür Örgütü UNESCO , dünyada 771 milyon okuma-yazma bilmeyen insanın bulunduğunu bildirdi. 
     UNESCO, dünyadaki eğitimin durumuyla ilgili hazırladığı 4. raporda, aşırı yoksullukla okur-yazar olmama arasındaki doğrudan ilişkiye dikkat çekilerek, Etiyopya, Bangladeş, Gana, Nepal veya Mozambik gibi nüfusun dörtte üçünün günde iki doların altına yaşamaya çalıştığı ülkelerdeki, okur-yazar olma oranının yüzde 63'ün altında olduğuna işaret edildi. 
     Güney ve Batı Asya'nın yüzde 58,6 ile dünyanın en düşük okur-yazar oranına sahip olduğu belirtilen raporda, bunu yüzde 59,7 ile Sahara altı Afrika ve yüzde 62,7 ile Arap ülkelerinin izlediği kaydedildi. Bazı ülkelerde durumun çok daha vahim olduğu, Mali'de yetişkinlerin sadece yüzde 19'unun, Nijer'de yüzde 14,4'ünün ve Burkina-Faso'da da yüzde 12,8'inin okuyabildiği belirtildi. 
     Okuma-yazma bilmeyen nüfusun yüzde 64'ünün kadınlardan oluştuğu vurgulanan raporda, bunun birçok toplumda cinsiyetler arasındaki eşitsizliğin giderek arttığını yansıttığı ifade edildi. Raporda, ayrıca, 15 yıldan bu yana kadınların okur-yazar olmama oranının değişmediğine dikkat çekildi. 
     UNESCO raporunda buna karşın, gençler arasında okur-yazar oranında olumlu gelişme olduğu da belirtilerek, gelişmekte olan ülkelerde 15-25 yaş grubunda okur-yazar oranının 1970 ve 2004 arasında yüzde 66'dan yüzde 88'e yükseldiği kaydedildi. 
     
</TEXT>
</DOC>
