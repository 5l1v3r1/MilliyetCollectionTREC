<DOC>
<DOCNO> 357286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun23.html </URL>
<DATE> 2005/07/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rafsancani Çok kritik bir dönemdeyiz, aşırılıktan kaçının 
</HEADLINE>
<TEXT>

     İran Düzenin Yararını Teşhis Konseyi Başkanı Ali Ekber Haşimi Rafsancani, İran'ın kritik bir dönemden geçtiğini belirterek, halka, aşırılıktan ve düşüncesiz hareket etmekten kaçınmaları tavsiyesinde bulundu. 
     Rafsancani, Tahran Üniversitesi'nde verdiği Cuma hutbesinde, halka, cumhurbaşkanlığı seçimlerine ''yüksek oranda'' katıldıkları için teşekkür etti. Rafsancani, ''Bu katılımla İran düşmanlarının komplolarını boşa çıkardınız ve bütün dünyaya, milletin kendi kaderine sahip çıkma niyetinde olduğunu gösterdiniz'' dedi. 
     Seçim sonuçlarının herkes tarafından kabul edildiğini ifade eden Rafsancani, herkesin gönül birliği yaparak yeni cumhurbaşkanına destek vermesi gerektiğini kaydetti. 
     Rafsancani, seçimlerin ardından İran'ın ''çok kritik bir döneme'' girdiğine dikkati çekerek, ''Düşman şimdiden çalışmalarına başladı. Bu nedenle aşırılıktan ve düşüncesiz hareket etmekten kaçının. Aksi takdirde İran İslam Devrimi zarar görür'' diye konuştu. 
     
     RAFSANCANİ HAKKINDAKİ İDDİALAR 
     Seçim döneminde hakkında ortaya atılan iddialara cevap veren Rafsancani, kendisi ve ailesiyle ilgili iddiaların çoktan beri var olduğunu, bunların, kendisini ve İran İslam Devrimi'ni kötülemek için ortaya atıldığını savundu. 
     ''Devrim öncesinde ve devrim sırasında maddi olarak iyi durumdaydım'' diyen Rafsancani, mal varlığının eskiye göre azaldığını söyledi. İkinci cumhurbaşkanlığı görevi 1993-1997 sırasında Yargı Erki'ne mal beyanında bulunduğunu kaydeden Rafsancani, yapılan inceleme sonucunda devrimin ilk yıllarına göre mal varlığının azaldığına karar verildiğini ifade etti. 
     Hakkında ortaya atılan iddialara ''kandırıldıkları için inananlara'' hakkını helal ettiğini ifade eden Rafsancani, ''Ama bu iddiaları, bana olan kinleri nedeniyle ortaya atanları Allah'a havale ediyorum'' dedi. 
     9. Cumhurbaşkanlığı seçimlerinde aday olan ve seçimi kaybeden Rafsancani hakkında, kendisi ve ailesinin mal varlığının aşırı derecede arttığı yönünde iddialara ortaya atılmış, bu iddialar seçim sonuçları üzerinde etkili olmuştu. 
     
</TEXT>
</DOC>
