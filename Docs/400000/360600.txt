<DOC>
<DOCNO> 360600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/siyaset/siy04.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerle gizli buluşma 
</HEADLINE>
<TEXT>


ANKARA Milliyet 


Türkiye adına Dışişleri Bakanlığı Müsteşar Yardımcısı Büyükelçi Ahmet Üzümcü ile Türkiye'nin Tiflis Büyükelçisi Ertan Tezgör'ün Avrupa'da bir Ermeni heyetiyle gizlice buluştuğu ve Ankara'nın önerilerini ilettiği belirtildi. Dışişleri Bakanlığı da, bu tür temasların uzun süredir yapıldığını kaydetti. 
CNN Türk'ün haberine göre, Başbakan Erdoğan'ın 15 Nisan'da Ermenistan Devlet Başkanı Robert Koçaryan'a gönderdiği mektupla başlayan "mektup diplomasisi" yerini, iki ülke dışişleri yetkilileri arasında doğrudan görüşmelerin yapıldığı gizli diplomasiye bıraktı. 
İki ülke diplomatları bir Avrupa ülkesinde gizlice buluştu. Görüşmeye Türkiye adına Üzümcü ile Tezgör gitti. Türk tarafı ilişkilerin normalleşmesi için önerilerini sunarken, bir sonraki görüşmede Ermenistan'ın yanıt vermesinin beklendiği kaydedildi. 
Nisandaki mektuplaşmanın ardından Erdoğan Koçaryan'a gönderdiği mektupta, 1915 olaylarının araştırılacağı ortak bir komisyon kurulmasını önermişti. Koçaryan ise, iki ülke arasında öncelikle diplomatik ilişki kurulması gerektiğini belirtmiş, ancak ortak komisyon fikrine de kapıyı tam olarak kapatmamıştı. 


</TEXT>
</DOC>
