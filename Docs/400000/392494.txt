<DOC>
<DOCNO> 392494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/axspo01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçekten kaçılmaz 
</HEADLINE>
<TEXT>


Beşiktaş yönetimi, Del Bosque'nin menajerleriyle İspanya'da yapılan tartışmayı, ocak ayında başlayacak transfer dönemine dayandırarak "Futbolcu önerdiler" açıklamasıyla yalanladı. Ancak Diarioas gazetesindeki haber ve Del Bosque, olayı doğruladı 

MEHMET ÇİFTÇİ 


Beşiktaş yönetimi, dün Milliyet'te çıkan ve Del Bosque'nin alacağını istemek amacıyla menajerlerini Başkan Yıldırım Demirören'in Sevilla'da kaldığı otele yolladığı ve tartışma yaşandığı yolundaki haberi yalanladı. 
Siyah-beyazlılar "İspanya'nın ünlü menajerleri arasında yer alan Jorge de Felip, Sevilla'da Kıvanç Oktay ile samimi bir görüşme yaparak, İspanya'dan futbolcu önerisinde bulunmuştur. Bir tartışma kesinlikle yaşanmadığı gibi, kullanılan ifadeler hayal ürünüdür" açıklamasını yaptı. Yönetimin bu ifadelerindeki dikkat çeken nokta, ocaktaki ara transfer dönemine daha iki aylık süre bulunmasına rağmen, futbolcu önerilmesiydi. 

Diairos da yazdı 
Oysa İspanya'nın önde gelen gazetelerinden Diairos dün Del Bosque'nin menajerlerinin, Sevilla'da Beşiktaş yöneticileri ile yaptıkları tartışmalı toplantıyı sayfalarına yansıttı. "FIFA'dan, Beşiktaş'a Bosque'nin parasını öde talimatı geldi" başlığıyla verilen haberde, menajerlerin siyah-beyazlı yöneticilerden, İspanyol hocanın parasını istediklerine ve "Tigana'ya nasıl para buluyorsunuz" konuşmalarının yapıldığına da yer verildi. Gazete, Del Bosque'nin "Sorunu dostça çözelim" önerisini Başkan Yıldırım Demirören'in sürekli geri çevirdiğini, İspanyol hocanın, Avrupa'nın en iyi avukatlarını tutarak bu işi sonuna kadar kovalayacağını da yazdı. 

Del Bosque sinirli 
Ayrıca Del Bosque dün Milliyet'e yaptığı açıklamada, menajerlerini Sevilla'ya kendisinin yolladığını söyledi. İspanyol çalıştırıcı, "Paramı istemek üzere iki menajeri ben görevlendirdim. Oteldeki tartışmaları bana dakika dakika aktardılar. Bir sonuç çıkmadı. Bu yüzden paramı mahkeme yoluyla alacağım" dedi. 

Malatya'da karşılama 

Türk Hava Yolları'nın tarifeli uçağı ile dün Malatya'ya giden Beşiktaş'ı Erhaç Havaalanı'nda bir grup taraftar alkış ve tezahüratlarla karşıladı. Malatya 1903 Beşiktaşlılar Derneği Başkanı Mehmet Fendoğlu, Teknik Direktör Jean Tigana'ya ve futbolculara çiçek verdi. Beşiktaş daha sonra Altın Kayısı Otel'e yerleşti. Siyah - beyazlı kulüpte, geleneksel bayramlaşma töreni dün yapıldı. Akaretler'deki kulüp binasında yer alan Divan Kurulu lokalindeki törene, Divan Başkanı Şeref Nasır, Genel Sekreter Kenan Öner, yönetim kurulu üyesi Murat Ürünsak, erkek basketbol takımı antrenörü Murat Didin, futbolculardan kaptanlar Tayfur Havutçu, Sergen Yalçın ile Gökhan Zan ve bazı kongre üyeleri katıldı. 

'İki hafta bekleyin' 

BİLAL MEŞE 

Beşiktaş Teknik Direktörü Jean Tigana, siyah - beyazlı yöneticilerle görüşerek takımı tanımak için 15 gün daha zamana ihtiyacı olduğunu söyledi. Futbolcularının Sevilla maçındaki performansından memnun kalmayan Fransız teknik adamın, "Sorunları tespit ettim. Bunları iki hafta içinde çözeriz. Bu süre sonunda daha iyi bir noktaya geleceğimize inanıyorum" dediği öğrenildi. Kartal, Malatyaspor'la bugün deplasmanda oynayacağı maçın hazırlıklarını sabah yaptığı antrenmanla tamamladı. 
Tigana'nın basına kapalı olan idmanda karşılaşmanın taktiği üzerinde durduğu bildirilirken, sakatlıkları süren Sergen, Tayfur ve Gökhan çalışmada yer almadı. Antrenman sonrası tesislerde dinlenmeye çekilen siyah - beyazlı takım, akşam özel bir uçakla Malatya'ya gitti. Tigana, kaleciler Ramazan ve Volkan'ın yanı sıra Güven ile Veysel'i kadroya almadı. Cezalı Ahmed Hassan da, Malatya'ya götürülmedi. Bu arada Tigana'nın, maç sonrası takıma sadece 1 gün izin vereceği bildirildi. 


</TEXT>
</DOC>
