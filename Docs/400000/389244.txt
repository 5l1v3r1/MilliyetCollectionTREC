<DOC>
<DOCNO> 389244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy10.html </URL>
<DATE> 2005/10/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ermeni Konferansı'nı durduran Mahkeme Başkanı'na Elazığ yolu 
</HEADLINE>
<TEXT>

     Ermeni Konferansı hakkında durdurma kararı veren İstanbul 4’üncü İdare Mahkemesi Başkanı Saadettin Yaman Elazığ İdare Mahkemesi üyeliğine atandı. 
     Ermeni Konferansı’na ilişkin yürütmenin durdurulması kararı ile gündeme gelen hakim Saadettin Yaman, atama kararıyla 1’inci Bölge Mahkeme Başkanlığı’ndan 2’nci Bölge Hakimliğine tayin edildi. 
     Hukukçular Birliği, bir açıklama yaparak atama işlemine tepki gösterdi. Açıklamada bu durumun, hükümetin baskıcı iktidar anlayışının ifadesini gösterdiği belirtildi. 
     Türkiye Kamu Sen Genel Sekreteri Fahrettin Yokuş da yaptığı açıklamada, "Elindeki sürgün kozunu kullanarak beğenmediği kararların altına imza atan yargı mensuplarını cezalandıran Sayın Başbakan anlaşılmaktadır ki, sınırsız bir saltanat sürme sevdasındadır" dedi. 
     
</TEXT>
</DOC>
