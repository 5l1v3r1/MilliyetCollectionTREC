<DOC>
<DOCNO> 386003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun02.html </URL>
<DATE> 2005/10/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Avrupalı Sosyalistler Partisi'nden bir heyet Türkiye'ye geliyor 
</HEADLINE>
<TEXT>

     Avrupalı Sosyalistler Partisi'nden bir heyetin görüşmelerde bulunmak üzere 13 Ekim perşembe günü Türkiye'ye geleceği bildirildi. 
     İspanya'da iktidardaki Sosyalist İşçi Partisi PSOE tarafından basına yapılan yazılı açıklamada, eski Finlandiya Başbakanı Paavo Lipponen ile Yunan sosyalist lider Yorgo Papandreu'nun başkanlığını yaptığı heyette, PSOE'den Avrupalı parlamenter Carlos Carnero'nun da bulunduğu kaydedildi. 
     Ziyaretin, Türkiye ile AB arasında üyelik müzakerelerinin başlamasıyla bağlantılı olduğu bildirilirken, "İspanyol hükümetinin ve İspanyol sosyalistlerin, Türkiye'nin AB'ye katılımına her zaman destek verdiği" ifade edildi. 
     Avrupalı sosyalistlerin Türkiye'de, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, CHP Genel Başkanı Deniz Baykal, DEHAP Genel Başkanı Tuncer Bakırhan, Ortodoksların lideri Fener Rum Patriği Bartolemeo ile sendika ve sivil toplum örgütleri temsilcileriyle görüşmeler yapacağı açıklandı. 
     
</TEXT>
</DOC>
