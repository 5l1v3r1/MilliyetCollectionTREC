<DOC>
<DOCNO> 357078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo25.html </URL>
<DATE> 2005/06/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Futbolda olimpik milli takımının hedefi final 
</HEADLINE>
<TEXT>

     15. Akdeniz Oyunları'nda yarın Fas ile yarı final maçı yapacak olan Olimpik Milli Takım'da hedef finale çıkmak. 
     Olimpik Milli Takım Antrenörü Mesut Bakkal, kamp yaptıkları otelde A.A muhabirine yaptığı açıklamada, yarı finalde İspanya'yı rakip olarak beklediklerini, ancak organizasyon komitesinin kararıyla rakiplerinin Fas olduğunu kaydederek, ''Fas, çok fazla tanıdığımız bir ekip değil. Ancak ne olursa olsun bizim hedefimiz final. Bu takım çok iyi işler başardı, başarmaya da devam edecek'' diye konuştu. 
     İyi bir hazırlık dönemi geçiremediklerini ve 16 futbolcuyla İspanya'ya geldiklerini belirten Bakkal, ''Herşeye rağmen mükemmel bir uyum yakaladık. Herşey çok iyi gidiyor. Buradan madalyayla ayrılmak istiyoruz'' dedi. 
     
     GOLCÜ CAFER CAN'DAN GOL SÖZÜ 
     Olimpik Milli Takımı'nın oyunlarda yaptığı 3 maçta da gol atan Cafer Can Aksu, Fas karşısında da gol atmak için elinden geleni yapacağını söyledi. 
     Kendileri için rakibin kim olacağının önemli olmadığını vurgulayan genç futbolcu, ''Rakibimiz Brezilya bile olsa bizim için farketmez. Sahaya her zaman kazanmak için çıkıyoruz. Yarın da bu böyle olacak'' diye konuştu. 
     Cafer Can, kendisinin gol atmasının o kadar önemli olmadığını, önemli olanın takımın kazanması olduğunu ifade ederek, ''Gol atmak beni mutlu ediyor. Ama önemli olan kazanmak. İnşallah yarın hem gol atarım, hem de galip geliriz'' dedi. 
     
     FUTBOLCULAR İNANÇLI 
     Futbolculardan Bekir İrtegün ise yarı finale dek iyi mücadele ettiklerini, bunu yarın da sürdüreceklerini söyledi. 
     Feridun Sungur da takım arkadaşlarıyla çok iyi kenetlendiklerini, yarı finalde Fas'ı yenip, finalde de Türkiye'yi en iyi biçimde temsil edeceklerini bildirdi. 
     Soner Sakarya da yeni bir ekip olmalarına karşın iyi sonuçlar aldıklarını, yarın Fas'ı yenerek finale yükseleceklerine inandıklarını kaydetti. 
     
     TERİM GELİYOR 
     Olimpik Milli Takımı'nın, Fas'ı yenerek finale kalması durumunda Milli Takımlar Baş Danışmanı Fatih Terim'in de İspanya'ya gelip karşılaşmayı izleyebileceği öğrenildi. 
     Terim'in yanısıra Futbol Federasyonu yönetici ve yetkililerinin de final oynanması durumunda İspanya'ya gelecekleri bildirildi. 
     
     KAMP NEŞELİ GEÇİYOR 
     Olimpik Milli Takım, maçların yapıldığı El Ejido yakınlarında deniz kenarında bir otelde kamp yapıyor. 
     Antrenmandan arda kalan zamanlarında otelin havuzunda ve denizde eğlenen futbolcular, çok güzel bir ortamda kamp yaptıklarını ve maçlara hazırlandıklarını söylediler. 
     
</TEXT>
</DOC>
