<DOC>
<DOCNO> 394451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/siyaset/axsiy02.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Piknikte içki yasağı 
</HEADLINE>
<TEXT>


Mesire yerlerinde içki içilmesini yasaklayan Aydın Belediye Başkanı AKP'li Ortekin, "Müslüman mahallesinde salyangoz satılmaz" dedi 

YALÇIN ATA Aydın DHA 


Aydın'da AKP'li belediye, mesire yerlerinde içki satışını ve açıkta içilmesini yasakladı. Belediye Başkanı İlhami Ortekin, "Kimsenin, çimlerin üzerine k....ı devirip, elinde rakı kadehiyle başkalarını rahatsız etmeye hakkı yok" dedi. 
Belediyenin Kepez mevkiinde 5 ay önce hizmete açtığı Aytepe Mesire Alanı'nda içki içilmesine izin verilmedi. Düzenleme çalışmaları süren Pınarbaşı Mesireliği'nde de içki yasağı uygulayacaklarını belirten Ortekin, insanların çimin üzerinde bağdaş kurup gelişi güzel içki içemeyeceğini söyledi. 

Eski ANAP'lı 
İçki yasağına ilişkin belediye meclis kararının yakında alınacağını belirten Ortekin, "Buna rağmen piknikçi ısrarla içki içerse, zabıta piknik alanından çıkarır" dedi. AKP'nin teokratik rejim taraftarı bir parti olmadığını söyleyen eski ANAP'lı Ortekin, "Muhafazak r bir toplumuz. Düzenli bir devlet nizamımız var. İçki içeceğimiz yerler de, ibadet edeceğimiz yerler de bellidir. İçki içenleri ayrı tutma düşüncesi tehlikeli. Ayrı tutarsanız, ibadet edenleri de ayrı tutmak zorunda kalırsınız" diye konuştu. 

AKP'li Başkan içki ruhsatı verdi 

FERAH IŞIK Denizli DHA 

Denizli'nin Çivril İlçesi Belediye Başkanı AKP'li Ahmet Ateş, belediye tarafından mesirelik alanda yaptırılan işletmeye, partili meclis üyelerinin ret oyuna rağmen CHP'li üyelerin desteğiyle içki ruhsatı verdi. 
Çivril Belediyesi, bir süre önce Yeşilyaka Mesireliği'ni düzenleyerek işletme yaptırdı. İşletme ihaleyle kiraya verilmeden önce Belediye Meclisi'nde içki ruhsatı için oylama yapıldı. AKP'li 5 üye, mesirelik alanda içki içilmesinin uygun olmayacağını savunup ret oyu verdi. Ateş, "evet" oyu kullanınca ve oyu iki oy yerine geçtiğinden retçilerin oyu 6'da kaldı. 7 oyla işletmeye içki ruhsatı verilmesi kararı çıktı. Açılan ihaleyi 3 yıllığına 80 bin YTL ile Servet Sayın aldı. Ateş, AKP kanadından gelen eleştirileri, "Hangi çağda yaşıyoruz Bunlar faso fiso şeyler. İşletmeye içki ruhsatı vermesem 15 bin YTL'ye zor kiraya verirdim. Mesirelik alanda içilmez diye bir kanun mu var " diye yanıtladı. 


</TEXT>
</DOC>
