<DOC>
<DOCNO> 372466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko25.html </URL>
<DATE> 2005/08/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tüketiciler Birliği Kiralar aşırı yükseldi 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, konut kiralarının aşırı şekilde artması nedeniyle, konutu kendisine teslim edilen bazı ev sahiplerinin, aldığı kira gelirinden daha azıyla aynı kooperatifin aidatını ödediğini söyledi. 
     Özer, yurt genelinde gayrimenkullerde yaşanan değerlenmenin, en çok dar ve orta gelir grubunca talep edilen kiralık evlerin fiyatlarına daha fazla yansıdığını söyledi. 
     Konut açığının, kiraların artmasına gerekçe gösterildiğini vurgulayan Özer, ''konut açığı olabilir, ancak bugünkü kira bedelleri kesinlikle sunidir. Bir evi kaç paraya kiraya verirse, o oranda satış komisyonu alan emlakçılar, kiraların kabul edilebilir seviyelerin üzerine çıkmasında en büyük faktördür'' dedi. 
     Büyükşehirlerde, 80-110 metrekarelik evlerin kiralarının bile asgari ücreti çoktan aştığını anlatan Özer, şunları kaydetti 
     ''Kira fiyatlarındaki artış, çarpık durumlara da neden oluyor. Konya'da fırsatını bulup özellikle belediye öncülüğünde yaptırılan, çok uygun ödeme koşularına sahip konut kooperatiflerine üye olan kişiler, kira artışlarını acımasızca kullanıp kiracıları mağdur ediyor. Kiralar o kadar arttı ki, konutu kendisine teslim edilen bazı ev sahipleri, aldığı kira gelirinden daha azıyla kooperatif aidatı ödüyor. Bu durum kiracının fakirleşmesine, ev sahibi olan kişinin de yeni bir kooperatife dahi girip mülk zengini olmasına neden oluyor.'' Özer, merkezi idare ve yerel yönetimleri, kiralardaki aşırı değerlenme ve benzer çarpık uygulamaların önlenmesi harekete geçmeye çağırdıklarını sözlerine ekledi. 
     
</TEXT>
</DOC>
