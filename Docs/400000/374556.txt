<DOC>
<DOCNO> 374556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas12.html </URL>
<DATE> 2005/08/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Che Guevara'nın fotoğraflarına sınırlama geliyor 
</HEADLINE>
<TEXT>

     Küba devriminin önderlerinden Ernesto Che Guevara'nın ailesi, Arjantin doğumlu Che Guevara'nın ünlü fotoğrafının kullanımını sınırlandırmak için yasal savaş başlatacak. 
     Guevara'nın, yıldızlı bereli ve uzun saçlı fotoğrafının, içki şişesinden iç çamaşırına kadar yüzlerce üründe kullanılmasına karşı çıkan ailesi, fotoğrafı kullanan firmalara karşı dava açmaya hazırlanıyor. 
     Che Guevara'nın, ''20. yüzyılın pop ikonlarından birisi'' olarak nitelendirilen fotoğrafı, Kübalı bir fotoğrafçı tarafından 1960'da çekilmiş, devrimci liderin Bolivya'da öldürülmesinden 7 yıl sonra İtalyan bir yayıncı bu fotoğrafı afiş olarak basmıştı. 
     Dünyanın en çok çoğaltılan imajları arasında sayılan fotoğraf, zaman içinde her türlü üründe kullanılmaya başlandı. Bu durumun Guevara'nın temsil ettiği değerlerle bağdaşmadığını belirten ailesi, fotoğrafın ''kapitalist toplumda tüketim nesnesi'' haline getirilmesine engel olmak istediklerini açıkladı. 
     Guevara'nın eşi Aleida March, ''Bu yanlış kullanımla ilgili bir şeyler yapmayı planlıyoruz. Tabii ki Don Kişot gibi herkese mızrakla saldıramayız, ancak Che'nin bıraktığı mirasın değerlerini korumaya çalışacağız'' dedi. 
     Yasal sürecin, bu yıl Havana'da kurulan ''Che Guevara Studies Center'' tarafından yürütüleceği belirtildi. 
     Che Guevara'nın kızı Aleida Guevara da merkezin yürüteceği yasal mücadelenin, her ülkenin yasaları farklı olduğu için zor ve masraflı olacağını, ancak ''fotoğrafın kullanımı için bir sınır çizilmesi gerektiğini'' kaydetti. 
     
     MEŞHUR FOTOĞRAF 
     Korda olarak tanınan moda fotoğrafçısı Alberto Diaz'ın bir cenaze töreninde çektiği, aslı grup fotoğrafı olan portre, Korda'nın o dönemde çalıştığı gazetede yayımlanmadı. 
     7 yıl sonra İtalyan yayıncı Giangiacomo Feltrinelli, Che'nin ''Bolivya Günlüğü''ne kapak fotoğrafı aradığı sırada, Korda ona ücretsiz olarak bu fotoğrafı verdi. 
     Guevara, 6 ay sonra Bolivya'da öldürülünce, yayıncı fotoğrafı büyük posterler haline getirip çoğalttı. Kısa zamanda 1 milyon poster satıldı. 
     Yayıncıdan hiç para almadığını belirten Korda, ölümünden bir yıl önce 2001'de, Che'nin portresini Smirnoff votkalarının reklam kampanyalarında izinsiz kullanan İngiliz reklam şirketine karşı açtığı davayı kazandı. Korda, aldığı 70 bin dolar tazminatı, Küba'da çocuk sağlığı alanında kullanılması için bağışladı. 
     Korda, içki içmeyen Guevara'nın fotoğrafının votka satışında kullanılmasının, Küba ile ya da Che'nin politik görüşüyle hiç ilgisi olmadığını, bunun onun görüntüsünü basitleştirdiğini söylemişti. 
     
</TEXT>
</DOC>
