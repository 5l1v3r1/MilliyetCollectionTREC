<DOC>
<DOCNO> 392211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo13.html </URL>
<DATE> 2005/11/04/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Anelka'nın Fransa Milli Takımı'na çağırılması yankı uyandırdı 
</HEADLINE>
<TEXT>

     Fenerbahçe'nin Fransız yıldızı Nicolas Anelka'nın uzun bir aradan sonra milli takıma çağrılmasının yankıları sürüyor. 
     Fransa'nın ünlü spor gazetesi L'equipe, Anelka'yı kapak yaptı ve 2 sayfasını ayırdı. 
     Gazete, bugünün, yarınların inşasında büyük önem taşıdığını hatırlatarak, ''Geçmişteki sorunlar unutuldu. Geçmiş geçmişte kaldı. Şimdi geleceğe bakma zamanı. Nicolas Anelka, Fenerbahçe ile gösterdiği performansla geçmişini unutturdu ve yeniden doğdu. Anelka, zorlu Dünya Kupası yolunda Fransa'ya katkıda bulunmaya çalışacak'' ifadelerini kullandı. 
     Fenerbahçe Kulübü'nün resmi internet sitesinde, L'equipe ve Liberation gazetelerinde Anelka ile ilgili yer alan haberlerin tercümesi yer aldı. 
     Anelka ile Milli takım arasındaki gerginliklerin her iki taraf için de kayıp olduğunu savunan L'equipe, ''Şimdi kamuoyu, Fenerbahçe'de dikkatleri üzerine toplayan Anelka'dan başarı bekliyor. Geleceğin başarılı forveti, Türkiye'de ve Fenerbahçe'de kendini yeniden buldu'' görüşlerine yer verdi. 
     Siyasi ağırlıklı Liberation gazetesiyse tek spor sayfasını Anelka'ya ayırdı. Gazete, ''Anelka'nın dışlanmışlığı bitti'' başlığıyla verdiği haberinde, ''Fenerbahçeli star, milli takıma seçilerek beklenmedik bir dönüş yaptı. Fenerbahçe ve Türkiye'de kendini toparlayan Anelka, azmiyle dışlanmışlığı yendi ve bu dönemde belki de hayatının golünü atmış oldu. Otoriteler ondan çok şey bekliyor'' görüşlerini okuyucularına aktardı. 
     Her iki gazete de Fenerbahçe ve Türkiye'nin, Anelka'nın kendisini yeniden bulmasına büyük katkı sağladığını belirterek, ''Dünya futbolu Anelka'yı kazanıyor. Bunda şüphesiz Anelka'yı önyargılardan uzak kalarak kadrosuna katan ve ona şans tanıyan Fenerbahçe'nin başkanı Aziz Yıldırım ve teknik direktör Christoph Daum büyük pay sahibi'' denildi. 
     L'equipe gazetesinde açıklamaları yer alan Anelka ise ''Milli takıma çağrıldıktan sonra beni ilk arayan başkanım Aziz Yıldırım oldu'' derken, aynı haberde Aziz Yıldırım'ın ''Anelka'nın Fransa Milli Takımı'nın formasını giymesi, Fenerbahçe adına gurur verici bir durum'' şeklindeki ifadeleri yer buldu. 
     Fransız teknik adam Domenech ise Fransa Milli Takımı'nın başarısının her şeyden önde geldiğini ve Dünya Kupası'nın Fransa için çok önemli olduğunu belirterek, artık bu konuda spekülasyonlara girmek istemediğini açıkladı. 
     Domenech, Anelka için ''O çok hızlı ve kısa mesafede çabuk hareket edebilen bir oyuncu. Bu özellikleri de benim için çok önemli. Takıma derinlik ve sürat katacak'' yorumunu yaptı. 
     
</TEXT>
</DOC>
