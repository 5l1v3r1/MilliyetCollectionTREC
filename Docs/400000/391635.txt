<DOC>
<DOCNO> 391635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas05.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu süper besinler kanserden koruyor 
</HEADLINE>
<TEXT>


Amerikan Kanser Araştırmaları Derneği, kanserden koruyan yiyeceklerin listesini açıkladı. Eti sarmısakla pişirmek, lahana yemek, brokoli özünü yüze sürmek rapordaki önlemlerden birkaçı 

DIŞ HABERLER SERVİSİ 

ABD'DE düzenlenen Amerikan Kanser Araştırmaları Derneği toplantısında, kanser araştırmalarında elde ettikleri bulguları açıklayan bilim adamları, sağlıklı beslenerek kanserden korunmanın mümkün olduğunu ve kanser vakalarının 3'te 1'inin beslenme şekliyle ilgili olduğunu açıkladı. New Mexico Üniversitesi'nin yaptığı araştırmada, haftada 3 kez çiğ ya da az pişmiş lahana yemenin meme kanseri riskini azalttığı belirlendi. 
KANSERLE savaşta etkili olduğu belirlenen 'süper yiyeceklerin' de sıralandığı toplantıda sunum yapan Florida A M Üniversitesi'nden uzmanlar, sarmısağın, et pişerken ortaya çıkan kanserojen maddelerin etkisini yok ettiğini tespit etti. Johns Hopkins Üniversitesi'nin araştırması da, brokoliden elde edilen 'sulphoraphane' özünü cilde sürmenin kişiyi cilt kanserinden koruduğunu ortaya koydu. 

İşte kanser savaşçıları 
Lahana Bol miktarda yendiğinde sindirim sistemini kansere karşı korur. 
Brokoli İçeriğindeki 'sulphoraphane' isimli kimyasal, kanserojen maddeleri yok eder. 
Sarmısak Sarmısağa keskin kokusunu veren 'alilik sülfidler', hücrelerin hasara uğramasını engelleyerek kansere karşı korur. 
Kırmızı ve turuncu biber C vitamini deposu olmasının yanı sıra yarım kırmızı biber, bir yetişkinin günlük C vitamini ihtiyacını karşılar , içeriğindeki kansere karşı koruyucu antioksidanlar sayesinde kanserden korur. 
Brezilya kestanesi Selenyum açısından zengindir. Araştırmalar, selenyum eksikliğinin kanser ve kalp hastalıkları riskini artırdığını gösterdi. 
Domates Domatese kırmızı rengi veren likopin maddesi, antioksidan özellik taşır. Araştırmalar, özellikle pişmiş, konserve ve sos halindeki domatesin prostat kanseri riskini azalttığını ortaya çıkardı. 
Soğan Kan dolaşımını ve tansiyonu düzenlemenin yanı sıra, kanserden de korur. 
Havuç Antioksidan özellikli beta-karoten deposudur. 
Çilek C vitamini açısından zengin olmasının yanı sıra, kanserli hücrelerin büyümesini durdurmaya yardımcı olur. 
Ayçekirdeği Güçlü bir antioksidan olan E vitamini açısından zengindir. Kabak çekirdeği ile birlikte yendiğinde vücuda, yararlı omega-3 ve omega-6 yağları sağlar. 


</TEXT>
</DOC>
