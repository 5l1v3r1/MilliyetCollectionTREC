<DOC>
<DOCNO> 390990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/yasam/axyas02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya yine hesaplaştı 
</HEADLINE>
<TEXT>


Bayrampaşa'da iki adamı vurulan Sedat Şahin'in Ortaköy'de işlettiği otoparka da 10 kişi bombalı saldırı düzenledi. Saldırıları Saral grubunun gerçekleştirdiği öne sürüldü 

OSMAN KARA, MUSA KESLER İstanbul 

İstanbul'da Şahin ve Saral grupları arasında süren yeraltı dünyası savaşında dün yine kan aktı. Bayrampaşa'da 2 adamı kurşunlanarak öldürülen Sedat Şahin'in, Beşiktaş'taki işlettiği otopark da uzun namlulu silahlar ve el bombasıyla basıldı. 
Bayrampaşa İsmetpaşa Caddesi'ndeki Yükseliş İletişim'e 16.00 sıralarında gelen kimliği belirsiz iki kişi, içeride bulunan işyeri sahibi Harun Eryılmaz ile Savaş Ersin'e kurşun yağdırdı. 

Saldırganlar kaçtı 
Saldırı sonucu Ersin olay yerinde, ağır yaralanan Eryılmaz da hastanede yaşamını yitirdi. Ersin ve Eryılmaz'ın, Sedat Şahin'in yakın adamları oldukları öne sürüldü. Saldırganlar olayın ardından izlerini kaybettirdi. Polisin, saldırıyı düzenleyenlerin Saral grubu mensubu olmaları ihtimali üzerinde durduğu öğrenildi. 

Suikast silahı çıktı 
Bu saldırıdan bir saat sonra da Ortaköy'deki Çebi Tıp Merkezi'nin Şahin'in adamlarınca işletilen otoparka saldırı düzenlendi. İki otomobille gelen 10 kişi, uzun namlulu silahlarla otoparkı kurşun yağmuruna tutup el bombası attı. Ölen ya da yaralananın olmadığı saldırının ardından zanlılar, olay yerine geldikleri otomobillerden birini bırakarak kaçtı. 
Bu otomobilde yapılan aramada çok sayıda uzun namlulu silahla, suikastlarda kullanılan Uzi marka otomatik tabanca, ayrıca yol kenarında da bir Kalaşnikov bulundu. Polis otopark görevlilerini ifadelerini almak için Emniyet'e götürdü. 


</TEXT>
</DOC>
