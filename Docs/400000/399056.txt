<DOC>
<DOCNO> 399056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur13.html </URL>
<DATE> 2005/11/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
En iyi 100 otel listesine Türkiye'den 7 tesis girdi 
</HEADLINE>
<TEXT>

     Avrupa’nın en büyük tur operatörü şirketlerinden biri olan Neckermann’ın, "En İyi 100 Otel Promo 2005" listesine Türkiye’den 7 tesis girdi. 
     Neckermann, çalıştığı ülkelerdeki otellerde kalan müşterilerin oyları ile belirlediği "En İyi 100 Otel" listesini açıkladı. Neckermann’ın "En İyi 100 Otel" listesine, Türkiye’den 7 tesis girerken, Yunanistan’dan 9, İspanya’dan 27 otel listede yer aldı. 
     A.A muhabirinin edindiği bilgiye göre, Neckermann’ın "En iyi 100" listesine geçen yıl Türkiye’den 9 tesis girerken bu yıl bu sayı 7’de kaldı. 2005 yılında Neckermann’ın seçtiği ilk 100’e giren Türkiye’deki 7 tesisin isimleri şöyle 
     "Hotel Perissia Side". 
     "Club Golden Beach Side". 
     "Melas Holiday Village Side". 
     "Hotel Aspendos Beach Side". 
     "Club Voyage Sorgun Select Side". 
     "Paradise Side Beach Side". 
     "Grida Village Belek". 
     Bu tesisler arasından "Grida Village Belek", "Club Voyage Sorgun" ve "Paradise Side Beach Side", geçen yıl da Türkiye’den ilk 100’e giren tesisler arasında yer almıştı. 
     Listede Türkiye ve Mısır gerilerken, İspanya ve Yunanistan daha fazla otelle yer aldı. Listeye bu yıl İspanya’dan 27 otel girdi. Geçen yıl İspanya’dan listeye giren tesis sayısı 25’ti. Yunanistan’dan listeye giren tesis sayısı ise geçen yıl 8 iken bu yıl 9’a yükseldi. 
     Neckermann’ın çalıştığı otellerin "En iyiler" sıralamasında ilk sırayı İspanya’dan "Grand Hotel Lopesan Costa Meloneras" alırken Türkiye’den "Hotel Paradise Side" de 3. sırada yer aldı. Türkiye geçen yıl "Xanadu Resort Hotel" ve "Grida Village" adlı iki tesis ile ilk 10’da yer almıştı. 
     
</TEXT>
</DOC>
