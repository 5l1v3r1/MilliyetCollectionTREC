<DOC>
<DOCNO> 366339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun16.html </URL>
<DATE> 2005/08/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pakistan'dan Kıbrıs desteği AB'nin ihanet öyküsü... 
</HEADLINE>
<TEXT>

     Türkiye’nin Barış Harekatı ile Kıbrıslı Türklere özgürlük sağladığı bildirildi. Pakistan’da yayınlanan The News gazetesinde yer alan bir makalede AB ihanetle suçlanırken Kıbrıslı Türklere uygulanan ambargolar için hiç bir izah bulunmadığı, İslam ülkelerinin de Kıbrıslı Türkler konusunda isteksiz davrandıkları vurgulandı. 
     The News gazetesi, Pakistan’lı siyasi analist Ansar Mahmood Bhatti imzalı, "AB’nin ihanet öküsü" başlıklı bir makaleye yer verdi. Türkiye’nin Barış Harekatını gerçekleştirdiği 20 Temmuz 1974 gününün, Kıbrıslı Türkler için özgürlük günü olduğu, adanın Yunanistan ile birleştirilmesinin engellendiği belirtildi. 
     
     PAKİSTAN’IN VE İRAN’IN DESTEĞİ ÇOK KÜÇÜK 
     Kıbrıslı Türklere hiç bir izahı olmayan ambargoların uygulandığına dikkat çekilen makalede "Pakistan ve İran, Kıbrıslı Türklerin gerçek kaygılarını anlıyor ancak bu ülkelerce sağlanan destek çok küçük. Azerbaycan, doğrudan uçuşlara başlayan ilk ülke oldu" ifade kullanıldı. 
     Türkiye’nin, Kıbrıs sorununun çözünlenmesi konusunda halen AB’nin baskısı altında olduğu ifade edilen makalede, oysa Türkiye’nin adaylığı kabul edildiği 1999 yılındaki Helsinki Zirvesi’nde ise Kıbrıs koşulunun konulmadığına dikkat çekildi. 
     Kıbrıslı Türklerin, İslam ülkelerinin isteksizliğinden yakınmakta hakkı olduğu görüşü savunulan makalede Rumları müzakere masasına iten tek faktörün adadaki Türk askerlerinin varlığı olduğu vurgulandı. 
     Makalede Annan Planı referandumunun ardından AB’nin Kıbrıslı Türkler için bir destek paketini açıkladığı ancak bu taahhüdün yerine getirilmediği belirtildi. Kıbrıs’taki durumun giderek daha kritik hale geldiği savunulan makalede başta AB olmak üzere, uluslararası toplumun harekete geçmemesi halinde çok geç olacağı öne sürüldü. 
     

      ANKA 
     
</TEXT>
</DOC>
