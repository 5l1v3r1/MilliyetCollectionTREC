<DOC>
<DOCNO> 390906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur12.html </URL>
<DATE> 2005/10/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
3,5 yaşındaki polis oğlu kazayla annesini öldürdü 
</HEADLINE>
<TEXT>

     Murat KİBRİTOĞLU DHA 

ADANA'da, yemek yemediği için oyalamak amacıyla eline polis babasının silahı verilen 3,5 yaşındaki Mustafa G., 31 yaşındaki annesi Hatice'nin ölümüne neden oldu. 
     Olay, Fevzipaşa Mahallesi'nde, dün saat 16.00 sıralarında meydana geldi. Özel Harekat Şube Müdürlüğü’nde görevli 10 yıllık polis memuru M.G., eşi Hatice G. ve oğulları Mustafa ile birlikte iftar yemeğine de katılmak için annesine misafirliğe gitti. İftar öncesi, anne Hatice G., oğluna yemek yedirmek istedi. Yaramazlık yapıp, yemek yemeyen küçük Mustafa'yı ikna edemeyen annesi, eşine ait, şarjörü çıkarılmış beylik tabancasını oğlunun eline verdi. İddiaya göre, çocuğun kısa bir süre oynadığı tabanca yere düşünce birden ateş aldı. Şarjör çıkarılmış olmasına karşın tabancanın namlusu içinde kalan tek kurşunun isabet ettiği Hatice G. ağır yaralandı. Başkent Üniversitesi Hastanesi acil servisine götürülen Hatice G., tüm çabalara karşın kurtarılamadı. 
     Baba ile oğlunun ellerinde barut izi kontrolü yapan polis, olayla ilgili soruşturmayı sürdürüyor. 

     
</TEXT>
</DOC>
