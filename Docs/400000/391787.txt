<DOC>
<DOCNO> 391787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur16.html </URL>
<DATE> 2005/11/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tatilciler yola çıktı, trafik yoğun 
</HEADLINE>
<TEXT>

     Bayram tatilinin başlamasıyla birlikte yola çıkan tatilciler, Bolu Dağı’nda uzun kuyrukların oluşmasına neden oldu. 
     Edinilen bilgiye göre, Bolu Dağı’nda, İstanbul yönünden gelen araçlar Abant Kavşağı’ndaki ışıklarda zaman zaman 1 kilometreye varan kuyruklar oluşturdu. 
     Bolu Bölge Trafik Denetleme ekipleri, sürücüleri dikkatli olmaları konusunda uyararak, Bolu Dağı güzergahında meydana gelebilecek küçük bir kazanın trafiğin akışını büyük ölçüde etkileyeceğini belirttiler. 
     Yetkililer, bayram tatili dolayısıyla araç trafiğinin yoğunlaşacağını kaydederek, "Sürücüler araçlarını acele etmeden, hız limitlerini aşmadan kullansınlar. Uykusuz ve yorgun durumda olanlar kesinlikle yola çıkmasın. Güzergah boyunca bulunan işaret ve işaretçilere mutlaka uysunlar" şeklinde konuştular. 
     
     İSTANBUL'DA DA TRAFİK 

     Öte yandan yarım gün olan mesai saatinin ardından işlerinden çıkan İstanbullular, yoğun trafik ile karşılaştı. Bir çok bölgede trafik durma noktasına geldi. 
     Ayrıca Gebze’deki Eskihisar Feribot iskelesinde uzun araç kuyrukları oluştu. Öğlen saatlerinden itibaren iskeleye akın başlayınca, iskeleden Gebze’ye doğru 3- 4 kilometrelik araç kuyruğu oluştu. 
     
</TEXT>
</DOC>
