<DOC>
<DOCNO> 389543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy22.html </URL>
<DATE> 2005/10/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Baykal'dan Erdoğan'a Seni gidi yargı kaçağı, hukuk kaçağı 
</HEADLINE>
<TEXT>

     CHP Genel Başkanı Deniz Baykal, yargının bağımsız hale getirilmesi gerektiğini, ancak bunu yapmanın "birilerinin" işine gelmediğini söyledi. Baykal, Başbakan Recep Tayyip Erdoğan’a, "Seni gidi yargı kaçağı, hukuk kaçağı" diye seslendi. 
     Baykal, partisinin TBMM grup toplantısında yaptığı konuşmada, hukuk alanında birçok reform yapılması gerektiğini belirterek, "Yargıyı bağımsız hale getirmeliyiz. Yargıyı bozan dış müdahaleleri engellemeliyiz. Yargıyı dışarıdan gelecek tecavüzlerden, tacizlerden korumalıyız" dedi. Deniz Baykal, yargı bağımsızlığını tehdit eden olayların hep dile getirildiğini, ancak bu konuda bir şey yapılmadığını ifade ederek, "Çünkü yapmak birilerinin işine gelmiyor" diye konuştu. 
     Baykal, şöyle devam etti 
     "İşte aldatmaca burada başlıyor. AB standartları, çağdaşlaşma 
     diyorsun. Nerde kaldı bunlar Sen daha bağımsız yargıdan korkuyorsun, yargıyı bağımsız hale nasıl getireceksin Seni gidi yargı kaçağı, hukuk kaçağı... İşine geldiği zaman hukukun üstünlüğü, ben bir şiir okudum, yargılandım, cezaevine konuldum. diyeceksin. Gel o zaman, bu durumu düzeltelim. Şimdi de başkaları mağdur olacak, olmasın. Böyle bir devlet yönetimi var mı Bir ikiyüzlülük var." 
     
     EĞİTİMDEKİ SORUNLAR 
     Deniz Baykal, iktidarın eğitim politikasını da eleştirerek, devleti eğitimde işin dışına çıkartıp, özel okulları gündeme getirme çabası içinde olunduğunu öne sürdü. Dünyanın her yerinde devletin, çocuklarını devlet okullarında okuttuğunu belirten Baykal, AK Parti iktidarının, eğitimde bir çok sorunlar varken, "17 milyon öğrenciden 16 milyonunun paralarını kesip, bir kaç yüz bin öğrenciye aktarma 
     gayreti içerisinde olduğunu" iddia etti. 
     AK Parti iktidarı için eğitimin önemli olmadığını, bu yolla "başka şeyler yapıldığını" savunan Baykal, "Bu konuda toplumu dimdik ayakta tutacağız, gedik bırakmayacağız. Cumhuriyetin sisteminde gedik açtırmayacağız" diye konuştu. 
     
     "KAYTARMACA, UYUTMACA VAR" 
     CHP lideri Baykal, Başbakan Erdoğan’ın son dönemde yaptığı açıklamalarda hep çelişki içerisinde olduğunu iddia ederek, Sakal-ı Şerif olayının hala çözülemediğini, ancak ileride çözüleceğini söyledi. "Burada bir kaytarmaca, örtbas etmece, uyutmaca var" diyen Baykal, Erdoğan’ın "öğlen konuşmadım, akşam ise konuştum" dediği Ofer olayında yaktığı mumun, yatsıya kadar gittiğini ve orada söndüğünü ileri sürdü. 
     Erdoğan’ın, müsteşarı Ömer Dinçer’in intihal olayında da sessiz kaldığını öne süren Baykal, ’Bilimsel hırsızlığı savunan bir Başbakan tablosu ortaya çıktı" dedi. 
     
     REKTÖR YÜCEL AŞKIN’IN TUTUKLANMASI 
     Deniz Baykal, hükümetin, Van Yüzüncü Yıl Üniversitesi Rektörü Prof.Dr. Yücel Aşkın’ın tutuklanması olayında da taraf haline geldiğini savundu. 
     Başbakan Erdoğan’ın, Cumhurbaşkanı Ahmet Necdet Sezer’in 29 Ekim resepsiyonuna rektörleri de çağırmasını, "Bayram değil, seyran değil" şeklinde değerlendirdiğini ifade eden Baykal, "Bayram Sayın Başbakan, bayram. Başbakan, bayramın farkında değil" dedi. 
     Baykal, bütün kurumların ve herkesin yargı denetimine tabi olduğunu, ancak yargının tartışmalardan uzak tutulması gerektiğine işaret etti. 
     Rektör Aşkın hakkında Temmuz ayında bir suçlamada bulunularak evinin ve işyerinin arandığını anımsatan Baykal, "Ancak ekim ayına gelmemize rağmen ortada hala iddianame yok. Sonra bir çete suçlaması ortaya atıldı, ancak gene iddianame yok. Savcı, suç işleyerek, basın toplantısı düzenliyor ve olayı duyuruyor. Başsavcı bile olayların gelişiminden haberim yok diyor. Sizce bunun bir anlamı yok mu Var, başsavcıdan bir şey kaçırılarak, bir şeyler yapılmaya çalışılıyor" diye konuştu. 
     Deniz Baykal, Türkiye’nin en büyük yolsuzluklarına karışmış insanların VİP salonlarını kullandığı bir dönemde, bir rektörün tutuklanarak cezaevine konulduğunu söyledi. 
     Baykal, "Ne olacak bunun sonu Gelen sana bunun hesabını soracak. 
     Yüce Divan’da yargılananlar var. Tutuklu değiller. Ancak sen o rektörü tutukluyorsun. Bu iyi bir manzara değil, bunu düzeltmemiz lazım" dedi. Deniz Baykal, Van’daki olayı CHP olarak sonuna kadar takip edeceklerini, duruşmaları dikkatlice izleyeceklerini söyledi. 
     
     "TERÖRLE MÜCADELEDE CİDDİ ZAFİYETLER VAR" 
     Konuşmasında terör konusuna da değinen Baykal, 19 Ekim’de Genelkurmay Başkanlığı’nın yabancı büyükelçiliklerin askeri ateşelerine bir brifing verdiğini ve brifingde, yurt içinde bin 850, Kuzey Irak’ta da 3 bin 500 PKK Kongra-Gel teröristi bulunduğunu söylediğini anlattı. 
     Terörle mücadelede ciddi zafiyetler olduğunu öne süren Baykal, PKK’nın ekonomik kaynaklarının kesilmesi, yeni Irak hükümetinin de Kuzey Irak’taki teröristleri kontrol altına alması gerektiğini kaydetti. 
     ABD’nin, Türkiye’nin terörle mücadelesine yapacağını söylediği katkıları sürekli ertelediğini, İncirlik Üssü’nün ABD’nin kullanıma açılmasına yönelik çabaları da dikkatle izlediklerini ifade eden Baykal, "İncirlik üssü ile ilgili yeni bir anlaşma mı var Bunu hükümetten öğrenmek istiyorum" dedi. Baykal, bu konularda Meclis’in devre dışı bırakılmaması gerektiğine işaret etti. 
     Baykal, "Türkiye AKP deneyimini sandıkta yenmelidir, bu mümkündür, olacaktır. AKP deneyiminin sandıkta etkisiz kılınması, Türkiye’nin en büyük demokrasi atılımı olacaktır. Milletin kendi eli ile getirdiği bunları, yine kendi eli ile indirdiği zaman ne mutlu Türkiye’ye" sözleriyle konuşmasını tamamladı. 
     
</TEXT>
</DOC>
