<DOC>
<DOCNO> 363585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/ygokberk.html </URL>
<DATE> 2005/07/23/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Universiade, İzmir Formula, İstanbul 
</HEADLINE>
<TEXT>


Olimpiyatlardan sonraki en büyük spor organizasyonu Üniversite Yaz Oyunları 11 Ağustos'ta başlıyor. 
14 spor dalı 
170 ülke 
9 bin 500 katılımcı 
8 bin sporcu 
40 bin görevli 
500 bin seyirci 
140 saatlik TV yayını 
61 tesis 
300 yabancı basın 
600 yerli basın 
Ana sponsor TANSAŞ. 
Yardımcı sponsorlar Coca Cola, Adidas, THY 
Alt sponsorlar da Microsof, Bilintur, Meteksan. 
Yaz Oyunları'nı TRT yayınlayacak. 
Bizim olimpiyat komitesinin dünyada olimpiyatı anasının ak sütü kadar hak eden 3-5 şehirden biri olan İstanbul'a bu kafayla olimpiyatları alması hayal. 
Yapabileceğimiz en büyük spor organizasyonu bu herhalde. 
Doğrusu... 
İzmir şanslı şehirmiş... 
Ahmet Priştina'sı varmış. 
O aldı oyunları, çok emeği vardı. 
Ama göremeden öldü. 
Yeni belediye başkanı "Altından kalkamam" dedi, devlet, hükümet destek verdi... 
Hep beraber büyük iş başardılar. 

Universiade bitecek, 20'sinde Formula 1 başlayacak. 
Mümtaz Tahincioğlu ve ekibi bir mucize gerçekleştirdi. 
Ama abartıyorlar artık... 
Utanıp sıkılmasalar, "Dünyaya İstanbul'u Formula 1 tanıtacak" diyecekler. 
Hani Hasan Şaş Brezilya'ya gol atınca, bazı yorumcular 'dünya Türkiye'yi tanıdı' diye yazmıştı. 
Onların dünyadan bihaber olduklarını biliyorduk da... 
Kendi ülkelerinden de bihaberdiler. 
Ben de Şaş gol atmasa veya Şaş futbol oynamasa veya Türkiye'nin milli takımı olmasa, hatta Türkiye'de ligler olmasa... 
Ne yani dünya, 'Türkiye'yi bilmeyecek mi, tanımayacak mı' demiştim. 
Formula 1'cinin arabasıyla köprüden geçişi doğrusu çok etkileyiciydi. 
Gelmiş geçmiş tüm Formula 1 fotoğraflarının en etkileyicilerinden de biriydi. 
Bizim Formula'ya ihtiyacımız var. 
Ama sıkışan Formula'nın da İstanbul'a. 
Onun için flört mutlu sonuçlandı. 
Olimpiyatçıların pazarlayamadığı İstanbul'u Formula 1'ciler pazarladı. 
Hepsi bu. 
İstanbul'u dünyadaki aklı başında her adam tanıyor zaten. 
Formula 1'e ihtiyaçları yok. 
Formula 1 sayesinde İstanbul'u tanıyacaklara da, İstanbul'un ihtiyacı yok. 

Kambala deyip geçme 

Önce Rostov'un skorerini aldılar. 
Sonra Kaspars Kambala'yı. 
Sonra Partizan'dan Semih'i. 
Sonra da NCAA'den Hakan'ı. 
Hepsi iyi transferler. 
Ama Kambala farklı tabi. 
Gelişi, Avrupa'nın 1. sınıf her oyuncusunun Fenerbahçe'ye gelişini de kolaylaştıracak. 
1 milyon doların altında almaları mümkün değildi onu. 
Yani... 
Aziz Yıldırım basketbolu da kafasına taktı. 
Galatasaray tüm takıma 1 milyonun yarısını veremezken, Fenerbahçe 
1oyuncuya 1 milyon dolar 
verebiliyor. 
Fenerbahçe Başkanı, Galatasaray Başkan'ına her yerde iltifatlar yağdırıyor. 
Methiyeler düzüyor. 
Akıllı adam. 
Nerden bulacak bir daha böyle bir Galatasaray Başkanı'nı. 

Burası Kadıköy 

Tam önümde gidiyordu Scooter... Arkasında Buhara Et Lokantası yazıyor. Üstünde bir herif... Sağ eli gazda... 
Sol elinde fren yerine sigara. 
Tam o sırada kaldırımdan bir kadın geçti şişmanca. 
Etekleri uçuşunca... 
Dönüp bir de bakmaz mı bizim herif kadına... 
Bu kadar da olmaz ki yaa... 

Bağdat Caddesi yeniden düzenleniyor. 
Kaldırımları da... 
Ve üstünde yayalar yerine, bisikletler gezmeye başladı... 
Tam onlara alışmıştık. 
Sonra Scooter'lar kaldırımlara çıktı. 
Şimdi de inanmayacaksınız ama 250-500 cc'lik motorlar geziyor kaldırımlarda. 
Kadıköylü de aval aval bakıyor... 
Avrupa'nın eğitim oranı en yüksek beldelerinden biri olan Kadıköy'ün Merkez'indeki, Kadıköylüler'e ne yapsalar yeri doğrusu. 
Koyun gibiler... 
Aval aval seyrediyorlar. 

Tersten ve ara yolların kaldırımlarında giden servis motorlarına da alışmıştık. 
Şimdi onlar da Bağdat Caddesi'nin kaldırımlarına çıktılar. 
Çoğu da dünyanın uluslararası markalarının temsilcileri, Türkiye'nin en büyük kebapçılarının, mebapçılarının servis motorları üstelik. 
Kadıköy'ün en büyük kebapçılarından birinin sahibine sormuştum. 
Niye mani olmuyorsun 
"Motorları bunun için aldık" demişti. 
Yani... 
Sahibi böyle... 
Motorcusu da öyle... 

Moggi, Bettega, Uslu, Kutlualp 

'Stephen Appiah nedir ne değildir'i boşverin... 
Önemli de değil. 
Fabio Capello'nun Juventus'unda 30 maç oynayan biri futbolcunun hakikisidir bi kere. 
Son iki senede iki golü ya var ya yok belki... 
Ama... 
O da önemli değil. 
İtalya'da ne birinci sınıf forvetler ceza sahasına bile giremeden sezonu bitirdi. 
Üstelik bir orta saha hamalı olarak Brescia ve Udinese'de golleri de yok değil. 
Var. 
Fenerbahçe böyle birini arıyordu. 
Koşan, her yere girip çıkan, her topa basan filan falan... 
Aradığını da buldu. 

Mahmut Uslu ile birkaç gün önce cep'ten cep'e laflarken konuyu bi şekilde Ganalı'ya getirdi Uslu. 
On milyonunu net duydum da... 
Gerisi de ya euroydu ya da dolar herhalde... 
Her şekilde... 
O kadar para etmez Ganalı. 
Juventus Vieira'yı almasaydı Appiah'ı belki bırakmazdı. 
20 milyon euroya aldılar. 
10'unu Fener'den aldılar. 
Juventus yerinin en iyilerinden birini 10 milyona aldı. 
Fener de 10 milyona Appiah'ı aldı. 
Bu Juventus-Fenerbahçe farkı gibi gözükse de... 
Dengeyi bozan Luciano Moggi... 
Fenerbahçe organizasyonunda en çok Moggi'msi birinin eksikliğini hissediyor. 
Luciano, dünya futbolunu, İtalya'yı, yönetmeliklerdeki boşlukları en iyi bilen İtalyan yöneticisi belki de. 
Yanında yılların Roberto Bettega'sı da var. 
Fenerbahçe organizasyonundaki ikinci eksiklik de Bettega'msı biri... 
Biraz blöf yapsalardı, biraz uzatsalardı... 
Hani biraz "no" deseydiler... 
Daha ucuza kapatırlar mıydı Ganalı'yı 
Bence "no". 
Luciano yemezdi. 
Mahmut Uslu'nun daha basketbolcu, Hakan Bilal Kutlualp'in daha çocuk olduğu dünlerde... 
Moggi Napoli'de stajını yapıyordu. 
Her şekilde... 
Alan memnun, veren memnun. 
Fenerbahçe aradığı tipte adamı buldu da... 
Para da onun. 
Hayırlı olsun. 

Bilgin'den 
25 Temmuz O'nun doğum günü 
Şişşt, şişşt geliyor... 

SERİ İLANLAR 
Pazartesi - Çarşamba 09.30 - 10.00 Radyo D'de 
Cuma'ları ise Milliyet'teyiz Başka şubemiz yoktur. 
İmza Köyün Delisi 





</TEXT>
</DOC>
