<DOC>
<DOCNO> 361894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonsiy06.html </URL>
<DATE> 2005/07/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Başbakan Erdoğan, Rusya'ya gitti... 
</HEADLINE>
<TEXT>

     Başbakan Recep Tayyip Erdoğan, özel uçak ''ANA'' ile saat 16.00'da Rusya Federasyonu'nun Soçi kentine hareket etti. 
     Erdoğan'ı, Atatürk Havalimanı Devlet Konukevi'nden İçişleri Bakanı Abdülkadir Aksu, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah ve öteki ilgililer uğurladı. 
     Başbakan Erdoğan ile eşi Emine Erdoğan, Devlet Bakanı Beşir Atalay, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Mehmet Mehdi Eker, İstanbul Milletvekili Egemen Bağış ve Başbakanlık Müsteşarı Ömer Dinçer ile bir grup gazeteci de Soçi'ye gitti. 
     Başbakan Erdoğan, Soçi'ye hareketinden önce Rusya Federasyonu ve ardından geçeceği Moğolistan'daki temaslarına ilişkin Atatürk Havalimanı'nda açıklamalarda bulundu. 
     
     "ZİYARET, DAVETE İCABET ETMEK İÇİN" 

     Başbakan Recep Tayyip Erdoğan, Rusya Devlet Başkanı Vladimir Putin ile son yıllarda büyük ivme kazanan ikili ilişkileri gerek uluslararası, gerekse bölgesel boyutta değerlendirme fırsatı bulacaklarını kaydetti. 
     Erdoğan, yapılan davete icabet etmek için Rusya'ya gayriresmi bir ziyaret gerçekleştireceğini söyledi. 
     Ziyaret sırasında Rusya Devlet Başkanı Putin ile Soçi'de akşam yemeğinde, yarın sabah da kahvaltıda bir araya geleceğini belirten Erdoğan, görüşmelerde son yıllarda büyük ivme kazanan ikili ilişkileri gerek uluslararası, gerekse bölgesel boyutta değerlendirme fırsatı bulacaklarını kaydetti. 
     Erdoğan, bu ziyaretin Rusya ile gelişen ve derinlik kazanan ikili ilişkilere katkıda bulunacağına inandığını belirterek, Rusya'daki temaslarının ardından Moğolistan'a hareket edeceğini bildirdi. 
     
     MOĞOLİSTAN ZİYARETİ 

     Moğolistan ziyaretinin bir ilk olması açısından tarihi önem taşıdığına işaret eden Erdoğan, 24 Haziran 1964'ten beri ilk defa bu ülkeye Başbakan düzeyinde bir ziyaret gerçekleştiğini kaydetti. 
     Başbakan Erdoğan, Moğolistan ile tarihi bağlara dayanan güçlü dostluğun 1990'lı yıllardan itibaren artarak devam ettiğini dile getirerek, son 15 yılda kültür, eğitim, askeri ve güvenlik alanlarında güçlü bir işbirliği tesis edildiğini söyledi. 
     Türkiye İşbirliği Kalkınma Ajansı'nın TİKA Moğolistan'daki yatırımlarının önemine de işaret eden Erdoğan, bu ziyaretin Moğolistan ile ticaret ve ekonomi alanlarındaki işbirliğine katkısı olacağına inandığını dile getirdi. 
     Ziyaret çerçevesinde Moğolistan Cumhurbaşkanı, Meclis Başkanı ve Başbakanı ile de bir araya geleceğini belirten Erdoğan, ziyaretin ikinci gününde de Türk tarihinin önemli simgelerinden olan Orhun Anıtları'nı ziyaret edip, bu anıtları Karakurum şehrine bağlayan 40 kilometre uzunluğundaki karayolunun temelini Moğolistan Başkanı ile birlikte atacaklarını bildirdi. 
     
     "GÖKTÜRK YAZITLARININ DÜNYA TURİZMİNE KAZANDIRILMASI" 

     Erdoğan, karayolunun TİKA tarafından yapılacağını ve böylece yıllardır bekleyen yolun kendileri tarafından yapılmış olacağını belirterek, "Bu yolun inşası, Göktürk yazıtlarının dünya turizmine kazandırılması açısından büyük önem arz etmektedir" dedi. 
     Ziyaretine, Devlet Bakanı Beşir Atalay, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Mehmet Mehdi Eker ile milletvekillerinin de eşlik edeceğini belirten Erdoğan, "Ziyaretimizin, Moğolistan ile tarihi bağlara dayanan dostluk duygularımızın somut projelerle güçlendirilmesi ve ikili ilişkilerin her alanda daha da geliştirilmesi açısından yararlı olacağına inanıyorum" diye konuştu. 
     
</TEXT>
</DOC>
