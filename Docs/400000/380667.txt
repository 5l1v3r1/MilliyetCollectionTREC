<DOC>
<DOCNO> 380667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur21.html </URL>
<DATE> 2005/09/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"İstanbul'da güçlendirilecek binaların maliyeti 30 milyar doları bulur" 
</HEADLINE>
<TEXT>

     Boğaziçi Üniversitesi Mühendislik Fakültesi İnşaat Mühendisliği Öğretim Üyesi Prof. Dr. Semih Tezcan, deprem yönetmeliğine göre İstanbul’da güçlendirilmesi gereken binaların yaklaşık maliyetinin, 25-30 milyar doları bulacağını bildirdi. 
     Saraybahçe Belediyesi’nce Kocaeli Büyükşehir Belediyesi Meclis Salonu’nda düzenlenen "Binalarda depreme dayanıklılık" konulu toplantıda konuşan Prof. Dr. Semih Tezcan, İstanbul’da olası bir depremde öncelikli olarak, can kayıplarının önüne geçecek önlemler alınması gerektiğini söyledi. 
     Prof. Dr. Tezcan, yönetmeliklere göre güçlendirilmesi öngörülen binaların sayısının çokluğunun ve güçlendirme maliyetinin yüksekliğinin gözönünde bulundurularak, binaların tümünün güçlendirilmesi yerine, depremde can kaybına neden olacak, yani çökecek binaların belirlenerek, bunların güçlendirilmesi gerektiğini belirtti. 
     Tezcan, şunları kaydetti 
     "Yönetmeliğe göre İstanbul’da güçlendirilecek binaların yaklaşık maliyeti, 25-30 milyar doları bulur. 1999 yılındaki Marmara ve Düzce’deki depremlerde tamamen çökerek can kaybına neden olan binaların oranı, Yalova, Sakarya ve Düzce’de yüzde 5, Kocaeli’nde yüzde 7 ve Bolu’da yüzde 1’dir. Yani binaların yüzde 90’ından fazlasından insanlarımız sağlıklı olarak çıkabilmişlerdir. Bizim de göz önünde bulundurmamız gereken binalar, olası depremde tamamen çöküp can kaybına neden olacak binalar olmalıdır. 
     Devlet nasıl frenleri tutmayan, farları yanmayan bir otomobili kusurları giderilene kadar trafikten men ediyorsa, dayanıksız binalar da aynı şekilde güçlendirilene kadar kullanıma açılmamalıdır." 
     
</TEXT>
</DOC>
