<DOC>
<DOCNO> 354999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yasam/axyas02.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
126 yıla kadar hapsi isteniyor 
</HEADLINE>
<TEXT>


Adana Cumhuriyet Savcısı'nın iddianamesindeki telefon görüşmeleri Kürşat Yılmaz ve adamlarının yoğun trafiğini gözler önüne seriyor 

NEŞET KARADAĞ Adana DHA 

Kürşat Yılmaz ve adamları hakkında 126 yıla kadar hapis istemiyle dava açıldı. Adana Cumhuriyet Savcısı'nın, Endüstri Holding'in içinin boşaltılması ve yağmalanması ile ilgili Adana 6. Ağır Ceza Mahkemesi'nde açtığı davanın iddianamesinde, Kürşat Yılmaz liderliğindeki çetenin para paylaşımı, çek-senet tahsilatı, tehdit, silah ticareti gibi yasadışı olayları da ayrıntılarıyla anlatıldı. 

22 Temmuz'u bekleyecekler 
Çetenin 8 ay içinde 1 trilyon lira harcama yaptığını telefon kayıtlarıyla açıklayan iddianamede, manken Tuğba Özay'ın çete üyeleriyle aynı otelde kaldığı ve bazılarının tabancalarını çantasında sakladığı bilgisine de yer verildi. 
Adana F Tipi Cezaevi'nde tutuklu bulunan Kürşat Yılmaz ile birlikte 50 kişi, 'Çıkar amaçlı suç örgütü kurmak, yönetmek ve örgüte üye olmak, gasp' gibi 13 ayrı suçtan 22 Temmuz'da, 6 aydan 126 yıla kadar ağır hapis cezası istemiyle h kim karşısına çıkacak. 

'Ali Oymak'a cinleniyorum' 

Çetenin İzmir bölge sorumlusu ve Yılmaz'ın yardımcısı Mahmut Tuna'nın, Konya bölge sorumlusu Ali Oymak ile yaptığı telefon görüşmesi de iddianamede yer aldı. Tuna'nın, "1 trilyon masraf çıkıyor, kurban olayım 8 ayda nereye verdik " dediği ve aynı gün başka bir çete üyesi ile yaptığı telefon görüşmesinde de payına düşeni alamadığı için isyan ettiği belirlendi. İşte Tuna'nın telefon görüşmesi 

'Katliam yaptıracak' 
"500 yere borcumuz var. Paramızı alamıyoruz. Reis çağıracaktı, hani konuşacaktık Ali Efendi'nin Ali Oymak önünde düğme ilikleyeceğiz, harçlık mı istiyoruz Bu işi pisliğe sokacaklar. Ne kendileri çıkabilecek o pislikten ne biz. Herkes boğulacak. Ali Oymak'a cinleniyorum. Katliam yaptıracak. Holdingin işlerini de dökeceğim ortaya..." 

'Makineyi ablanın çantasına koy ' 

Kürşat Yılmaz'ın sevgilisi olduğu iddia edilen Tuğba Özay'ın, çete ile ilişkisine de iddianamede yer verildi. Özay'ın, 3- 5 Şubat 2004 tarihlerinde çetenin para kasası Fuat Bekir Duyanoğlu ve 7 kişi ile Fethiye Ece Saray Otel'de kaldığı, bunun da güvenlik kamerası kayıtlarından tespit edildiği belirtildi. Çeteden Necati Kalkan'ın Özay'ın korumalığını yaptığı, tabancasını da onun çantasına koyduğu, bu olaya ilişkin Duyanoğlu ile Kalkan'ın, "Makineyi ablanın çantasına koy" şeklinde telefon görüşmelerinin olduğu ifade edildi. 

Emniyet'te de adamları var 

İddianamede Kürşat Yılmaz ve çetesinin Emniyet ve adliyelerle de bağlantı içinde olduğu anlatıldı. İzmir Emniyet Müdürlüğü Kaçakçılık ve Organize Suçlar Şube Müdürlüğü'nde görevli sanık polis memuru Ahmet Yoncu'nun suç örgütü elemanlarını, telefonlarının teknik takibe alındığı yönünde uyardığı, Hayati Kaba isimli kişiye, 'Mahmut'a söyle telefonları dinleniyor. Dikkatli olsun' dediği, bu uyarı üzerine çete üyelerinin numaralarını değiştirdikleri ifade edildi. 


</TEXT>
</DOC>
