<DOC>
<DOCNO> 373611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur12.html </URL>
<DATE> 2005/08/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Memur-Sen Teklifimizi revize ederek 5 katrilyon liraya düşürdük 
</HEADLINE>
<TEXT>

     Memur-Sen Genel Başkanı Ahmet Aksu, toplu görüşmelerde daha önce sundukları 8.2 katrilyon liralık öneriyi revize ettiklerini ve 5 katrilyon liraya düşürdüklerini bildirdi. Aksu, Başbakan Recep Tayyip Erdoğan'ın yarın olaya el koymasını ve çözüm bulmasını istediklerini söyledi. 
     Ahmet Aksu, bazı sendika il başkanları ile Memur-Sen'in Sıhhiye Köprüsü altıdaki toplu görüşme standında basın açıklaması yaptı. 
     Yeni önerilerini yazılı olarak sunacakları bildiren Ahmet Aksu, ''Teklifimiz 5 katrilyon lira, ama bunun hesaplamasını Maliye Bakanlığı yetkilileriyle birlikte yapalım'' dedi. 
     Yıllardır fedakarlığın memurlardan beklendiğini anlatan Ahmet Aksu, şunları kaydetti 
     ''Memurlar, aldığı maaşla giderlerini karşılayabilmek için cambaza döndü, ama hep ipten düşüyor, viza kartlarına teslim oluyor. Hükümetin teklif ettiği rakam 3 katrilyon 169 trilyon lira, Yüksek Planlama Kurulu'nda bu rakam ise 3 katrilyon 270 trilyon lira. Daha kendi program ve planlarındakini bize teklif etmediler. Bu ölümü gösterip sıtmaya razı etmeye benzer. Kayıtdışı ekonomi her yıl 21 milyar dolarlık bir kayba neden oluyor. Alın kayıt dışından, verin memura. Son 1 yılda akaryakıta yüzde 15 ile yüzde 40 arasında değişen oranlarda zam yapıldı, kiralar yüzde 50 oranında artırıldı. Sayın Başbakan'ın Pazartesi günü yarın olaya el koymasını ve çözüm bulmasını istiyoruz.'' Eylem takvimlerine ilişkin soru üzerine Aksu, yarınki toplantıdan sonra yetkili kurullarıyla konuyu görüşeceklerini ve karar vereceklerini söyledi. 
     
     SERDENGEÇTİ'YE ELEŞTİRİ 
     Ekonomide iyileşmelerin yaşandığının ifade edildiğini belirten Aksu, şöyle konuştu 
     ''Memur niçin bundan faydalanmıyor. Merkez Bankası niçin faiz oranlarını düşürmüyor. Merkez Bankası başka bir ülkenin bankası mı Merkez Bankası'nın başındaki şahıs, sayın Serdengeçti de Amerikan vatandaşı mı Hem 'enflasyon yüzde 5 ve 6'larda' diyeceksiniz, hem de faiz oranları yüzde 18'lerde olacak. Bunu ne Keynes ne de Fredman savunuyor, bunu sadece sayın Serdengeçti savunuyor. Hükümet de buna müdahale etmiyor. Sayın Serdengeçti, 2006 yılına varmadan istifa etmelidir.'' 
     
     İSTANBUL'A BÜYÜKŞEHİR TAZMİNATI ÖNERİSİ 
     Memur-Sen İstanbul İl Başkanı Ahmet Yurtman ise İstanbul'da görevli memurlara ilişkin yaptıkları araştırmaya göre, memurların maaşlarının yüzde 68'sinin kira ve ulaşıma gittiğini ve kalan kısmıyla geçinmeye çalıştığını söyledi. Yurtman, ''İstanbul'da çalışan memurlar olarak İstanbul'un getirdiği ağır şartları karşılayabilmek için büyükşehir tazminatı istiyoruz. Büyükşehir tazminatı verilmezse 5 bin memur tayin için dilekçe vermiştir'' dedi. 
     
</TEXT>
</DOC>
