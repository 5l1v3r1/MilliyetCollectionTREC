<DOC>
<DOCNO> 391377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko05.html </URL>
<DATE> 2005/11/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ekim'de borsa ve altın yatırımcısı kaybetti... 
</HEADLINE>
<TEXT>

     Ekim ayında borsaya yatırım yapanlar yüzde 4.1, altına yatırım yapanlar ise yüzde 0.5 oranında kayıp yaşarken, YTL mevduat bütün vadelerde yatırımcısına yüzde 1.4, Devlet iç borçlanma senetleri ise yüzde 1.2’yle yüzde 1.4 arasında değişen oranlarda getiri sağladı. 
     ANKA’nın yaptığı belirlemeye göre, başlıca tasarruf araçları içerisinde ekim ayında en yüksek kayıp borsada yaşandı. İMKB 100 endeksi esas alınarak yapılan belirlemeye göne Borsa yatırımcısı son bir aylık dönemde yüzde 4.1 oranında kayıp yaşarken, borsanın yılbaşından bu yana 10 aylık getirisi yüzde 17, son bir yıllık getirisi de yüzde 45.6 oldu. 
     
     ALTIN DA YATIRIMCISINI ÜZDÜ 

     Ekim ayında altın da yatırımcısını üzen tasarruf araçları arasında yer aldı. Ekim ayında altın yatırımcısı yüzde 0.5 oranında kayıp yaşadı. Altın yatırımcısı bu yılın ilk 10 ayında yüzde 7.1, son bir yılda ise yüzde 0.1 oranında getiri elde etti. 
     
     YTL MEVDUAT KAZANDIRDI 

     Ekim ayında YTL mevduata yatırım yapanlar ise kazançlı çıktı. Ekimde bir, üç ve altı aylık ile bir yıllık mevduat yatırımcısına yüzde 1.4 oranında getiri sağladı. YTL mevduata yatırım yapanlar ocak-eylül döneminde vadelerine göre yüzde 14.6’yla yüzde 15 arasında değişen oranlarda kazanç sağladı. YTL mevduatın son bir yıllık getirisi ise vadelerine göre yüzde 18.3’le yüzde 18.8 arasında değişen oranlarda gerçekleşti. 
     Ekim ayında 3 aydan 15 aya kadar vadeli Devlet iç borçlanma kağıtlarında ise yüzde 1.4’le yüzde 1.2 arasında değişen oranlarda getiri oluştu. Devlet iç borçlanma kağıtlarının getirisi üç, 12 ve 15 ay vadede yüzde 1.2, 6 ve 9 ay vadede ise yüzde 1.4 olarak hesaplandı. 
     Ocak-ekim döneminde ise Devlet iç borçlanma kağıtlarının getirisi 3 ayda yüzde 11.6, 6 ayda yüzde 12.2, 9 ayda yüzde 13 ve 12 ile 15 ay vadede ise yüzde 14.6 olarak 
     gerçekleşti. Devlet iç borçlanma kağıtlarının son bir yıllık getirisi ise 3 ay vadede yüzde 19.1, 6 ayda yüzde 21, 9 ayda yüzde 23.7, 12 ayda yüzde 23.6 ve 15 ayda ise yüzde 29.9 oldu. 
     Ekim ayında euroya yatırım yapanlar yüzde 0.1, sterline yatırım yapanlar ise yüzde 0.9 oranında kazanç sağladı. 
     Dolar yatırımcısı ise söz konusu bir aylık dönemde binde 4’lük bir kayıp yaşadı. Bir euro ve 0.77 dolardan oluşan 
     döviz sepetinin getirisi ise binde 4 oranında gerçekleşti. 
     Ocak-ekim döneminde ise euroya yatırım yapanlar yüzde 6.5, döviz sepetine yatırım yapanlar yüzde 2.8, sterline 
     yatırım yapanlar yüzde 4.7 ve yene yatırım yapanlar da yüzde 9.8 oranında kayıp yaşadı. Dolar yatırımcısı ise söz konusu 
     dönemde yüzde 0.9 oranında getiri elde etti. 
     Son bir yıllık dönemde ise euro, dolar, sterlin, yene yatırım yapanların yüzde 10’un üzerinde kayıp yaşadığı belirlendi. Euroya yatırım yapanlar ekim sonu itibariyle son bir yıllık dönemde yüzde 12.5, dolara yatırım yapanlar yüzde 10.4, sterline yatırım yapanlar yüzde 11.5 ve yene yatırım 
     yapanlar da yüzde 14.3 oranında kayıp yaşadı. 
     
</TEXT>
</DOC>
