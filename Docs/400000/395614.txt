<DOC>
<DOCNO> 395614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/ekonomi/eko03.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Örtülü reklamlar 'davetsiz misafir' 
</HEADLINE>
<TEXT>


Sanayi Bakanı Ali Coşkun, örtülü reklamlarla birlikte idari yaptırımların da arttığını ve Reklam Kurulu'nun son bir yılda bu konuda 68 ceza uyguladığını belirtti 

EKONOMİ SERVİSİ 

Sanayi ve Ticaret Bakanı Ali Coşkun, küreselleşme sürecinde uluslararası rekabetin çılgınca geliştiğini söyleyerek bu anlamda aldatıcı ve yanıltıcı reklamların da önem kazandığını söyledi. 
Coşkun, Türkiye Reklam Konseyi'nin düzenlediği 'Reklam, Örtülü Reklam ve Tüketicinin Korunması' toplantısında, ekim ayı itibariyle son bir yılda Reklam Kurulu'nca 383 idari yaptırım uygulandığını, bunların 68'inin örtülü reklam olduğunu söyledi. 
Örtülü reklamlara ilişkin kararların eleştirildiğine dikkat çeken Coşkun, "Ancak idari yaptırımlarda önemli artış yaşanmasının nedeni örtülü reklamlara sıklıkla yer verilmesinden kaynaklanıyor" diye konuştu. 
Tüketicinin ve Rekabetin Korunması Genel Müdürü ve Reklam Kurulu Başkanı Özcan Pektaş ise örtülü reklamı 'davetsiz misafir' olarak nitelendirdi. 

Okunma oranları düşük 
Pektaş örtülü reklamın yaygınlaşmasının nedenlerinin, sınırlamaların aşılmak istenmesi, reklamlara güvenilirliğin az olması, reklamların izlenme ve okunma oranının düşük olması ve yasal ödentiden kaçınılması olduğunu söyledi. 
Uluslararası Reklamcılık Derneği Başkanı Mehmet Ali Yalçındağ da toplantıda Bakan Coşkun'un 29 kişilik Reklam Kurulu'nda üye sayısının azaltılmasını istemesi üzerine Kurul'da reklam sektörünün sadece iki üye tarafından temsil edildiğini ve bunun az olduğunu belirtti. 

'3 yıldızlı otel diye ilan veriyorlar 2 yıldızlı çıkıyor' Doğan Yayın Holding ve Uluslararası Reklamcılık Derneği Başkanı Mehmet Ali Yalçındağ, Reklam Konseyi'nde yaptığı konuşmada, reklam yatırımlarının bu yıl 1.7 milyar dolara ulaşmasının beklendiğini ve sektörün devlete 415 milyon YTL KDV geliri sağlayacağını söyledi. Reklamın kurumların can suyu olduğunu belirten Yalçındağ, "Sektörümüzle ilgili düzenleyici her türlü karara hassasiyetle yaklaşılması gerekiyor. Örtülü reklam ve tüketicinin korunması konuları sektörümüz için kaygı yaratan konular olarak algılanıyor" dedi. 
Yalçındağ toplantı çıkışında yaptığı açıklamada da, "Bakan Coşkun bizleri dinledi, kanun ve yönetmelikte bazı değişikliklerin yapılması gerektiğine kanaat getirdi" dedi. Sektörün en önemli sıkıntısının tüketiciyi yanıltıcı reklamlar olduğunu belirten Yalçındağ, şöyle konuştu "Bir otel 3 yıldızlı diye reklam veriyor, ama aslında 2 yıldızlı, kimsenin kontrol etmesi mümkün değil. Reklam verenin, reklam ajansının çok dikkatli olması lazım. Tahmin ediyorum reklam yoluyla tüketiciyi yanıltma yüzdesi her geçen gün azalacak." 

'Herkes aynı gemide' 
Yalçındağ, örtülü reklam konusunda da şöyle dedi "Formula 1 yarışlarını canlı yayınlıyorsunuz, arabaların, pilotların üzerindeki kıyafetlerde bir sürü sponsorun reklamı var. Kameranın, muhabirin ölçüp biçmesi çok kolay değil, bu tip zorluklar da var." Yalçındağ, "Esas önemlisi şu Hem reklam veren hem reklam ajansı, hem medya art niyetli değil. Herkes aynı gemide, kimse sistemi bozmak niyetinde değil" diye konuştu. 


</TEXT>
</DOC>
