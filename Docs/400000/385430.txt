<DOC>
<DOCNO> 385430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun22.html </URL>
<DATE> 2005/10/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Japonlar, Irak'ta asker istemiyor 
</HEADLINE>
<TEXT>

     Japonya'da yapılan bir kamuoyu yoklaması, halkın Irak'ın güneyindeki muharip olmayan 600 Japon askerinin aralık ayında dolacak görev süresinin uzatılmasına karşı çıktığını ortaya koydu. 
     Mainichi Şimbun gazetesinin hafta sonu yaptığı kamuoyu yoklaması, ''Japon askerlerinin Irak'ta kalması'' konusunda soru sorulanların yüzde 77'sinin buna karşı, yüzde 18'ininse karşı olmadığını gösterdi. 
     Japon askerlerinin görev süresinin uzatılmasına muhalefetin, Japonya Başbakanı Juniçiro Koizumi'nin Liberal Demokratik Partisi'ni LDP destekleyenler arasında da güçlü olduğu kaydedildi. 
     Gazete, yoklamaya katılan LDP yandaşlarından yüzde 66'sının da, askerlerin görev süresinin uzatılmasına karşı olduğunu yazdı. 
     Japonya'nın, 2003'te kabul ettiği bir kararla Irak'a askeri personel konuşlandırması, Koizumi ile ABD Başkanı George Bush arasındaki ilişkilerin daha da güçlenmesine yardımcı olmuştu. 
     
</TEXT>
</DOC>
