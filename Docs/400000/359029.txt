<DOC>
<DOCNO> 359029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy24.html </URL>
<DATE> 2005/07/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Turizm Bakanı Formula'da sanırım otellerimiz yetmeyecek... 
</HEADLINE>
<TEXT>

     Kültür ve Turizm Bakanı Atilla Koç, Müstakil Sanayici ve İşadamları Derneği'ni MÜSİAD ziyaret etti. 
     Koç, görüşme öncesi yaptığı açıklamada, iktidarlarının kültür ve turizmin hukuki altyapısını tamamladığını belirterek, kültür ve turizmin çok dinamik ve değişik bir sektör olması nedeniyle daha sonra herhangi bir kanuni altyapıya bir ihtiyaç olması halinde onları da danışarak yapacaklarını söyledi. 
     Bakan Koç, kanunları uygularken ilgili kuruluşlar ve sivil toplum örgütlerini de işin içine dahil etmek için elinden gelen gayreti gösterdiklerini ifade ederek, ''TOBB ile beraber olduk. MÜSİAD ile beraber olacağız. TÜSİAD ve esnaf teşkilatlarımızla beraber olacağız'' dedi. 
     Türkiye ve İstanbul'da çok güzel şeyler olduğunu belirten Koç, konuşmasını şöyle sürdürdü 
     ''Formula'da zannediyorum otellerimiz yetmeyecek. Yetmeyeceği için de İstanbul Ticaret Odası ile bir kampanyanın içinde olacağız. Böylece Herkes bir odasını versin diyeceğiz. Bu geçici bir tedbirdir. Bizim öteki tedbirimiz İstanbul'u bir kongre merkezi haline getirmektir'' dedi. 
     Bu yıl 6 milyon turistin İstanbul'a geleceğini tahmin ettiklerini bildiren Koç, ''Benim gözüm 15 milyonlarda. Kültürel ve tarihi gezi yerleri, eğlence merkezleri ve diğer hususlarda İstanbul buna hazırdır. Bir noktada eksikliğimiz var, konaklama tesislerinde. Bu eksikliğimiz de giderilince göreceksiniz İstanbul 15 milyon turisti herhangi bir zorlukla karşılaşmadan halledecektir'' diye konuştu. 
     İstanbul'a yeni sahil yerleri bulmak mecburiyetinde olduklarını belirten Atilla Koç, bunun için yakında Orman Bakanı ile bir çalışma içinde olacaklarını da söyledi. 
     Bakan Koç, bir basın mensubunun Londra'daki patlamaların Türk turizmine bir etkisi olup olmayacağı yönündeki sorusu üzerine, böyle bir olayın olmasından üzüntü duyduğunu ifade ederek, ''Oradaki bir olayın Türk turizmiyle ilintilenmesini doğrusu anlayamıyorum'' dedi. 
     MÜSİAD Başkanı Ömer Bolat da, Bakan Koç'a turizm ve yayıncıların sorunları konusunda bir rapor takdim edeceklerini ve görüşlerini ileteceklerini bildirdi. 
     
</TEXT>
</DOC>
