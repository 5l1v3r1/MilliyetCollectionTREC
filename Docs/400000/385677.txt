<DOC>
<DOCNO> 385677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo10.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte istikrar işte adalet 
</HEADLINE>
<TEXT>


Euroleague'in Hakem Direktörü Kostas Rigas, eski alışkanlıklarından kurtulan hakemlik müessesesinin her zamankinden daha şeffaf ve adaletli olduğunu söyledi, "ilerlemeye de her zaman açığız" dedi 

ÖZEL RÖPORTAJ GÖKHAN TÜRE 


Basketbolda Avrupa'nın kulüpler düzeyindeki en önemli organizasyonu olan Euroleague'in Yunanlı Hakem Direktörü Kostas Rigas, oluşturdukları sistemle hakemlerin tarihte görülmemiş bir istikrar ve adalet düzeyine eriştiğini söyledi. 
Euroleague'in 96 hakemiyle birlikte Antalya'da düzenlenen panele katılan Rigas, hakemliğin, yeryüzünün en zor mesleklerinden biri olduğuna dikkat çekti. 
Yunanlı hakem hocası, bu mesleği yapan insanlara gerekli saygı ve özenin gösterilmesi gerektiğini belirterek, "ULEB ve Euroleague kurulduğundan bu yana son beş yılda hakemlerin gelişimini sağladığımıza inanıyorum. Sistem ve teknik ekipman yardımıyla ve tabii ki koyduğumuz prensiplerle onların daha istikrarlı ve daha adaletli olmalarını sağladık. Onlarla yaptığımız sayısız toplantılarda, adaletli yönetim için yapılması gerekenleri sıraladık, 'küçük ya da büyük kulüp, yıldız oyuncu ya da sıradan oyuncu, büyük coach ya da küçük coach ayrımı yapmayın, fark gözetmeyin' dedik. Ayrıca coachlarla da çok iyi ve yakın ilişkiler kurarak, onların taleplerini hep dikkate aldık. Her zaman şeffaf ve ilerlemeye açığız. Bence en önemlisi de bu" diye konuştu. 
Ünlü basketbol hocası, hakemlik müessesesinin en çok başını ağrıtan 'hediye' konusuna da kökten çözüm getirdiklerini ifade ederek şunları söyledi 
"Bunlar geçmişin alışkanlıklarıydı. Eskiden birçok hakemin adı çeşitli yolsuzluklara, dedikodulara karışırdı. Ve bu tip dedikodular da çoğu zaman kaos yaratırdı. 100 dolara kadar hediye kabul etme limiti vardı hakemler için. Ancak bu 100 doları nasıl tanımlayabilirdiniz Yeri geldiğinde bir Rolex saate de 100 dolar paha biçilebiliyordu. Bu yüzden Euroleague olarak 2000'de bununla ilgili sert bir karar aldık. Hakemlerin kulüplerden hediye almaları yasakladı. Vermeye çalışan kulüpler de hakemler tarafından ULEB'e bildirildi, hediyeler iade edildi ve başlangıçtaki birkaç olay dışında hediye alışverişine son verdik. Hakemlerin aldıkları ücretleri de üst düzeyde tutarak bu tip durumların ortadan kalkmasını sağladık. Hakemler kendileri seyahat ediyorlar, her işlerini kendileri çözüyorlar. Kulüplerle ilgili insanlarla temas kurmadan, maçlarını yönetip dönüyorlar. Bu detaylar, onların etki altında kalmadan rahat maç yönetip, adaletli düdük çalmalarını sağlayan en önemli faktörler." 

"Türk hakemlerinden memnunum" 
"Halen Euroleague'de maç yöneten Recep Ankaralı ve Rüştü Nuran'dan çok memnunum. Geçtiğimiz sezon Recep Final - Four'da da görev yaptı ve kendisini kanıtlamış bir isim. Rüştü de gelecek vaad eden çok kaliteli bir hakem. Onu da bu sene önemli maçlarda göreceğiz. Murat Biricik ve Tolga Şahin de Türkiye'nin lejyonerleri denecek iki hakem. Biricik Almanya'da, Şahin de İtalya'da başarılı maçlar çıkarıyorlar. Ayrıca Engin Kennerman ve Mehmet Keseratar'ı da gelecek sene aramızda göreceğimize inanıyorum" 


</TEXT>
</DOC>
