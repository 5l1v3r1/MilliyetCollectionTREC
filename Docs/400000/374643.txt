<DOC>
<DOCNO> 374643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/idiz.html </URL>
<DATE> 2005/09/01/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Fransa, Kıbrıs'ta çözümsüzlüğü sürdürüyor 
</HEADLINE>
<TEXT>


Cumhurbaşkanı Jacques Chirac, Türkiye'nin, Kıbrıs konusundaki tutumuna açıklık getirmesini istiyormuş. Bu çerçevede Ankara'dan ayrıca bir de "jest" bekliyormuş. Fransa Dışişleri Bakanı Philippe Douste-Blazy ise, AB'ye girmek isteyen bir ülkenin AB üyesi bir ülkeyi tanımamasını "zor kabul edilebilir bir durum" olarak değerlendiriyormuş. 
Bundan daha samimiyetsiz bir yaklaşım herhalde bulunamaz. Nedeni ise malum. Ancak Fransızların anlaması için bir kez daha "tane tane" anlatalım. 
Fransa, Güvenlik Konseyi'nin daimi üyesidir. Bu konumuyla, neredeyse 30 yıldır BM'nin gündeminde olan Kıbrıs sorununun ayrıntılarına vakıf olan bir ülkedir. Bununla da kalmayıp, BM Genel Sekreteri Kofi Annan'ın son çabasının inceliklerini de bilen bir ülkedir. 

Uzlaşmaz olan ortada 
Fransa ayrıca, Güvenlik Konseyi'nin tüm üyeleri gibi, Annan Planı'na somut ve güçlü destek vermiştir. Bu desteği AB üyesi olarak da vermiştir. Kısacası Fransa, Kıbrıs sorununun bu plan çerçevesinde çözülmesini desteklemiş olan bir ülkedir. 
Türkiye'nin yapıcı tutumu ve Kıbrıslı Türklerin olumlu yaklaşımı sayesinde bu plan ilk kez ciddi bir çözüm olanağını ortaya çıkarmıştı. Bu nedenle de, hem BM'de, hem de AB'de çözüm umutları iyice artmıştı. Peki, ne oldu 
Sonunda Kıbrıslı Türkler, bilindiği gibi, Annan Planı'na bir referandum ile olağanüstü destek verdiler. Hem BM'yi hem de AB'yi sevindiren bir şekilde, "Biz sizin çizdiğiniz bu yoldan ilerlemek istiyoruz" dediler. 
Buna karşın Rumlar ne yaptı Liderlerinin televizyona çıkıp, "Bunu kabul etmeyin" diye ağlaşmasından sonra, Annan Planı'nı olağanüstü bir şekilde reddettiler. Bunu yapmak suretiyle de Türk tarafının uzlaşmazlığına dair yıllardır sürdürülen bir miti yıktılar. Tüm kartlar masaya konduğunda uzlaşmaz tarafın hangisi olduğunu tüm çıplaklığı ile ortaya koydular. 

AB'yi kandırdılar 
Bu arada, AB Komisyonu'nun en önemli şahsiyetlerinden olan Günther Verheugen, "Türkler çözüm için gerekeni yaparken, Rumlar gözümüzün içine baka baka bizi kandırdılar" diye açık açık ortaya çıktı. Kısacası, AB içinde bugün, Douste-Blazy'nin ifadesiyle, "Zor kabul edilebilir bir durum söz konusu ise, bu, "gerekeni yapmış olan" Türk tarafından dolayı değil, "gerekeni yapmamış olan" Rum tarafı yüzündendir. Dahası da var. Türkiye, AB Konseyi'nin 17 Aralık 2004'te önüne koyduğu koşulu kabul ederek, "Kıbrıs protokolü"nü imzalamıştır. Bu arada, AB'nin en yetkin ağızlarının da teyit ettiği bir hususu bir deklarasyonla duyurarak, bu imzanın Kıbrıs Cumhuriyeti'ni tanımak anlamına gelmediğini ortaya koymuştur. 

Rumları cesaretlendirdiler 
Buna karşın, aynı deklarasyonla, bir çözümden sonra ortaya çıkacak olan Kıbrıs Cumhuriyeti'ni tanıyacağını belirtmiştir. Uzun lafın kısası, Ankara, "Kıbrıs konusundaki tutumuna" herkesin anlayacağı şekilde "açıklık getirmiştir." Bunun ötesinde daha ne tür bir "jest" yapabilir belli değil. 
Fransa bugün Kıbrıs sorununu kendi amacı için kullanmakla kalmıyor, "uzlaşmaz" taraf olan Rumları cesaretlendirerek çözümsüzlüğün sürmesini sağlıyor. Ondan sonra da, samimiyetsiz bir şekilde, bu çözümsüzlüğün sebebi olarak Türk tarafına işaret ediyor. Hadisenin siyah-beyaz fotoğrafı budur. 



</TEXT>
</DOC>
