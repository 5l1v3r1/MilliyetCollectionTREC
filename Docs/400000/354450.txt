<DOC>
<DOCNO> 354450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo21.html </URL>
<DATE> 2005/06/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Emre ABD'den döndü Fenerbahçe'ye söz vermedim 
</HEADLINE>
<TEXT>

     Milli Futbolcu Emre Belözoğlu, Fenerbahçeli hiçbir yöneticiyle görüşmediğini belirterek, transferiyle ilgili konunun birkaç gün içinde netleşeceğini söyledi. 
     Emre, Beşiktaşlı Okan Buruk ve Galatasaraylı Arif Erdem ile birlikte THY'ye ait bir uçakla New York'tan İstanbul'a geldi. Atatürk Havalimanı'nda gazetecilerin transferi konusundaki sorularını yanıtlayan Emre, ''Fenerbahçe ile büyük ölçüde anlaştığı'' biçimindeki haberleri yalanlayarak, şunları söyledi 
     ''Ben çok gazete okumuyorum. Türkiye'de bu işler farklı işliyor herhalde. Kimseden para talep etmedim. Bir kulübe gidip 'Siz beni ister misiniz' diye bir talepte de bulunmadım. İstenmek güzel birşey. Kimseyle bu tür diyaloğa girmedim. Yurtdışından teklifler aldığım kadar, Türkiye'den de teklifler geldiği doğru. Bir insan çok fazla sinirli veya çok fazla mutluyken düzgün karar veremiyor. Ben de bu durumdayken düzgün karar verebileceğime inanmıyorum. Üstüne basa basa söylüyorum, hiç kimseye söz vermedim. Kimseye vermiş olduğum sözün arkasında da durmamazlık yapmam. Benim ilk hedefim, futbol hayatımı Avrupa'da devam ettirmek. Bunu herkes böyle bilsin.'' Herşeyin bir an önce çözüme kavuşmasını kendisinin de istediğini vurgulayan Emre, koşullar istediği gibi gelişmediği için şu anda düşündüğünü bildirdi. 
     Milli futbolcu, Fenerbahçeliler'in ''Emre bizi oyalıyor'' biçimindeki düşünceleriyle ilgili olarak da şöyle konuştu 
     ''Ben, başkan Aziz Yıldırım başta olmak üzere hiçbir Fenerbahçeli yöneticiyle görüşmedim. Kimseye bir süre de vermedim. Ben herkese fikirlerimi şu an beyan ettiğim gibi açıkça söyledim. Şonuçta bu benim hayatım, kararları da ben verdiğimden, olayı düşünmek için süre istedim. Tabii ki bu, menajerim aracılığıyla Fenerbahçe'ye iletildi. Fenerbahçe'ye, özellikle 1 ya da 3 gün içinde kararımı ileteceğim sözünü vermedim. Menejerime, sadece düşünüp karar vereceğimi söyledim. Ama onların kendi yorumu böyleyse bilmiyorum.'' Futbol yaşamını öncelikle Avrupa'da sürdürmek istediğini yineleyen Emre, yurtdışından olduğu kadar Fenerbahçe, Beşiktaş, Trabzonspor ve Galatasaray'dan da öneriler geldiğini söyledi. 
     Emre, ''İstenmek güzel şey. Haddimi bilerek, hangi takıma transfer olacağımın değerlendirmesini yapacağım. Zaten 1-2 gün içinde basın toplantısı yapacağım. Bu süre içinde bir gelişme olabilir. Ama gelişme olmazsa, benim tahminim, herşey 10 güne kadar netlik kazanır'' diye konuştu. 
     
</TEXT>
</DOC>
