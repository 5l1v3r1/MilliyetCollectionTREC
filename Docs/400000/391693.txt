<DOC>
<DOCNO> 391693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun35.html </URL>
<DATE> 2005/11/02/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İran, yeniden uranyum dönüştürüyor 
</HEADLINE>
<TEXT>

     İran'ın, ABD ve AB'nin bütün hassas nükleer çalışmalarını durdurması baskısına rağmen, İsfahan'daki nükleer tesisinde yeni bir parti uranyum dönüştürme sürecine başlayacağı bildirildi. 
     Uluslararası Atom Enerjisi Kurumu UAEK denetimleriyle yakından ilgili Avrupalı bir diplomat, Reuters'a verdiği demeçte, ''İranlılar, gelecek hafta İsfahan'da yeni bir uranyum dönüşüm sürecine başlayacak. İranlılar, bu tesiste yeni bir parti uranyum işlemeye başlayacak'' dedi. 
     Diplomat, İsfahan'daki uranyum dönüşüm tesisinde ne kadar uranyum işleneceği konusunda ayrıntı vermedi. 
     UAEK Başkanı Muhammed El Baradei, 2 eylülde yayınlandığı raporda, İran'ın ağustos ayı sonu itibariyle 6.8 ton uranyum heksaflorid UF6 gazı ürettiğini açıklamıştı. İran'ın 2 eylülden bu yana ne kadar UF6 gazı ürettiği bilinmiyor. 
     UAEK'ya yakın diplomatik kaynaklar, İsfahan'da üretilen 6.8 ton UF6 gazının kalitesinin santrifüjlerde kullanılması için çok düşük olduğunu söylemişti. Diplomatik kaynaklar, İranlıların ham uranyumu UF6 gazına dönüştürme yeteneklerini geliştirmek için İsfahan'daki tesisi işletmeye devam edeceklerini bildirmişti. 
     UF6 santrifüjlere dolduruluyor, sesten hızlı dönen bu santrifüjler de UF6 gazını, sivil amaçlı nükleer enerji santralları veya nükleer silahlarda yakıt olarak kullanılmak üzere saflaştırıyor. 
     İran yönetimi, AB'nin üç büyüğü Fransa, Almanya ve İngiltere ile varılan anlaşma uyarınca geçen yılın sonunda İsfahan'daki tesiste çalışmaları durdurmuş, ancak ağustos ayında bu tesiste çalışmaları yeniden başlatmıştı. 
     AB'nin üç büyüğü İsfahan'daki çalışmaların yeniden başlaması üzerine İran ile görüşmeleri askıya almıştı. 
     
</TEXT>
</DOC>
