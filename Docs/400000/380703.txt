<DOC>
<DOCNO> 380703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas20.html </URL>
<DATE> 2005/09/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kulak çınlamasına lazerle tedavi 
</HEADLINE>
<TEXT>

     Almanya'da kulak çınlaması rahatsızlığına karşı denenen, ''Level-Lasertherapi'' adlı lazer ışınıyla tedavi yönteminin başarılı olduğu bildirildi. 
     Frau im Trend adlı kadın dergisinde çıkan haberde, Almanya'nın Passau kenti yakınlarındaki Bad Füssing kasabasında kulak, burun, boğaz doktoru Lutz Winden'in lazer ışınıyla 4 bin hastayı tedavi ettiği ve bunda başarılı olduğu kaydedildi. 
     Tedavi sonucu hastaların kulaklarındaki çınlamaların 10 desibel azaldığı ve duyma yeteneklerinin iyileştiği belirtildi. 
     Lazerli tedavide, iç kulağa verilen laser ışınlarının duyu hücreleri tarafından enerjiye dönüştürüldüğü ve böylece duyu hücrelerinin kendilerini yenilediği açıklandı. 
     Tedaviyle özellikle kulaklardaki baskı ve başdönmesi gibi rahatsızlıkların da azaldığı, çınlama rahatsızlığının da gittikçe azalarak yok olduğu bildirildi. 
     
</TEXT>
</DOC>
