<DOC>
<DOCNO> 379063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur36.html </URL>
<DATE> 2005/09/16/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ankara Barosu'ndan Gökçek'in oğluna tepki 
</HEADLINE>
<TEXT>

     Ankara Barosu Başkanı Vedat Ahsen Coşar, Ankara Büyükşehir Belediye Başkanı Melih Gökçek’in oğullarının karıştıkları ve iki meslektaşlarının yaralandığı belirtilen saldırının takipçisi olacaklarını söyledi. 
     Coşar, Ankara Adalet Sarayı’ndaki makamında yaptığı açıklamada, çarşamba günü saat 22.30 sıralarında meslektaşları Kaan ve Metehan Doğan kardeşlerin kendisini arayarak saldırıya uğradıklarını ve yardım istediklerini söyledi. 
     Avukat Hakları Merkezi’nden arkadaşlarıyla Hacettepe Üniversitesi Hastanesi Acil Servisi’nde meslektaşlarını ziyaret ettiklerini belirten Coşar, her ikisinin de şuurlarının kapalı olduğunu ve kendileriyle konuşmadığını ifade etti. 
     Edindikleri bilgiye göre, trafikte, Gökçek’in oğulları olduğunu öğrendikleri kişilerin, meslektaşlarını Dikmen Vadisi’ne kadar sıkıştırıldıkları ve her ikisinin burada darp edildiklerini anlatan Coşar, şöyle konuştu 
     "Olay sadece darp değil, gasp da var. Silah kullanılmış, tabancayı sonra yok etmişler. Kama var. Arkadaşlarımız Ankara Büyükşehir Belediyesi’nin, Dikmen Vadisi’nde görevlendirdiği güvenlik görevlilerinden yardım talep etmişler. Oradaki güvenlik görevlisi, polise haber vermek yerine, copunu almış gelmiş. O copun kullanılmasıyla 2 meslektaşımız, yaşlı anne-babasıyla darp edilmişler. 
     Annesinin kolundaki bilezikler alınmış. 
     Meslektaşlarımıza yapılan saldırının takipçisi olacağız. Bu sadece bizim mensubumuz olan 2 avukat arkadaşımıza yapılmış bir saldırı değil, vatandaşa karşı da bu olabilir. Sokaktaki bu çetelerin bu şekilde hareket etmeleri son derece üzücü." Coşar, olayda siren çalan ve ışıklı sinyal bulunan bir otomobilin kullanıldığını belirterek, bu yolla, insanların korkutulmasının son derece çirkin olduğunu kaydetti. 
     
     GÖKÇEK’İN KONUMU 
     Melih Gökçek’in, olayda, baba ve kamusal yetki kullanan belediye başkanı olarak iki konumu olduğunu dile getiren Coşar, Gökçek’in baba olarak çocuklarını korumak isteyeceğini, ancak bu iki konumunu birbirinden ayırt etmesi gerektiğini söyledi. Coşar, "Biz yargının bu statülerden, iktidar pozisyonlarından etkilenmeyeceğine, görevini bağımsız ve tarafsız şekilde yapacağına inanıyoruz" dedi. 
     Saldırıya uğrayanların meslektaşları ve ailesi olduğunu belirten Coşar, buna karşın bazı saldırganların özel hastanede tedavi olmalarını ve rapor almalarını eleştirdi. Raporun takipçisi olacaklarını ifade eden Coşar, "Sokakların güven içerisinde olması gerekirken, güvensizlik içinde olması hepimiz için tehlike. Türkiye eğer hukuk devletiyse, bu işi yapanlar bağımsız yargının önüne çıkarak bunun hesabını vermelidir" diye konuştu. 
     Coşar, bir soru üzerine, meslektaşlarının avukatlarının, delilerin karartılmaması için özel hastanede bulunan saldırganların Adli Tıp Kurumu’na sevkini istediklerini söyledi. 
     
</TEXT>
</DOC>
