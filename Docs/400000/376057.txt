<DOC>
<DOCNO> 376057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko19.html </URL>
<DATE> 2005/09/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Japon JCR IMF programı Türkiye ekonomisinin olumlu faktörlerinden 
</HEADLINE>
<TEXT>

     apon Kredi derecelendirme kuruluşu JCR Türkiye analisti Yoshihiko Tamura, IMF destekli ekonomik programın, Türkiye ekonomisinin en olumlu faktörlerinden birisini olduğunu söyledi. 
     Yoshihiko Tamura, Türkiye'nin IMF ile 3 yıllık bir stand-by anlaşmasıyla, ekonomik istikrarı güçlendirdiğini anlattı. 
     Sosyal güvenlik reformunun yasalaşması nedeniyle ertelenen Birinci Gözden Geçirme ve ona bağlı yaklaşık 837.5 milyon dolarlık kredi diliminin, reformun Meclis'in açılmasından sonra yasalaşmasının ardından IMF tarafından serbest bırakılacağına işaret eden Tamura, IMF destekli ekonomik programın, AB'ye uyum sürecine de destek olacağını ifade etti. 
     
     EKONOMİDEKİ OLUMLU VE OLUMSUZ FAKTÖRLER... 
     ''Hükümet ekonomik reformlarda oldukça iyi ilerleme kaydetti'' tespitini yapan Tamura, Türkiye ekonomisini etkileyen pozitif faktörleri, ''IMF destekli ekonomik reformlarda ilerleme, IMF'nin mali desteği, AB üyeliği yolundaki reformlarda ilerleme, Gümrük Birliği katma Protokolünün yeni 10 üyeyi de içine alacak şekilde genişlemesi, Türkiye'nin jeopolitik önemi'' olarak sıraladı. 
     Tamura, olumsuz faktörleri ise ''zayıf mali pozisyon, yüksek dış borç ve kamu borcu, Irak'taki istikrarsız siyasi durumun etkisi, Türkiye'nin üyeliği konusunda AB'deki bazı aykırı görüşler, Cari İşlemler Açığındaki genişleme, sanayi üretimi büyümesi ve ihracat hızındaki yavaşlama'' olarak vurguladı. 
     
     AB'YE UYUM SÜRECİ... 
     Hükümetin, üç yıllık dönemde Türkiye ekonomisini AB'nin diğer ekonomileriyle uyumlu hale getirmeyi amaçladığına işaret eden Tamura, bu süreçte hükümetin kamu borcunun azaltılması için yüksek faiz dışı fazla vermeyi sürdüreceğini, daha etkin bir vergi sistemi kuracağını, tek haneli enflasyonla enflasyon hedeflemesine geçeceğini, Merkez Bankası'nın bağımsızlığını koruyacağını kaydetti. 
     Hükümetin, üç yıllık AB'ye uyum sürecinde, mali sistemdeki istikrarı korumayı, sosyal güvenlik reformunun tamamlanmasını, kayıtdışı ekonomiyi azaltmayı amaçladığını belirten Tamura, işsizliğin azaltılması, yatırım ortamının iyileştirilmesi ve döviz rezervlerinin daha da güçlendirilmesinin, Hükümetin diğer amaçları olduğunu ifade etti. 
     JCR son olarak Türkiye'yi, B notu ile değerlendirirken, pozitif izlemeye almıştı. 
     
</TEXT>
</DOC>
