<DOC>
<DOCNO> 365426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo01.html </URL>
<DATE> 2005/07/29/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Cim Bom’un yıldırım aşkı 
</HEADLINE>
<TEXT>

     Sol tarafa alınacak yabancı için girişimlerini sürdüren yönetim, Heerenveen’de top koşturan Uğur Yıldırım’ı da transfer listesine ekledi . 
     
     Eric Gerets onaylarsa... 
     Galatasaray’da sol tarafa yapılacak yabancı takviyesi’ için çalışmalar tüm hızıyla devam ederken, bir de sürpriz isim gündeme geldi. Hollanda’nın Heerenveen takımında top koşturan Uğur Yıldırım’a kanca atan Sarı-Kırmızılılar’ın, daha önce de istedikleri gurbetçi futbolcunun işini bu kez bitirmeye kararlı oldukları ifade edildi. Eric Gerets de onaylarsa bu transfer için hemen düğmeye basılacak. 
     
     Türk statüsünde oynayabilecek 
     Tam bir frikik ustası olan Uğur’un maliyetinin de geçen sezona oranla oldukça düştüğü belirtildi. Ayrıca genç yıldızın Türk statüsünde oynayabilecek olması yönetimin iştahını kabarttı. Diğer yandan yabancı transferinde Cim Bom’un ilgilendiği isimler arasında yer alan Buffel için 4 milyon Euro bonservis bedeli istenmesi Sarı-Kırmızılı idarecileri şok etti. 
     
</TEXT>
</DOC>
