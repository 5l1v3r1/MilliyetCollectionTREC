<DOC>
<DOCNO> 389566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo16.html </URL>
<DATE> 2005/10/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Konyaspor, Beşiktaş maçı bilet fiyatlarını düşürdü... 
</HEADLINE>
<TEXT>

     Konyaspor, Türkiye Kupası'nda Beşiktaş ile yapacağı maçın iftardan hemen sonra olması nedeniyle taraftar çekmek için bilet fiyatlarını düşürdü. 
     Konyaspor Başkanı Ahmet Şan, AA muhabirine, Beşiktaş ile Turkcell Süper Ligin'de yaptıkları maçta şanssız bir yenilgi aldıklarını söyledi. 
     Özellikle maçın ikinci yarısında birçok fırsatı değerlendiremediklerini ifade eden Şan, bu maçı Türkiye Kupası'nda telafi edeceklerini, siyah-beyazlı ekibi bu kez Konya'dan yenerek göndereceklerini savundu. 
     Maçın iftardan hemen sonra yapılacak olmasının kendileri açısından olumsuz olacağını dile getiren Şan, şunları kaydetti 
     ''Lig maçında bile beklenen taraftar gelmedi. Kupa maçında taraftar çekmek için bilet fiyatlarını düşürdük. Süper Lig maçında 7.5 YTL olan kale arkası bilet fiyatlarını 3 YTL'ye, 10 YTL olan maraton tribün biletlerini 5 YTL'ye, kapalı ve yeşil tribün biletlerini ise 25 YTL'den 10 YTL'ye indirdik. Konyasporlu taraftarlar oldukça ucuza keyifli bir maç izleyecekler.'' Şan, kupa maçının hazırlıklarının sürdüğünü, futbolcuların alınan yenilgi nedeniyle çok hırslandıklarını sözlerine ekledi. 
     
</TEXT>
</DOC>
