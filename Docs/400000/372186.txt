<DOC>
<DOCNO> 372186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy07.html </URL>
<DATE> 2005/08/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Başbakanlıkta kiralık araç devri başlıyor 
</HEADLINE>
<TEXT>

     CNNTÜRK 

      Başbakanlık, tasarruf amacıyla elindeki 120 otomobili TASİŞ'e verecek, 80 otomobil kiralayacak. Bu uygulamanın gerekçesi ise, zırhlı otomobillerin bakım maliyetinin yüksek oluşu. 
     Başbakanlık maliyeti ucuz alanlarda özel sektörden hizmet alacak. En önemli uygulama alanı da makam otomobillerinde olacak. 
     Uygulamanın nedeni olarak da mevcut araçların bakım ücretlerinin yüksek olması gösteriliyor. Kiralık aracın ise çok daha ucuza geleceği belirtiliyor. 
     120 otomobilin Tasfiye İşleri Döner Sermaye İşletmeleri Genel Müdürlüğü'ne verilmesinin ardından, 80 kiralık araç için önce ihaleye çıkılacak, sonra da kiralık araçlar kullanılmaya başlanacak. 
     Tasarruf için bazı bakanların makam otomobillerinde de değişikliğe gidildi. Bazı bakanların zırhlı otomobilleri zırhsızları ile değiştirildi. 
     Zırhlı otomobilin sadece lastiklerinin 14 milyara değiştiği, bakımının ise çok pahalı olduğu belirtildi. Bu nedenle, güvenlik açısından sakınca olmayan bakanların makam otomobilleri değiştirildi. 
     
</TEXT>
</DOC>
