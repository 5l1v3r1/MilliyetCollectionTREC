<DOC>
<DOCNO> 352839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yazar/cemal.html </URL>
<DATE> 2005/06/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Umutsuz yaşanmaz ama... 
</HEADLINE>
<TEXT>


Bazen umutsuzluğa kapılıyorum, siyasetin hallerine bakınca. Seviye bazen o kadar düşüyor ki. Türkiye bu kadarını hak etmiyor. 
Gerçekten öyle. 
Bu kadarı, Türkiye'nin alın yazısı değil diye düşünüyorum. Önümüz yine kapanır, siyaset boşluğuna düşeriz, geçmişte olduğu gibi Türkiye yine istikrarsızlık çukurunda kan kaybeder diye kaygılanıyorum. 
Çok yaşadık böyle dönemleri. 
Onun için tepki göstermek, eleştirmek bile içimden gelmiyor. 
Umutsuzluğa kapılıyorum, o kadar. 
Geçen gün de öyle oldu. 
Öğle haberlerinde CHP lideri Baykal'ın Meclis grup toplantısında yaptığı konuşmayı izliyorum. 
Her zamanki Baykal. 
Belki de en sevdiği hali. 
Bağırıyor, çağırıyor. 
Yüz hatları gerilmiş... 
Hep böyledir. 
Öteden beri en hoşlandığı şey gerilimdir. Belki de tek yapabildiği şey 'gerilim politikası'dır. 
Kürsülerde sakin sakin konuşabildiğine ender rastladım. Ne kadar çok bağırır, ne kadar yıldırımlar yağdırırsa, o kadar güçleneceğini sanır. 
Oysa hiç öyle olmadı. 
Otuz yıldır muhalefet kürsülerinde, gergin yüz hatlarıyla bağırmayı, en ağır sözlerle rakiplerini dövmeyi sürdürüyor. 
Ama büyümüyor. 
Seçim kaybetmeye devam ediyor. 
Kendisi hep haklı 
Ama muhalefette küçülüyor. 
Sorabilirsiniz 
Baykal o malum Baykal'sa, o zaman neden umutsuzluğa düşüyorsun diye... 
Belki haklısınız. 
Ama yine de bu kadarı olmamalı diye düşünüyorum. Baykal kürsüde, Damat Ferit benzetmesi yapıyor Başbakan Erdoğan için. 'Memleketi satmak'la suçluyor Başbakanı... 
Düşmanla işbirliği 
Memleket satıcılığı 
Vatan hainliği 
Bu kadar ucuz mu 
Bu kadar kolay mı 
CHP'nin programında sosyal demokrat yazıyor. Üstelik Sosyalist Enternasyonal üyesi bir parti. Baykal da başkan yardımcılarından biri bu uluslararası örgütün. Tercüme ettirsin bu konuşmasını İngilizceye ve göndersin Sosyalist Enternasyonal'in üyelerine... 
Ne olurdu acaba 
Nasıl tepki alırdı 
Tabii sorabilirsiniz 
Ne bekliyordun, Kemal Derviş'i Amerikan ajanlığı ile suçlayıp kaçırtanlardan, diye... 
Sayın Baykal 
Ne yapmak istiyorsunuz 
Gizli gündem sahipleriyle işbirliği mi .. Seçim sandığı yoksa sizin için artık umut olmaktan çıktı mı .. 
Öyle mi 
Damat Ferit suçlamaları, memleketi satanlar edebiyatı, vatan hainliği... 
Yazık 
1960'larda, 1970'lerde böyle değildiniz. Tam tersine, CHP'yi darbe çukuruna çekmek isteyen cuntacı kafalarla mücadele etmiştiniz. Seçim sandığından umudunu kesmiş, askeri darbe peşinde koşanlara karşı, CHP'nin içindeki Orta'nın Solu hareketinde Ecevit'le birlikte kavga vermiştiniz. 
'İlerici'ydiniz o zaman. 
Bugün de sosyal demokrat iddialı bir parti için bu ülkede muhalefet yapılacak o kadar çok alan var ki... Ama siz maalesef kolayına, ucuzuna ve tehlikelisine kayıyorsunuz. 
Bizden söylemesi... 
Geçelim. 
Evet, bazen umutsuzluğa kapılıyorum, siyasetin hallerine bakınca. Türkiye gerçekten bu kadarını hak etmiyor. Seviye bazen o kadar düşüyor ki. 
N'apalım 
Yine de umutsuz yaşanmaz diyerek bir yazıya daha noktayı koyalım. 



</TEXT>
</DOC>
