<DOC>
<DOCNO> 378648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko23.html </URL>
<DATE> 2005/09/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Özaydınlı Erdemir ihalesine girip girmeyeceğimizi değerlendireceğiz 
</HEADLINE>
<TEXT>

     Koç Holding Üst Yöneticisi Bülend Özaydınlı, Tüpraş ihalesinde Koç-Shell Ortak Girişim Grubu'nun verdiği 4 milyar 140 milyon dolarlık rakama ilişkin olarak, ''Bu rakamın finansmanının ne şekilde yapılacağı konusunda, arkadaşlarımız hızlı bir çalışma içindedirler ve yakın bir tarihte finansman konusu da açıklığa kavuşmuş olacaktır'' dedi. 
     Koç Topluluğu'nun Nakkaştepe'deki merkezinde gerçekleştirilen kamuoyunu ve basını bilgilendirme toplantısında soruları yanıtlayan Özaydınlı, ihale sonrasında Tüpraş'a ilişkin ortaklık teklifleri konusundaki soruya şu yanıtı verdi 
     ''Bu alım, daha doğrusu ihale işlerinin tamamlanmasının hemen ardından ortaklık tekliflerinin gelmiş olması bizi çok mutlu etmektedir. Çünkü, demek ki verdiğimiz değer doğru bir değerdir ki hemen ihalenin arkasından bu ortaklık teklifleri gelmektedir. Bu ortaklık teklifi tabii ki dikkatle değerlendirilecektir. 
     Şu anda büyük bir rakam karşımızdadır bildiğiniz gibi... Bu rakamın finansmanının ne şekilde yapılacağı konusunda arkadaşlarımız hızlı bir çalışma içindedirler ve yakın bir tarihte finansman konusu da açıklığa kavuşmuş olacaktır.'' 
     
     ERDEMİR İHALESİ 

     Yeni satın almaların olup olmayacağına ilişkin soruya da Özaydınlı, ''stratejik planımız, statik bir plan değildir, dinamik bir plandır. Dolayısıyla bu satın almalarla artık yeni satın almalara bir nokta konmuştur diye bir durum söz konusu değil. Diğer özelleştirme projeleri içinde Erdemir bildiğiniz gibi ilgi duyduğumuz projeler arasında yer alıyordu. Önümüzdeki günlerde ihalesine girip girmeme konusunu değerlendireceğiz'' diye konuştu. 
     Tüpraş ihalesinde finansman ve Shell ile ortaklık konusundaki soru üzerine de Özaydınlı, Shell'in sektöründe dünyanın en büyük şirketleri arasında olduğunu, dolayısıyla böyle bir şirketle, böyle büyük bir ihalede birlikte olmanın gayet doğal olduğunu söyledi. 
     Özaydınlı, ''onların teknolojik gücü ve know-how'u, bizim ise Türkiye pazarındaki ciddi deneyimimiz biraya geldiğinde, ortaya Tüpraş açısından çok olumlu bir ortaklık çıkıyor diye düşündüğümüzden, bu ortaklık gerçekleştirilmiştir. Önümüzdeki günlerde bu ortaklık daha net bir şekilde sizlere aktarılacaktır'' diye konuştu. 
     
     ''YAPI KREDİ'NİN MARKASININ DEĞERİNİ BİLİYORUZ'' 

     Özaydınlı, Yapı Kredi Bankası'na ilişkin sorusu üzerine, Yapı Kredi Bankası'nın sektöründe en köklü bankalardan bir tanesi olduğunu belirterek, ''Bu markanın korunması tabii ki bu banka açısından, bizim açımızdan, Türkiye açısından çok önemlidir diye düşünüyoruz. Bu paralelde konuyu geliştirmekteyiz. Önümüzdeki günlerde, bu ay sonunda hisse devrinin tamamlanmasıyla, arkasından birleşme dönemine gelindiğinde bu konular daha net bir şekilde ifade edilecektir. Yapı Kredi Bankası'nın markasının değerini biliyoruz'' dedi. 

     
</TEXT>
</DOC>
