<DOC>
<DOCNO> 352148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun38.html </URL>
<DATE> 2005/06/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
D'Estaing, AB Anayasası'nın reddiden Türkiye'yi sorumlu tuttu 
</HEADLINE>
<TEXT>

     Fransa ve Hollanda'da düzenlenen referandumlarda reddedilen AB Anayasası'nın mimarı Valery Giscard d'Estaing, anayasanın reddedilmesinden Türkiye'nin üyelik meselesini sorumlu tuttu. 
     Eski Fransa Cumhurbaşkanı Giscard d'Estaing, ABD'de yayımlanan New York Times gazetesine verdiği demeçte, ''AB liderleri Türkiye'nin tam üyelik olasılığını açık bırakmasalardı, anayasa muhtemelen Fransa'da kabul edilecekti'' dedi. 
     Gazete, Giscard d'Estaing'in referandum sonuçlarını Türkiye'nin tam üyeliğine tepki olarak değerlendirmesine rağmen, referandumdan iki gün sonra Fransa'da yapılan bir ankette, ''Hayır'' oyu verenlerden sadece yüzde 22'sinin gerekçeleri arasında Türkiye'nin üyeliğini saydığını belirtti. 
     Hazırladığı anayasanın nihai olarak başarılı olacağına ve tüm ülkeler tarafından kabul edileceğine inandığını söyleyen Giscard d'Estaing, daha iyi bir çözüm olmadığını belirtti. Giscard d'Estaing, anayasanın reddedilmesinden dolayı kendisini ''aşağılanmış ya da yaralanmış'' olarak hissetmediğini, ''sadece bir mutluluk sebebinden mahrum bırakıldığını'' ifade etti. 
     Giscard d'Estaing, hazırladığı ve mükemmel olarak nitelediği anayasanın kendi ülkesinde bile reddedilmesinden dolayı Fransa Cumhurbaşkanı Jacques Chirac'ı eleştirdi. Giscard d'Estaing, ''Bu, anayasa hakkında bir oylama değildi. Siyasi liderlerin gözden kaçırdığı ana nokta budur. Çünkü siyasi liderler normal olarak oyların kendilerine karşı verildiğini söylemeyi sevmezler'' şeklinde konuştu. 
     ''Fransızların mesajının 'Siyasi liderlerimizi değiştirmek istiyoruz' şeklinde olduğunu'' söyleyen Giscard d'Estaing, Chirac'ı, hükümete karşı oluşan hoşnutsuzluk karşısında harekete geçmekte geç kalmakla suçladı. Avrupa liderlerinin anayasayı onaylamak konusunda bir stratejilerinin bulunmadığını belirten Giscard d'Estaing, ''Güçleri ne olursa olsun bugünkü lider nesli, Avrupa'yı gündemlerinin en üstüne koymamaktadır'' dedi. 
     Üç bölüm ve 448 maddeden oluşan anayasanın tamamının referanduma götürülerek Fransız seçmenin oyuna sunulmaması konusunda Chirac'ı uyardığını belirten Giscard d'Estaing, herkesin anayasanın tam metnini anlamasının mümkün olmadığını ifade etti. Giscard d'Estaing, referandumun sonuçlarına rağmen parlamentonun anayasayı onaylaması gerektiğinin de altını çizdi. 
     
</TEXT>
</DOC>
