<DOC>
<DOCNO> 361425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo15.html </URL>
<DATE> 2005/07/15/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Aurelio, Trabzonspor ile aramızda hiçbir sorun yok 
</HEADLINE>
<TEXT>

     Bir dönem Trabzonspor'da da forma giyen Fenerbahçe'nin Brezilyalı futbolcusu Marco Aurelio, bordo-mavili camia ile arasında hiçbir sorun bulunmadığını bildirdi. 
     Aurelio, basında çıkan bazı haberler üzerine FBTV'ye yaptığı açıklamada, söylenenlerin asılsız olduğunu ve bundan rahatsızlık duyduğunu söyledi. 
     Trabzonspor'da 2 yıl futbol oynadığını, taraftarın ve şehir halkının, kendisine ve ailesine yakın ilgi gösterdiğini ifade eden Aurelio, ''Trabzonspor camiası ile aramızda bir problem varmış gibi gösterilmeye çalışılıyor. Bunun nedenini bilmiyorum, ama çok rahatsız oluyorum. Trabzonspor camiası ile hiçbir problemim yok. Oradayken ben ve ailem çok mutluyduk'' dedi. 
     Aurelio, Türkiye'ye ne kadar çok Brezilyalı oyuncu gelirse o kadar iyi olacağını da ifade etti. 
     
</TEXT>
</DOC>
