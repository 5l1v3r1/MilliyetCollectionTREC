<DOC>
<DOCNO> 380218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun33.html </URL>
<DATE> 2005/09/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kıbrıs deklarasyonuna onay, müzakere çerçeve belgesi tartışılıyor 
</HEADLINE>
<TEXT>

     AB Dönem Başkanı İngiltere, Türkiye'nin Kıbrıs konusundaki deklarasyonuna karşı AB deklarasyonunun metni üzerinde mutabakat sağlandığını ve belgenin resmen onaylandığını bildirdi. 
     AB Daimi Temsilciler Komitesi COREPER , bugünkü toplantısında, 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'nin de ele alındığı, ancak özellikle Avusturya'nın tavrı nedeniyle bunun üzerinde uzlaşmaya varılamadığı belirtildi. 
     AB'nin yürütme organı olan AB Komisyonu tarafından hazırlanarak onaya sunulan Müzakere Çerçeve Belgesi'nin, ay sonundan önce, AB karar organı olan AB Konseyi tarafından onaylanması gerekiyor. 
     Belgeye ''imtiyazlı ortaklık'' seçeneğine ilişkin ifadeler sokturmak isteyen Avusturya'nın ''yalnız kaldığı'' belirtiliyor. 
     AB tarafından onaylanan karşı deklarasyonda, Türkiye'nin 29 Temmuz'da Ankara Antlaşması Ek Protokolü'nü imzalarken ''Kıbrıs Cumhuriyeti'' ile ilgili bir deklarasyonda bulunma ihtiyacı hissetmesinin ''üzüntüyle'' karşılandığı ifade ediliyor. Belgede deklarasyonun tek taraflı olduğu, protokolün bir parçasını oluşturmadığı, Türkiye'nin protokolden kaynaklanan yükümlülükleri üzerinde herhangi bir yasal etkisi bulunmadığı da savunuluyor. 
     Belgede, AB'nin, Ek Protokol'ün Türkiye tarafından tam olarak, ayrım yapılmaksızın uygulanmasını ve malların serbest dolaşımı üzerindeki, ulaştırma araçlarıyla ilgili olanlar dahil tüm zorlukları ortadan kaldırmasını beklediği ifade ediliyor. 
     AB, protokolün pratik uygulamasını 2006'da yakından izleyeceğini ve durumu değerlendireceğini belirtiyor. 
     Türkiye'nin yükümlülüklerini yerine getirmemesi halinde, 3 Ekim'de resmen başlaması öngörülen tam üyelik müzakerelerinde başlıkların açılmayacağı mesajı verilen taslak belgede, 1 Mayıs 2004'ten itibaren AB üyesi olan ''Kıbrıs Cumhuriyeti''nin, uluslararası hukuk çerçevesinde devlet olarak tanındığı kaydediliyor. 
     Belgede, Türkiye'den, tüm AB üyesi ülkelerle arasındaki ilişkileri en kısa sürede ve hukuki olarak normalleştirmesi beklentisine yer veriliyor ve tüm üye ülkelerin tanınmasının, müzakere sürecinin bir parçası olduğu mesajı yansıtılıyor. 
     Belgede, Türkiye'nin, BM Genel Sekreteri'nin çabaları çerçevesinde Kıbrıs sorununun kapsamlı çözümü doğrultusunda çabaları destekleme taahhüdünün devam ettiğine dikkat çekiliyor ve adada kalıcı çözümün barış, istikrar ve uyumlu ilişkilere katkıda bulunacağı konusunda hemfikir olunduğu belirtiliyor. 
     Kaynaklar, Müzakere Çerçeve Belgesi'ne ilişkin görüşmelerin devam edeceğini, 26 Eylül'de, AB Dönem Başkanı İngiltere'nin önerdiği olağanüstü AB Konseyi toplantısının yapılma olasılığının düşük gözüktüğünü, belgenin yazılı onay sürecinden geçebileceğini ifade ediyorlar. 
     
</TEXT>
</DOC>
