<DOC>
<DOCNO> 370932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo04.html </URL>
<DATE> 2005/08/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Fenerbahçe'de santrafor aranıyor 
</HEADLINE>
<TEXT>

     Yabancı transferi hakkı bulunmayan ve gol sorununu çözmek için yerli futbolculara yönelen Fenerbahçe, zemin yoklamaya başladı. 
     
     İlk aday Ersen’di 
     Ligin ilk 2 haftasından 4 puan kayıpla çıkan ve gol bölgelerinde sorun yaşadığı yönünde eleştirilen Fenerbahçe, yerli santrfor arıyor. Serhat, Van Hooijdonk ve Murat Hacıoğlu’nun ayrılışı, Anelka ile Nobre’nin formsuzluğu, yönetimin kolları sıvamasına neden olurken, Türkiye Ligi’nde forma giyen yerli golcülerin hepsi gözden geçirilmeye başlandı. İlk olarak Ankaraspor’un Denizlispor’dan aldığı Ersen Martin için teklif götüren ancak 5 milyon Euro teklifiyle geri adım atan yöneticiler, alternatiflere yöneldi. 
     
     Listede kimler var 
     Ligde oynayan bütün golcüleri masaya yatıran ve Daum’a danışan yönetim, yakın bir zamanda transfere imza atmak için zemin yokluyor. Fenerbahçe’nin listesinde öncelikle Konyasporlu Zafer Biryol ve Ankaragücü’nün genç oyuncusu Umut’un bulunduğu belirlendi. Bu arada Anelka’ya AB Statüsü’nde oynama hakkı çıkması durumunda, yabancı santrfor için düğmeye basılacağı öğrenildi. Bu durumda, transfer listesinde bulunan Arjantinli Tevez ve Brezilyalı Denilson’un alınması için girişimlere başlanacak. 
     
</TEXT>
</DOC>
