<DOC>
<DOCNO> 393375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko13.html </URL>
<DATE> 2005/11/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
FT Stopaj Türkiye'de bürokratik bir kabusa dönüşebilir 
</HEADLINE>
<TEXT>

     Türkiye’de 1 Ocak 2006’dan sonra ihraç edilecek tahvil ve bonoların faizlerinden gelir vergisi stopaj yapılmaya başlanmasının yabancı yatırımcıları caydırmasının beklenmediği belirtildi. Ancak Financial Times gazetesi, "Türkiye’nin yüzde 15 vergi uygulama kararı bürokratik bir kabusa dönüşebilir" diye yazdı. 
     Financial Times, Türkiye’de 1 Ocak 2006 itibaren menkul kıymetlerin faizlerine uygulanacak yüzde 15 oranındaki stopajı değerlendirdi. Stopajın yatırımcıları caydırmasının beklenmediğini belirten gazete şunları yazdı 
     "İstanbul Menkul Kıymetler Borsası’nda hisse ve tahvil işlemlerinden sağlanan kazançlara yüzde 15’lik bir vergi uygulama kararının, Türk kağıtlarına yönelik akımları durdurması beklenmiyor. Ancak, yatırımcılar ve analistlere göre uygulama piyasayı teknik olarak zorlaştıran bürokratik bir kabusa dönüşebilir." Stopaj uygulamasının daha geniş bir vergi reformunun bir parçası olduğuna işaret eden gazete, yeni verginin kaynaktan toplanacağını belirterek, burada sorunların yaşanacağı kaygılarını dile getirdi. Gazete, "Bu, İstanbul menkul kıymetler piyasasının işleyişinde ciddi bir aksamanın hisse fiyatlarını düşürme etkisinin olmasından korkan yabancı yatırımcılar arasında en büyük endişedir" diye yazdı. 
     Financial Times, İstanbul’daki aracı şirketlerin vergi toplama sorumluluğunun olacağını, bürolarını buna göre ayarlamak zorunda kalacaklarını belirterek, "Ancak bu idari kaygıların, dünyanın en büyük ve en canlı yükselen piyasalardan biri olan hareketli Türk hisse piyasasındaki yatırımcıları caydırması pek beklenmiyor" ifadesini kullandı. 
     İngiliz gazetesine konuşan HSBC’nin stratejisti John Lomax da, "Bir süreden beri gündemde idi ve çok karmaşık olması beklenen bir vergi sisteminde erteleme veya değişiklik olması umutları vardı" dedi. 
     Verginin sadece 1 Ocak’tan sonra ihraç edilen tahvil ve bonolara uygulanacağını ve hisse senetlerini bir yıldan fazla ellerinde tutan yatırımcılarının bu vergiden muaf olacağının ilk başta belli olmamasının yatırımcılar arasında kargaşa ve sinirlilik yarattığını belirten gazete, Maliye Bakanı Kemal Unakıtan’ın bu yöndeki açıklamasının kaygılarını önemli ölçüde azalttığını, analistlerin verginin genel etkisinin korkulandan az olacağını söylediklerini yazdı. 
     
</TEXT>
</DOC>
