<DOC>
<DOCNO> 376881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas05.html </URL>
<DATE> 2005/09/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yahoo'dan 'Sınır Tanımayan Gazeteciler'e yanıt Yasalara uymalıyız 
</HEADLINE>
<TEXT>

     İnternet devi Yahoo, Sınır Tanımayan Gazeteciler RSF örgütünün, bir gazetecinin mahkumiyetine yol açan bilgileri Çinli yetkililere verdiği iddiası karşısında, yerel yasalara uymak zorunda olduklarını açıkladı. 
     Yahoo sözcüsü Mary Osaka, Hong Kong’dan Reuters ajansına e-posta aracılığıyla yaptığı açıklamada, tüm diğer küresel şirketler gibi kendilerinin de her ülke için yasa, düzenleme ve o ülkenin gelenekleri çerçevesinde faaliyet göstermeleri gerektiğine işaret etti. İnternet devi, ancak Çinli yetkililere bilgi sağladıkları konusunda doğrulama ya da yalanlama getirmedi. 
     Sınır Tanımayan Gazeteciler, internet arama motoru Yahoo’yu, Çin’de medyaya yönelik kısıtlamalar hakkında e-posta yazan gazeteci Shi Tao’nun suçlanıp mahkum edilmesine yardımcı olacak bilgileri vermekle itham etmişti. 
     Tutuklanmadan önce Çağdaş İş Dünyası Haberleri adlı bir yayın oraganında çalışan gazeteci Shi, Nisan ayında devlet sırlarını gizlice yabancılara aktardığı iddiasıyla 10 yıl hapse mahkum edilmişti. 
     
</TEXT>
</DOC>
