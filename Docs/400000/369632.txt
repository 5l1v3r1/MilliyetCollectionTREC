<DOC>
<DOCNO> 369632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun05.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliama 'dur' dediler 
</HEADLINE>
<TEXT>


NAMIK KEMAL KILINÇ Antalya DHA 

Antalya Serik'teki Belek Turizm Merkezi'nde otel inşaatı için yapılan hafriyattan çıkan tonlarca toprağın Caretta caretta kaplumbağalarının yuvalama alanına dökülmesi üzerine Belek Belediyesi, inşaatın "ivedilikle durdurulması" için otel sahibi firmaya tebligat yaptı. Çevre ve Orman İl Müdürlüğü'nden bölgeye giden ekip, yavru kaplumbağaların toprak altında kaldığı yeri bulamadıklarını söyleyerek Antalya'ya eli boş döndü. Çevre ve Orman Bakanlığı'na bağlı Orman Genel Müdürlüğü Antalya Bölge Müdürlüğü'nün de bölgede 5 ay inşaat yasağı olmasına karşın "saha dışına kum çıkarılmaması" kaydıyla inşaata geçici izin verdiği ortaya çıktı. 
Hacettepe Üniversitesi Biyoloji Bölümü öğretim görevlileri ve gönüllü öğrencilerinin, yaklaşık 560 yavrunun doğmadan öldüğünü belirtmesi üzerine Belediye Başkanı AKP'li Yusuf Mecek imzasıyla şirkete gönderilen tebligatta şöyle denildi "Kültür ve Turizm Bakanlığı'nca şirketiniz adına tahsisli olan Belek İleribaşı mevkii 5 no'lu özel parsel üzerinde turistik tesis yapmak üzere hafriyat yaptığınız ve hafriyattan çıkan malzemeyi sahile dökerek kumsala tepelik oluşturduğunuz görülmüştür. Söz konusu çalışmaya ait herhangi bir kurumdan izin alındı mı Alınmış ise belediyemize ibraz edilmesi, aksi takdirde çalışmalarınızın ivedilikle durdurulması gerekmektedir." 
Tebligatın şirkete ulaşmasının ardından iş makinelerinin dün inşaat alanından çekildiği belirtilirken, yuvaların zarar gördüğü Çevre ve Orman Bakanlığı'na da iletildi. 


</TEXT>
</DOC>
