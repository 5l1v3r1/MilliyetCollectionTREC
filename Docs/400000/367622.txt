<DOC>
<DOCNO> 367622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko20.html </URL>
<DATE> 2005/08/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Şener Kurulacak üniversiteler arasında Yozgat var... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kurulacak olan yeni üniversiteler arasında Yozgat'ın da bulunduğunu belirtip, E-88 Karayolu'nun Yozgat şehir merkezinde devam eden köprülü kavşak inşaatının kış öncesinde tamamlanacağını söyledi. 
     Bakan Şener, Ankara'dan Sivas'a geçerken uğradığı Yozgat'ta Polisevi bahçesinde bir süre dinlendi, daha sonra da köprülü kavşak inşaatında incelemelerde bulundu. Yozgat Valisi Gökhan Sözer, AK Parti Yozgat Milletvekilleri İlyas Arslan, Bekir Bozdağ ve Yaşar Öztürk, Belediye Başkanı Yusuf Başer'den köprülü kavşak çalışmaları hakkında bilgi alan Bakan Şener, kavşağın kış öncesinde bitirilmesi gerektiğini belirtti. 
     İncelemelerinin ardından basın mensuplarının sorularını yanıtlayan Bakan Şener, şunları ifade etti 
     ''Yozgat'a daha önce de geldim, ancak bu kavşak çalışmasıyla ilgili herhangi bir bilgi verilmediği için biz de bir şey yapmadık. Finans sorunu çıkınca bize geldiler. Doğu Anadolu bölgesini batı bölgelerine bağlayan E-88 Karayolu'nun Yozgat şehir merkezinden geçen bölümünde yapılan köprülü kavşak çalışmaları için bu yıl 390 milyar lira bir ödenek ayrılmıştır. Bu da bu yolun kazılıp, öylece kalması anlamına gelmektedir. Burası önemli bir karayolu geçişidir. Burasının kış öncesinde tamamlanması gerekir. Bunun içinde yaklaşık 3 trilyon liraya ihtiyaç duyulmaktadır. Bu para aktarılacaktır, inşaat kış öncesinde tamamlanacaktır.'' Duble yol çalışmaları hakkında da bilgi veren Bakan Şener, Ankara, Kırıkkale, Yozgat, Sivas, Erzincan, Erzurum, Kars'a kadar uzanan karayolunun ihmal edilmesi nedeniyle cazibesini yitirdiğini belirtti. Bakan Şener, ''Burasının tekrar cazibe kazanabilmesi için hükümetimiz duble yol ağı programına dahil etmiştir. Çalışmalar devam ediyor, önümüzdeki yıl daha fazla hız verilecektir'' şeklinde konuştu. 
     Bakan Şener, yeni üniversitelerle ilgili olarak da şunları ifade etti 
     ''Yeni kurulacak olan üniversitelerle ilgili yasa tasarısı hazırlanmaktadır. Bu tasarı hazırlanıp, Meclis'e sunulduğu zaman görülecektir ki, bu tasarı da Yozgat da var.'' Devlet Bakanı Abdüllatif Şener, incelemelerinin ardından Yozgat'tan ayrılıp, Sivas'a geçti. 
     
</TEXT>
</DOC>
