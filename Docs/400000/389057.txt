<DOC>
<DOCNO> 389057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur03.html </URL>
<DATE> 2005/10/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
KPSS'ye başvuran 1.7 milyon adayın 20.8 bini işe yerleştirildi 
</HEADLINE>
<TEXT>

     Geçen yıl yapılan Kamu Personel Seçme Sınavı'na KPSS başvuran 1 milyon 731 bin 759 adaydan 20 bin 826'sının işe yerleştirildiği bildirildi. 
     Devlet Bakanı ve Başbakan Yardımcısı Mehmet Ali Şahin, DYP Denizli Milletvekili Ümmet Kandoğan'ın KPSS'ye ilişkin önergesini cevaplandırdı. 
     AK Parti iktidarı döneminde KPSS'nin bir kez yapıldığını belirten Şahin, geçen yıl yapılan sınava 1 milyon 731 bin 759 adayın başvurduğunu kaydetti. Bu adaylardan alınan sınav ücretlerinin yüzde 15'inin hazine payı, yüzde 18'inin de KDV olarak devlete ödendiğini belirten Şahin, KDV ile hazine payı hariç sınav ücreti toplamının 46 trilyon lira olduğunu bildirdi. 
     Şahin, elde edilen 46 trilyon liranın ne kadarının KPSS için harcandığını belirlemenin mümkün olmadığını, bunun nedeninin ise sınav merkezinde yapılan pek çok işin ve donanımının yalnız bir sınav için değil, tüm sınavlar için birlikte yapıldığını ifade etti. 
     ''ÖSYM, kar amacıyla çalışan bir kurum değildir'' diyen Şahin, alınan sınav ücretinin, başvuruların alınması, soruların yazılması ve denetlenmesi, soruların kapalı dönemlerde bastırılması ve güvenlik önlemleri altında sınav merkezlerine gönderilmesi, sonuçların değerlendirilmesi, ÖSYM binasının giderleri ile diğer giderlerde kullanıldığını belirtti. 
     
     ''120 TÜRDE KPSS PUANI HESAPLANIYOR'' 
     Bakan Şahin, KPSS sonuçlarına göre 120 türde KPSS puanı hesaplandığını belirterek, bu puanlardan ilgili olanların, gruplar halinde yapılacak atamalar için kullanıldığını bildirdi. 
     Şahin, müfettiş yardımcılığı, uzman yardımcılığı kaymakam adaylığı ve meslek memurluğu gibi kadrolar için adayların kamu kurum ve kuruluşları tarafından puanına göre çağrıldığını ve giriş sınavının kendileri tarafından yapıldığını belirterek, bu kurumlara kaç adayın başvurduğu ve kaç adayın atandığı hakkında ÖSYM merkezinde herhangi bir bilgi bulunmadığını ifade etti. 
     Bakan Şahin, ayrıca öğretmen kadrolarına yapılan atamaların da KPSS puanına göre Milli Eğitim Bakanlığı tarafından gerçekleştirildiğini bildirdi. 
     
     BAŞVURU VE İŞE YERLEŞTİRMELER 
     Bakan Şahin, 2004 KPSS'ye başvuran 1 milyon 731 bin 759 adaydan 1 milyon 92 bin 479'unun ortaöğretim, 246 bin 434'ünün ön lisans, 392 bin 846'sının ise lisans seviyesinde olduğunu kaydetti. Şahin, başvuranlardan 7 bin 982 ortaöğretim, 3 bin 676 ön lisans, 9 bin 168 lisans seviyesinden olmak üzere toplam 20 bin 826 adayın işe yerleştirildiğini bildirdi. Şahin, şöyle devam etti 
     ''KPSS sisteminde Kazanma olarak kullanılan bir kavram yoktur. Adaylar en yüksekten başlamak üzere KPSS puanlarına göre sıralanmakta ve tercihler göz önünde tutularak puanı yüksek olan aday, atanmaya hak kazanmaktadır. KPSS sonuçları, 9 Temmuz 2006'ya kadar geçerlidir. Bunun için herhangi bir hak kaybı söz konusu değildir.'' 
     
</TEXT>
</DOC>
