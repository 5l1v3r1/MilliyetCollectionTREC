<DOC>
<DOCNO> 359374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy18.html </URL>
<DATE> 2005/07/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan'ın ''arka bahçe'' açıklamalarına Milli Gazete'den tepki geldi 
</HEADLINE>
<TEXT>

     Başbakan Recep Tayyip Erdoğan’ın Necmettin Erbakan’ı kastederek yaptığı "İmam hatiplere arka bahçemiz diyen zihniyetle yollarımızı ayırdık" açıklamasına Milli Gazete ve SP ağır bir dille yanıt vererek, "İspatlayamayan şerefsizdir" dedi. 
     Başbakan Erdoğan’ın "arka bahçe" açıklamasına, Milli Gazete, "İspatlayamayan Şerefsizdir" başlığıyla yanıt verdi. 
     Yanıtta Erbakan’a atfedilen "arka bahçe" sözünün ilk kez 14 Ağustos 1997 yılında TBMM Genel Kurulu’nda tartışıldığı ve burada başta Salih Kapusuz olmak üzere dönemin RP’li bugünkü AKP’li yöneticilerinin bu sözün Erbakan’a ait olmadığını savundukları belirtildi. 
     Kapusuz ve zamanın RP’lilerinin bu sözün Erbakan’a ait olduğunu söyleyen ANAP’lı Nejat Arseven’e, "Yalancı, terbiyesiz herif. Erbakan böyle bir söz söylemedi" şeklirde tepki gösterdikleri de anlatıldı. 
     
     KUTAN ERDOĞAN’IN GEÇMİŞİNE BAKMAK LAZIM 

     SP Genel Başkanı Recai Kutan da Erdoğan’a tepki gösterirken, "Sayın Erbakan ya da herhangi bir Milli Görüşçünün ağzından bugüne kadar imam hatipler arka bahçemizdir diye bir söz çıkmamıştır" dedi. Bu sözün eski Başbakan Mesut Yılmaz’a ait olduğunu savunan ve geçmişte Erdoğan’a atfen de bu tür yakıştırmalar yapıldığını kaydeden Kutan şunları söyledi 
     "Milli Görüşçüler yuvaya dönmeye başladılar. Erdoğan’ın son zamanlardaki bu tür beyanları bu telaşın neticesidir. Dini siyasete alet edenler konusunda Erdoğan’ın geçmişine bakmak lazım. Erdoğan da aynı konuda itham ediliyordu. Böyle düşünüldüğünde o zaman geçmişte de en büyük suikastçi Erdoğan olur." 

     
</TEXT>
</DOC>
