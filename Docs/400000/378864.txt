<DOC>
<DOCNO> 378864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yasam/yas04.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet, Ecevit'in arazisine ulaşamadı 
</HEADLINE>
<TEXT>


Bülent Ecevit'in Diyanet İşleri'ne bağışladığı, büyük büyük dedesinin Suudi Arabistan'daki arazisiyle ilgili olarak tam 3 aydır hiçbir gelişme sağlanamadı 

MEHMET GÜNDEM İstanbul 

Eski Başbakan Bülent Ecevit'in, Türk hacıların konaklaması koşuluyla devlete bağışladığını açıkladığı, Suudi Arabistan'da büyük büyük dedesi Medine Harem Şeyhi Hacı Emin Paşa'dan kalan arazi, Diyanet İşleri Başkanlığı'nı uğraştırıyor. 
Ecevit 3 ay önce, araziyle ilgili elindeki resmi evrakı Diyanet'e verdi. Osmanlıca evrakın tercümesi ve hukuki boyut netleştikten sonra, büyükelçilik kanalıyla Suudi Arabistan'la resmi temasa geçilmesi, ardından yer tespiti yapılması planlandı. 

İstimlak mı edildi 
Bu süreçte Ecevit'e bilgi verilmezken, Diyanet Vakfı İnşaat Emlak Müdür Yardımcısı Mehmet Eğinç, "Bize bir bilgi ya da mülk intikal etmedi. Ecevit'ten bağışla ilgili resmi başvuru gelmiş değil" ifadesini kullandı. 
Diyanet İşleri Başkanı Ali Bardakoğlu ise konuyla ilgili şu bilgileri verdi "Ecevit bir niyet beyanında bulundu. Bize intikal eden evrakı tercüme ettirip resmi prosedürü başlattık. Büyükelçilik üzerinden yazışmalar sürüyor. Henüz bir gelişme yok. Hukuki durum ve yer tesbitinde netleşme olunca, Ecevit'le oturup sonuçlandıracağız. Söz konusu yer bir başka ülkede olduğundan dolayı süreç de doğal olarak uzuyor." 
Söz konusu arazinin 1980'lerde gerçekleştirilen çok kapsamlı istimlak alanı içinde olduğu, bugün böyle bir yerin mevcut olmadığı da söyleniyor. 



</TEXT>
</DOC>
