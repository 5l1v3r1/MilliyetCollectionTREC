<DOC>
<DOCNO> 395405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun30.html </URL>
<DATE> 2005/11/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Filistinli kızın cansız bedenine mermi boşaltan subay, 'suçsuz' bulundu 
</HEADLINE>
<TEXT>

     İsrail askeri mahkemesi, Gazze Şeridi'ndeki Refah Mülteci Kampı'nda İsrail askerlerince vurulan 13 yaşındaki Filistinli İman el Hams adlı kızın bedenine, şarjöründeki tüm kurşunları boşaltmakla suçlanan İsrailli subayı suçsuz buldu. 
     İsrail Radyosu'nun haberine göre, askeri mahkeme, subayla ilgili verilen ifadelerde çelişkiler bulunduğunu, subayla ilgili iddialardan birinin de geri çekildiğini belirtti. 
     Gazze Şeridi'nin güneyindeki Refah Mülteci Kampı'nda, geçen yıl 5 Ekim'de askeri karakola doğru yaklaşan Filistinli kız çocuğu, askerlerin açtığı ateşte ölmüştü. 
     Kimliği açıklanmayan İsrailli yüzbaşı, daha sonra kızın yanına giderek, şarjöründeki tüm mermileri kızın bedenine boşaltmıştı. 
     Askerlerin, sırtındaki çantada bomba bulunduğu şüphesiyle kıza ateş ettikleri belirtilmişti. 
     Doktorlar, İman el Hams'ın bedeninden 20 kadar mermi çıkarmış, yüzbaşı hakkında da bir subaya yakışmayan davranışları nedeniyle dava açılmıştı. 
     
</TEXT>
</DOC>
