<DOC>
<DOCNO> 376664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun24.html </URL>
<DATE> 2005/09/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hollanda'da yabancılar hükümeti protestoya hazırlanıyor... 
</HEADLINE>
<TEXT>

     Hollanda'da yaşayan yabancılar, son dönemde oluşmaya başlayan olumsuz gelişmelere kamuoyunun dikkatini çekmek ve hükümeti uyarmak amacıyla 17 Eylül'de başkent Amsterdam'da ''yeter artık'' sloganıyla büyük bir protesto gösterisine hazırlanıyor. 
     Bu amaçla oluşturulan eylem komitesi, Lahey'de basın toplantısı düzenleyerek gösteri hakkında bilgi verdi. 
     Eylem komitesinde yer alan Hollanda Yabancılar Merkezi Müdürü İlhan Akel, gösterinin yabancılara mensup yerel olarak ve ülke çapında faaliyet gösteren 32 dernek ve kuruluş tarafından düzenlendiğini, çok sayıda Hollandalı kuruluş ve kişinin de gösteriye destek verdiğini söyledi. 
     Eylem komitesinde yer alan ve eyleme destek veren tüm örgütlerin, izlenen hükümet politikasının, yabancılar ve toplum üzerindeki olumsuz etkilerinin genel bir gerilime yol açmasından büyük kaygı duyduğunu belirten Akel, özellikle terör tehlikesi çerçevesinde gündeme getirilen bu olumsuz ve tehlikeli gelişmeleri kışkırtan tüm güçlere karşı, bu gösteriyle ortak bir tavır sergilenmeye çalışılacağını söyledi. 
     Akel, şöyle devam etti 
     ''Hollanda birkaç yıldır zor bir dönemden geçiyor. Yalnız sosyal alanda değil, özellikle etnik ilişkilerde çok riskli bir kutuplaşma kendini gösteriyor. 11 Eylül 2001'den bu yana tüm göçmen azınlıklar ve Müslümanlar çevresindeki gerilim çoğalıyor. Sosyal ve etnik ahengi sağlamak ve tüm yurttaşları korumakla yükümlü olması gereken hükümet, bilinçli olarak politik dayatmayı, kışkırtmayı ve yurttaşları birbirine düşürmeyi yöntem olarak kullanıyor. Daha da ilerisi, bu hükümet, azınlıkları korumayı amaçlayan Avrupa anlaşmasını imzalamayı kesinlikle reddediyor. Hollanda'daki azınlıklar ve özellikle Müslümanlar aleyhine gelişmiş toplumsal havadan yararlanan bu hükümet, çeşitli yasal değişiklikleri yürürlüğe sokarak yurttaşların anayasal haklarını da ellerinden alıyor.'' İlhan Akel, bu gelişmelerin büyük ölçüde ayırımcılığa yol açtığını ve bunun da Hollanda anayasasına ve Avrupa İnsan Hakları Anlaşması'na ters düştüğünü anlattı. 
     Hükümetin politikasının yabancılara aşağılayıcı, kışkırtıcı ve tepeden bakan bir yaklaşım gösterdiği görüşünü savunan İlhan Akel, bu tavırlarının ülkedeki aşırı sağ ve ırkçıların ekmeğine yağ sürdüğünü belirtti. 
     Böyle bir politikanın sorumsuzluk olduğunu, böyle devam etmemesi ve durdurulması gerektiğini söyleyen Akel, demokratik ve ahenkli bir Hollanda'da yaşamak isteyen tüm yurttaşları, 17 Eylül 2005 tarihinde Amsterdam'da hazır olup seslerini duyurmaya çağırdı. 
     
     İSPANYA'DAKİ YABANCI SAYISI 4 MİLYONU AŞTI 

     Öte yandan İspanyol Ulusal İstatistik Enstitüsü INE tarafından yapılan açıklamada, ülkede yaşayan yabancıların sayısının 4 milyonu aştığı bildirildi. 
     Açıklamada, 1 Ocak 2005 verilerine göre, İspanya'nın 43 milyon 97 bin olan nüfusunun yüzde 8,4'ünü 3,69 milyon yabancıların oluşturduğu kaydedilerek, 2005'in ilk 8 ayında 350 bin yeni yabancının kayıt yaptırdığı belirtildi. 
     INE yetkilileri, yasadışı olarak İspanya'da bulunan göçmenlerin yasal çalışma izni almalarını sağlayan yasa değişikliğinin ardından yapılan başvurulara bakılarak, bu göçmenlerin daha önceden İspanya'da olup olmadığını söylemenin imkansız olduğunu ifade ettiler. 
     INE yöneticisi Miguel de Castro, 2005'in ilk 4 ayında toplam 250 bin yabancının kaydolduğunu, kayıtlı olmak için yapılan başvurularda geçen yıllara oranla ciddi artış kaydettiklerini söyledi. 
     
</TEXT>
</DOC>
