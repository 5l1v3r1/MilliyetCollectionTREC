<DOC>
<DOCNO> 358487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/ekonomi/eko02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo, amiral gemisini değiştiriyor 
</HEADLINE>
<TEXT>


Türkiye'nin en büyük TV üreticilerinden Profilo, ana işi olan elektronik yerine tersanecilik ya da gayrimenkul sektörüne ağırlık vermeyi planlıyor 

Ebru Sungur 

Profilo Şirketler Grubu CEO'su Göksen Körezlioğlu, elektroniğin halen grubun toplam satışları içindeki yüzde 50 olan payını yüzde 30'a kadar çekip gayrimenkul ve tersanecilik alanlarına yoğunlaşmak istediklerini açıkladı. "Amiral gemimizi değiştiriyoruz. Gelecek dönemde gayrimenkul ve tersaneciliği grubun yeni amiral gemisi olması konusunda yarıştıracağız" diyen Körezlioğlu, bunu 10 yıl gibi bir süreye yayacaklarını bildirdi. 
Profilo Holding'in 30 yıla yakın bir süredir tersanecilik işiyle uğraştığını anlatan Körezlioğlu, mega yatlar konusunda 2003 rakamlarına göre dünyada dokuzuncu olduklarını söyledi. Körezlioğlu, bu alanda üretim kapasitelerini artırmak için yeni yatırımlar planladıklarını da dile getirdi. 

'Yalıkavak St. Tropez olacak' 
Grubun yoğunlaşmak istediği bir diğer alan olan gayrimenkulde işe Yalıkavak'tan başlayacaklarını anlatan Körezlioğlu, şunları söyledi 
"Bodrum Yalıkavak'ta 30 milyon euronun üzerinde yatırım yapılan ve 450 yat kapasiteli marina, küçük bir butik otel, amfitiyatro ve Osmanlı mimarisiyle inşa edilen 60 dükkanı kapsayan Port Bodrum Yalıkavak ağustosta açılıyor. Yalıkavak'ı seviyoruz ve orayı Türkiye'nin St. Tropez'i yapmak istiyoruz. Sonbaharda Yalıkavak'ta, Bodrum evi mimarisiyle 150 - 200 konutluk bir projeye başlayacağız. Bunlar 60 - 80 - 120 metrekarelik konutlar olacak. Daha sonra Yalıkavak'a otel ve daha yüksek gelir grubu için malikane inşa etme yönünde planlarımız da var." 

Üç alışveriş merkezi projesi 
İkisi İstanbul'da biri İzmir'de olmak üzere üç alışveriş merkezi projesi üzerinde çalıştıklarını kaydeden Körezlioğlu, "İstanbul'daki alışveriş merkezlerinden birini Anadolu Yakası'nda, diğerini de Atatürk Havalimanı yakınındaki eski bakır tel fabrikamızın yerine inşa edeceğiz" dedi. Körezlioğlu, gayrimenkul konusunda uzman, işe artı değer katabilecek yabancılarla ortaklığa açık olduklarını da sözlerine ekledi. 

Formula 1'in patronuna 58 metrelik süper lüks yat Profilo Şirketler Grubu CEO'su Göksen Körezlioğlu, Formula 1'in patronu Bernie Ecclostone için yaptıkları ikinci yatı 2 Mayıs'ta teslim ettiklerini, üçüncünün de yolda olduğunu açıkladı. Grubun yat inşa şirketi Proteksan'ın Ecclostone için yaptığı ikinci süper lüks motoryatın 58 metre uzunluğunda olduğunu belirten Körezlioğlu, "Yapımında 420 kişinin çalıştığı yatı üç yılda bitirdik. Ecclostone'un üçüncü siparişini de üç yılda teslim etmeyi planlıyoruz" dedi. 

'Elektronik iki yıl durağan' Türkiye'de yıllık televizyon TV ihtiyacı 2.5 milyon adet olduğu halde toplam üretim kapasitesinin 25 milyon olduğuna dikkat çeken Profilo Şirketler Grubu CEO'su Göksen Körezlioğlu, "Bu nedenle sektörde rekabet çok yoğun ve k rlılık oranları çok düşük" dedi. 
Dünyada cam tüplü TV'den panel tüplü TV'ye geçiş olduğunu ancak henüz fiyatlar yeterince düşmediği için bu alanda talebin ertelendiğini anlatan Körezlioğlu, "Bu geçiş süreci iki yıl sürecek ve bu sürede sektörde yatay bir seyir izlenecek" dedi. Körezlioğlu, ihracatı bir devlet politikası olarak görerek devlet teşviği uygulayan Çin'in hem iç piyasayı hem de Avrupa'yı etkilediğini, Türkiye'de Çin TV'lerine damping vergisi uygulanmaya başlayacağını da söyledi. 

Profilo Holding 2004 ciro 1.3 milyar dolar 2005 hedefi 1.7 milyar dolar 

Profilo Telra 2004 cirosu 575 milyon dolar 2005 ciro hedefi 750 milyon dolar 2004 TV üretimi 2 milyon 729 adet 2005 TV üretim hedefi 3 milyon adet 

</TEXT>
</DOC>
