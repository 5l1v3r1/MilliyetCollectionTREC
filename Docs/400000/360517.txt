<DOC>
<DOCNO> 360517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur43.html </URL>
<DATE> 2005/07/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bomba imha robotuna tatbikat yaptırıldı 
</HEADLINE>
<TEXT>

     İstanbul Emniyet Müdürü Celalettin Cerrah, Türk polisi olarak teknolojinin tüm imkanlarından yararlandıklarını bildirdi. 
     İstanbul’daki NATO Zirvesi öncesinde Emniyet Genel Müdürlüğü’nce İstanbul, Ankara ve İzmir’de kullanılmak üzere yurtdışından satın alınan 40 kilogram ağırlığındaki bomba imha robotuna, Vatan Caddesi’ndeki Emniyet Müdürlüğü yerleşkesinde tatbikat yaptırıldı. 
     Tatbikatta temsili bombanın bulunduğu nokta kordon altına alındıktan sonra, uzman polislerce uzaktan kumandayla yönlendirilen imha robotu, bombanın fotoğrafını çekip türünü belirledi. Ardından da robotun, temsili bombayı etkisiz hale getirmesi gösterildi. 
     Burada basın mensuplarının sorularını yanıtlayan İstanbul Emniyet Müdürü Cerrah, vatandaşlardan şüpheli gördükleri paketlere yaklaşmadan polise bildirmelerini istedi. 
     Celalettin Cerrah, "Türk polisi olarak teknolojinin tüm imkanlarından yararlanıyoruz. Vatandaşlarımızın can güvenliği bizim için çok önemlidir" dedi. 
     
</TEXT>
</DOC>
