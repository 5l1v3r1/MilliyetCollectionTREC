<DOC>
<DOCNO> 398790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas14.html </URL>
<DATE> 2005/11/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
'Organize İşler' filmi 22 Aralık'ta Almanya'da gösterime girecek 
</HEADLINE>
<TEXT>

     Yapımcılığını Necati Akpınar'ın, yönetmenliğini Yılmaz Erdoğan'ın üstlendiği ''Organize İşler'' adlı Türk filmi, 22 Aralık'ta Almanya'da gösterime girecek. 
     BKM Film'den yapılan açıklamada, filmin Almanya'daki bazı sinema salonlarında Almanca dublajlı olarak gösterime gireceği, böylece filmi Türklerle Almanların birlikte izlemeleri imkanı sağlanacağı bildirildi. 
     Akpınar, filmin 23 Aralık'ta da Türkiye'de gösterime gireceğine dikkat çekerek, ''Almanya ve Avrupa'da yaşayan Türk sinemaseverleri, bizim için Türkiye'dekilerle aynı önemi taşımakta. Bu nedenle 'Organize İşler'i aynı anda izleyebilmeleri için elimizden geleni yaptık'' dedi. 
     Erdoğan da filmin konusuyla ilgili olarak yaptığı açıklamada, ''Organize İşler, araklayanlarla araklananların hikayesidir. Kimin kimden arakladığının belli olmadığı dünya şahanesi İstanbul'da tüm işler organizedir ve bu her zaman işler. Hal böyle olunca koskoca Süpermen bile İstanbul'a gelince hayatının dayağını yer'' diye konuştu. 
     Erdoğan'ın senaryosunu yazdığı, yönetmenliğini yaptığı ve başrolünü üstlendiği ''Organize İşler'', Türkiye'de 225 kopya ile 430 salonda, Almanya'da da 70 salonda seyirciyle buluşacak. 
     Filmde Erdoğan'ın yanı sıra Cem Yılmaz, Demet Akbağ, Ebru Akel, Tolga Çevik, Altan Erekli, Özgü Namal, Başak Köklükaya, Erdal Tosun, Neslihan Yeldan ve Berfin Erdoğan rol alıyor. 
     İstanbul'da gerçek ve yaratılan özel mekanlarda çekilen film, İsviçre ve Hollanda'da da 22 Aralık'ta, Belçika, Fransa, İngiltere ve Avusturya'da da 23 Aralık'ta gösterime girecek. 
     
</TEXT>
</DOC>
