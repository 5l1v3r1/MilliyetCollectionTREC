<DOC>
<DOCNO> 362671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun09.html </URL>
<DATE> 2005/07/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fransa’da susuz yaz 
</HEADLINE>
<TEXT>

     SAADET ORUÇ Paris DHA 

      Aşırı sıcaklarla kavrulan Fransa şimdi de kuraklık sorunuyla karşı karşıya kalırken Cumhurbaşkanı Jacques Chirac’dan halka, ’suyu ekonomik tüketin’ uyarısı geldi. 
     Ülkenin 1976’dan bu yana bu şiddette kuraklık yaşamazken, özellikle ülkenin batısının susuzluktan büyük ölçüde etkilenmesi üzerine Fransa’daki 96 bölgeden 52’sinde su kullanımını kısıtlayıcı önlemler için düğmeye basıldı. Ekoloji Bakanlığı’nın internet sitesinden yaptığı duyuruya göre ülke genelinde su kullanımını kısıtlamak üzere 27 genelge hazırlandı. Eylül hatta ekim ayına kadar geçerli olacak genelgeye göre bahçe sulama, havuz doldurma, otomobil yıkama ve tarla sulamaya kısıtlamalar geliyor. Ayrıca bazı plajlarda duş kullanımı yasaklanırken, balkonların da ’minimum’ düzeyde yıkanması istendi. 
     Fransa’da suyun yüzde 79’u tarım amaçlı, yüzde 10’u içme suyu olarak, yüzde 9’u enerji üretimi için, yüzde 2’si de sanayide kullanılmak üzere tüketiliyor. 
     Fransa’da geçen yıl aşırı sıcaklar yüzünden çoğu yaşlı binlerce kişi hayatını kaybetmişti. 
     
</TEXT>
</DOC>
