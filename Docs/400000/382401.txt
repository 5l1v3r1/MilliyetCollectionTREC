<DOC>
<DOCNO> 382401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas10.html </URL>
<DATE> 2005/09/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Pandaların seks yaşamı uydudan izlenecek 
</HEADLINE>
<TEXT>

     
     Levent ULUÇER PEKİN, DHA 
     
DÜNYADA soyu tükenmekte olan ve Çin’de özel koruma alanlarında çiftleştirilerek üremeleri sağlanan pandaların ’sorunlu’ seks yaşamlarını düzeltmek için bilim adamları farklı yollar denemeye başladı. 
     Panda uzmanları şimdi de bu hayvanların cinsel yaşamlarını uzaydan uydu ile izlemeye başlayacak. Şinhua haber ajansına göre, Çinli ve ABD’li bilim adamları, Küresel Yer Belirleme Sistemi GPS yardımıyla pandaların seks hayatını uzaydan takibe alacak. ABD Zooloji Kurumu ve Çin Zooloji Bilimleri Enstitüsü, 3 yıl sürecek bu proje için 660 bin dolar bütçe ayırdı. 
     
     DAHA ÖNCE DE ’PANDA PORNOSU’ İZLETTİRMİŞLERDİ 
     Uzmanlar, pandaların soyunun tükenme tehlikesiyle karşı karşıya olduğunu ilerlemiş teknoloji ve uzaydan gözetleme sistemi yardımıyla bu tehlikenin ortadan kaldırılabilmesi için bu hayvanların seks yaşamlarının nasıl daha iyiye götürülebileceğine ilişkin yöntemlerin araştırılacağını açıkladı. GPS ve diğer bilgisayar sistemleri yardımıyla, pandaların hareketleri, her mevsim ve çevre ortamında izlenebilecek. 
     Çinli bilim adamları, daha önce de pandaların seks yaşamına hareket getirebilmek ve üremelerini artırabilmek için, bu hayvanların tutulduğu yerlere televizyonlar yerleştirip, onlara pandaların çiftleşme görüntülerini izlettiriyordu. 
     Uzmanlar, dişi pandaların yüzde 80’inin hamile kalamadığını, erkek pandaların yüzde 90’ının ise kısır olduğunu söylüyor. Çin basını daha önce, dünya çapında bin 700 dolayında panda yaşadığını yazmıştı. 
     
</TEXT>
</DOC>
