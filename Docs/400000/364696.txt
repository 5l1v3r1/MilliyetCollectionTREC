<DOC>
<DOCNO> 364696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko27.html </URL>
<DATE> 2005/07/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çağlayan Bankacılık sektörü hala terbiye seviyesine gelmedi 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türkiye'de ''bankacılık sisteminin hala terbiye seviyesine gelmediğini, hala geçmişten ders almadığını'' söyledi. 
     ASO Meclisi'nin Temmuz ayı toplantısında konuşan Çağlayan, ekonomide dikkat edilmesi gereken noktalar üzerinde dururken, bankacılık sistemini de sert bir şekilde eleştirdi. 
     Konuşmasında, bir ASO üyesinin aktardığı, ''bir banka şubesinin, kendisine ait çeki öderken bile komisyon aldığı'' yolundaki olayı değerlendiren Çağlayan, şöyle devam etti 
     ''Bankacılık sistemi, bir taraftan ulusal bankalarımızın korunması lazım derken, bakıyoruz ki bir taraftan yabancının yapmadığı ahlak dışı davranışları yapıyor. Bunun ticaretle bir alakası yok. Bu ticaret değil, ahlaksızlıktır, bile bile soymaktır. Artık elektronik ortamda dünyanın bir ucu ile görüşürken, aynı şubeye ait çekin tahsili için 15.7 YTL komisyon alınıyor. Ben bunun adını bile koyamam. 
     Ben bunu yaparım, ister kabul et ister etme... Tabii gücü yettiğine yapar, onu da söyleyeyim. Ama bu anlayıştan vazgeçilmesi lazım. Bankacılık sistemi ciddi sınav verdi, hala vermeye devam ediyor. Kabul edilebilir, anlaşılabilir bir tavır takınmalarını teklif ediyorum.'' 
     
     ''ÇİN'İN 7 AYDA ÇEKTİĞİ SERMAYEYİ, TÜRKİYE 20 YILDA GETİREMEDİ'' 
     Enflasyon ve faizlerdeki düşüş, ihracattaki artışın sevindirici olduğunu belirten Çağlayan, yüksek kamu borç stoğu yükünün devam ettiğini, vadelerin istenen düzeyde uzamadığını, reel faizin hala yüksek seyrettiğini söyledi. 
     Yüksek borç stoğunun, Türkiye'nin özellikle son 10-15 yıldaki hatalı borçlanmalarının, fizıbıl olmayan yatırımların sonucu olduğunu vurgulayan Çağlayan, ''Türkiye'nin bu dönemde yapmış olduğu hovardalığın bedelini ödüyoruz. Türkiye'nin bu borç sarmalından kurtulması gerekir'' dedi. 
     Cari işlemler açığı nedeniyle şimdilik bir kriz durumu olmadığını kaydeden Çağlayan, ''Cari işlemler açığı önemsenmeli, önemsenmeyecek kadar hafife alınmamalı ve bu konuda da doğrudan yabancı sermayenin gelmesini sağlayacak ortam oluşturulmalı'' diye konuştu. 
     Son 20 yılda Türkiye'ye 17 milyar dolar, Çin'e ise 600 milyar dolar yabancı sermaye girişi olduğunu hatırlatan Çağlayan, ''Çin'in 7 ayda getirdiği yabancı sermayeyi, 20 yılda getirememişiz'' dedi. 
     İç göç ve işsizlik sorunlarına da değinen ASO Başkanı Çağlayan, Türkiye'de hala 10 kişiden birinin işsiz olduğunu, bunun terörü destekleyen bir hadise olması nedeniyle bu sorunun mutlaka çözülmesi gerektiğini söyledi. 
     Çağlayan, terör olaylarını, hangi din, hangi ülke, hangi neden kaynaklı olursa olsun lanetlediklerini de ifade etti. 
     
     ''DIŞARIDA, TÜRKİYE'YE OLUMLU BAKIŞ VAR'' 
     Ekonomik performansın siyasi istikrara bağlı olduğuna işaret eden Zafer Çağlayan, yabancı kuruluşların Türkiye'deki özelleştirmelere büyük ilgi gösterdiğini, 25-30 yıl vadeli düşük faizli kredi teklifleri bulunduğunu belirterek, şöyle devam etti 
     ''Bu, Türkiye'nin artık dünyadaki görüntüsünün çok olumlu olduğunu gösteriyor. Bunlar 25-30 yıl vadeli kredi teklif ederken, Türkiye'nin geleceğine yatırım yapmak istiyorlar. Türkiye'deki siyasi istikrarın korunması halinde yabancıların Türkiye'ye bakışı daha da netleşir. Dışarıdan, Türkiye'nin siyasi istikrarının, ekonomik görüntüsünün iyi olduğu yolunda bir hava var. Bunda AB ile müzakerelerin başlayacak olmasının, özelleştirme uygulamalarının etkisi bulunuyor.'' 
     
     ''AB'NİN TÜRKİYE'YE KAZIĞI'' 
     Türkiye'nin 3 Ekim'e kilitlendiğini, ''müzakerelerin ucu açık, sırtı örtük'' gibi tartışmaların gereksiz olduğunu belirten ASO Başkanı Çağlayan, ''Dış güçler bu konuda zaten iyi çalışıyor'' diye konuştu. 
     ''Kıbrıs meselesini olayın içine sokarak ve veto hakkını kullanma yetkisi vererek AB'nin Türkiye'ye kazığı baştan attığını'' söyleyen Çağlayan, bunun etik bir tarafı bulunmadığını vurguladı. 
     İç siyasette de çok küçük şeylerden çok ciddi siyasi tırmanışlar yaşandığına da işaret eden Zafer Çağlayan, siyasi istikrarı zedeleyecek tavırlardan kaçınılması, sağduyunun hakim kılınması gerektiğini söyledi. 
     Çağlayan, ekonominin içerdeki ve dışardaki atraksiyonlara karşı sağlam tutulması için yapısal reformların tamamlanması, sosyal güvenlik ve vergi kanunlarının çıkarılması, özelleştirmenin her şartta tamamlanması gerektiğini vurguladı. 
     
     ERDEMİR'İN ÖZELLEŞTİRİLMESİ İÇİN KURULAN KONSORSİYUM 
     Türkiye'nin büyük bir fırsat yakaladığını, özelleştirmelere karşı yurtdışından ciddi finansman teklifleri geldiğini anlatan Çağlayan, Erdemir'in özelleştirilmesi konusunda oluşturulan konsorsiyumda yer almak isteyen firma sayısının 30'a yaklaştığını açıkladı. 
     Bunun, ''yabancı sermayeye karşı milli bir forma'' olmadığını vurgulayan Çağlayan, konsorsiyuma üye birçok firmanın yabancı ortağı bulunduğuna dikkati çekerek, şöyle devam etti 
     ''Kesinlikle yabancı düşmanlığı yok, olamaz. ASO üyesi firmaların çoğu Erdemir'in önemli müşterisi. Hareketin özü, Türkiye'de yerleşik firmaların bir araya gelmesidir. Erdemir'e yakın cirosu olan, tek başına alabilecek firmalar bile böyle bir konsorsiyuma girip, akıl, parasal gücünü birleştiriyor. Hem de bir kültür ve model oluşturacak. Arkada Tüpraş, Turkcell var. Olaya sadece stratejik kuruluşlar olarak bakamayız. Kim yüksek fiyat verirse o alacak. Özelleştirme her ne şartta olursa olsun tamamlanmalı. Bulgaristan'da krallık sarayı bile özelleştirildi.'' 
     
     İKİZ KULELER İÇİN KREDİ TEKLİFİ 
     Yapılan tüm özelleştirmelerde çok uzun vadeli çok düşük faizlerle kredi teklifleri geldiğini belirten Çağlayan, TEKEL'in kulelerinin finansmanını çok uzun vadeli sağlamak isteyen kuruluşlar olduğunu açıklayarak, ''Bunlar Türkiye'de uzun vadeli yatırım ortamının olduğunun göstergesi. Bankalar, yerli, yabancı finans kuruluşları sırada'' dedi. 
     Çağlayan, yatırım ortamının daha da istenilir hale getirilmesi için, kayıt dışı istihdamın önlenmesi, istihdam üzerindeki maliyetin azaltılması, işletmelerin üzerindeki 35 katrilyon liralık kıdem tazminatı sorununun çözümü için bir fon oluşturulması gerektiğini söyledi. 
     Mesleki eğitime önem verilmesi gerektiğini de vurgulayan Çağlayan, erkeklerin büyük bir çoğunluğunun askerlik süresinin uzunluğu nedeniyle üniversiteye devam ettiğini, askerlik süresinin kısaltılması gerektiğini kaydetti. 
     
     500 BÜYÜK SANAYİ KURULUŞU LİSTESİ 
     Bu arada Zafer Çağlayan'ın verdiği bilgiye göre, İstanbul Sanayi Odası'nın ASO açıkladığı 500 büyük sanayi kuruluşu listesinde ASO üyesi firma sayısı 27'den 34'e çıktı. 
     İSO'nun 9 bin, EBSO'nun 5 bin, ASO'nun 3 bin üyesi bulunduğunu hatırlatan Çağlayan, 500 büyük sanayi kuruluşu listesinde ASO üyesi firmaların, satış hasılatında ve ihracatta 3, brüt katmadeğer, öz sermaye, net aktifler, dönem karı, istihdam yaratma açısından 2'inci sırada bulunduğunu belirtirken, ''Bu da Ankara sanayicisinin Türkiye'de gelmiş olduğu önemli yeri gösteriyor'' dedi. 
     
     İKİZ KULELERİN SATIŞI 
     Zafer Çağlayan, Oda Meclisi toplantısından önce, basın mensuplarının TEKEL'in ikiz kulelerinin TOBB tarafından 100 milyon dolara satın alınması ve bu değerin yüksek bulunduğu yolundaki sorusuna, şöyle yanıt verdi 
     ''Yüksek olup olmadığını nereden biliyorsunuz TOBB Yönetim Kurulu karar verdi, uygun gördü. TOBB'un zaten bir hizmet binasına ihtiyacı vardı. Bir kuleyi de teknoloji merkezi yapmak gibi bir düşüncemiz var.'' 
     
</TEXT>
</DOC>
