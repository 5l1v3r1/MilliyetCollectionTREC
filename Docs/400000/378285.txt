<DOC>
<DOCNO> 378285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yazar/uras.html </URL>
<DATE> 2005/09/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Gitanes' Fransa'da battı, İzmir'den çıkıyor 
</HEADLINE>
<TEXT>


'Gitanes' Fransa'da batıyor ama, İzmir'den çıkıyor... 
Gitanes ne Fransa'da neden battı İzmir ile ilgisi ne İzmir'den çıkıyor demek, ne demek Anlatacağım. 
Ama önce "Gitanes" ne, bilmeyene onu anlatayım. 
Gitanes, ünlü bir sigara markası. Sert tütünden üretilen bir Fransız sigarası. Fransızca ve İspanyolca "Çingeneler" anlamına geliyor. Mavi kutusunun üzerinde dans eden bir çingene kadının resmi var. Gitanes ve Gauloises markalı sigaralar Fransa'nın simgelerinden biri... Fransız entelektüelleri Gitanes'dan başka sigara içmez. Fransa'da bu sigaranın pazar payı bir zamanlar yüzde 80'lere kadar ulaşmıştı. Fransız entelektüellere özenen bizim entelektüeller de her Fransa'ya gidene Gitanes ısmarlar idi. 
Nasıl Amerikan tütünü harmanı bizim sigaraları vurdu ise, Gitanes'ı da vurdu. Doğu tütünü ile üretilen sert içimli Fransız sigarası, Amerikan tütünü ile üretilen yumuşak içimli sigaraların altında ezildi. 
Buna bir de yüksek vergiler eklendi. Kutusu 5 euroya yaklaşık 8 YTL'ye satılan Gitanes'ı alt gelir grubundaki entelektüeller satın alamaz oldu. 

Fransa'da üretilmeyecek 
Gitanes'ı üreten Fransız Seita grubu 1999 yılında İspanyol Tabacalera grubu ile birleşerek "Altadis" firmasını oluşturdu. Gitanes ve Gauloises sigaralarını işte bu "Altadis" firması üretiyor. Satışların düşmesi karşısında zarar etmeye başlayan Altadis firması Gitanes, Gauloises markalarıyla yılda 12 milyar sigara üreten fabrikasını kapatma kararı aldı. 
Ünlü Le Figaro gazetesine göre, bu "bir devrin sonu", Fransızlar için bir efsanenin yok oluşudur. 
Gelelim İzmir'e... Libya lideri Muammer Kaddafi'nin oğlunun arkadaşı olarak bir zamanlar Türk medyasında bolca ismi geçen, resmi basılan Tarek Kautini isimli Lübnanlı genç işadamı, Türkiye'de sigara fabrikası yatırımı yaparak Ortadoğu ve Kuzey Afrika'ya sigara satmak için "Kautini Tobacco A.Ş." unvanı altında bir şirket kurdu. Gitanes ve Gauloises sigaralarını üreteceği tesis için İzmir'deki Ege Serbest Bölgesi'nde önce fabrika binası ve depo kiraladı. Daha sonra 50 milyon dolarlık bir yatırım için yer satın aldı. Sadece sigara üretmeyecek, sigara makinesi de üretecekti. Tekel'e de makine satan İspanyol MTS firmasından makineler satın aldı. 

İzmir'de üretilme olasılığı var 
Derken bir gün geride büyük borçlar bırakarak Türkiye'den kaçtı. 
Sinan Doğan'ın haberinden öğrendiğimize göre, Kautini'ye makineleri satan İspanyol MTS firması, Gitanes'ı üreten İspanyol-Fransız ortaklığı Altadis ile bir konsorsiyum oluşturarak Ege Serbest Bölgesi'ndeki tesisleri devraldı. Fabrikayı üretime geçirmeye çalışıyor. Konsorsiyumun amacı, Türkiye pazarı için değil, Ortadoğu ve Kuzey Afrika pazarı için sigara üretmek. 
Altadis, Fransa ve İspanya pazarında lider durumda. Tekel sigara fabrikalarının satışına da ilgi göstermiş ama sonra ihaleye katılmamıştı. Avrupa'nın üçüncü büyük sigara üreticisi. Kuzey Afrika pazarında iddialı. Çok sayıda ülkede faaliyet gösteriyor. 
İster misiniz Fransa'da üretimine son verilen Gitanes ve Gauloises, bundan böyle İzmir'de üretilmeye başlasın... Fransa'da batan Gitanes, İzmir'den dünya pazarlarına çıksın... 



</TEXT>
</DOC>
