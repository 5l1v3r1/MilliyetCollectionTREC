<DOC>
<DOCNO> 380548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko12.html </URL>
<DATE> 2005/09/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Portekizli yatırımcıların gözü Türkiye'de... 
</HEADLINE>
<TEXT>

     Türk-AB İş Konseyi bünyesindeki Türk -Portekiz İş konseyi Başkan Yardımcısı, Diplomat Dış Ticaret Şirketi Başkanı Fahri Gökyayla, Avrupa Birliği'ndeki AB sanayicilerin, Türk pazarının büyüklüğü ve cazibesinin farkında olduğunu bildirdi. 
     Gökyayla, Türkiye ile Portekiz arasındaki ticaret hacminin 500 milyon dolar seviyelerinde olduğunu, bunu 1 milyar dolara çıkarma gayreti içinde bulunduklarını belirtti. 
     Portekiz'in önde gelen Socem Plastik Kalıp Proje Müdürü Petro Bonifacio'nun dördüncü kez Türkiye'ye geldiğini kaydeden Gökyayla, İstanbul, Bursa ve İzmir'de otomotiv, beyaz eşya ve elektronik sektörünün önde gelen firmalarıyla görüşmeler yaptığını açıkladı. 
     Bonifacio'nun otomobil iç ve dış plastik parçaları, kapı panelleri, tampon üretimi, beyaz eşya ve elektronik sektörüne kalıp satmak istediğini anlatan Fahri Gökyayla, şu bilgiyi verdi 
     ''Portekiz ve AB'de ekonomide durgunluk yaşanıyor. Bonifacio 10 yıl öncesine kadar AB ülkeleri içinde en ucuz ülke Portekiz'di. Pazarın büyüklüğü ve maliyetin AB ülkelerine göre düşük olması ve kaliteli işgücünüz, şimdi Türkiye'yi öne çıkardı dedi. Socem ilk başta üretimi, tasarımı Portekiz'den getirerek satmak, orta vadedeyse Türkiye'de ortak yatırımla üretim yapmak istiyor. Üretimi satışın olduğu yerde yaparak, ucuz işgücü ve kaliteli işçilik avantajının kullanmak istediklerini ifade etti.'' Petro Banifacio'nun Ford, Toyota, Honda ve Renault'un gibi otomotiv sektörünün tedarikçileriyle görüştüğünü anlatan Gökyayla, beyaz eşyayla elektronik üretimi yapan Bosch ve Vestel şirketlerini ziyaret ettiklerini ifade ederek, ''Socem, Bosch'dan ilk siparişi aldı'' dedi. 
     Türk üreticilerin AB'li sanayiciler ile aktif ilişki kurması gerektiğini belirten Gökyayla, Türk üreticilerinin AB ile temas kurma yolunda ticaret odaları ve ihracatçı birliklerinden yardım almalarını önerdi. 
     Gökyayla, Türkiye'nin ucuz işgücü ve kaliteli işçiliğinin avantajını 10 yıl kullanabileceğini, bunun için ''kartların iyi kullanılması'' gerektiğini savundu. Gökyayla, ''AB'li sanayiciler Türk pazarının büyüklüğü ve cazibesinin farkında. AB lehine başlayan pazar, bize dönmeye başladı. Ortak çalışma stratejisi başlatmak zorundayız'' diye konuştu. 
     
</TEXT>
</DOC>
