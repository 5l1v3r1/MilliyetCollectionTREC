<DOC>
<DOCNO> 390440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko33.html </URL>
<DATE> 2005/10/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bireysel emeklilik iki yılını tamamladı... 
</HEADLINE>
<TEXT>

     Bireysel emeklilik sistemi ikinci yılını doldururken, sisteme katılanların sayısının 641 bini, emeklilik yatırım fonlarının varlık değerinin de 943 milyon YTL’yi bulduğu bildirildi. 
     Hazine Müsteşarlığı’ndan yapılan açıklamada, katılım gönüllülük esasına dayanmasına rağmen, sisteme artan oranda katılımın gerçekleştiği bildirildi. 24 Ekim 2005 tarihi itibarıyla sistemde toplam 641 bin 791 adet sözleşmenin bulunduğu, emeklilik yatırım fonlarının net varlık değerinin ise 943 milyon 461 bin YTL’ye ulaştığı ifade edilen açıklamada, grup emeklilik sözleşmelerinin son bir yılda yüzde 238, bireysel sözleşmelerin ise yüzde 230 oranında arttığı belirtildi. 
     Sistemin emeklilik dönemine yönelik fon birikimi sağlamayı amaçladığı, bu nedenle, ortalama yatırım vadesinin diğer finansal ürünlere göre daha uzun olduğu ve böylece ekonomiye uzun vadeli fon akışı sağladığı vurgulanan açıklamada, 24 Ekim 2005 tarihi itibarıyla A ve B tipi yatırım fonlarındaki yatırımlarda ortalama 114 gün olan vadenin, emeklilik yatırım fonlarında 435 gün olarak gerçekleştiği ifade edildi. 
     Sistemdeki mevzuat düzenlemelerinin bir gereği olarak, pazarlama ve satış sürecinde emeklilik şirketiyle katılımcı arasında etkin bir bilgilendirme mekanizmasının bulunduğu belirtildi. Bir yılını dolduran katılımcılardan yalnızca yüzde 2’sinin sistemden ayrılması ve emeklilik şirketini değiştiren katılımcıların oranının ise yaklaşık yüzde 0.3 olmasının mekanizmanın iyi işlediğinin bir göstergesi olduğu savunuldu.. 
     Bireysel emeklilik sisteminin istihdama da çok önemli bir katkı yaptığı kaydedilen açıklamada, "Bu bağlamda, anılan sistem sayesinde yaklaşık 9900 kişiye bireysel emeklilik aracısı olarak, diğer bir çok kişiye de emeklilik şirketlerinin teknik ve idari kadrolarında iş imkanı sağlandığı görülmektedir" denildi. 

ANKA 
     
</TEXT>
</DOC>
