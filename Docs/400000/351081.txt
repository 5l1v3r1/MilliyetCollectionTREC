<DOC>
<DOCNO> 351081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo31.html </URL>
<DATE> 2005/06/11/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Bursaspor'da Levet Kızıl başkan seçildi... 
</HEADLINE>
<TEXT>

     Bursaspor’un olağanüstü genel kurulu yapıldı. Levent Kızıl, oy çokluğuyla Bursaspor’un 23. başkanı seçildi. 
     Fethiye Kültür Merkezi’nde yapılan olağanüstü genel kurulda, önce yönetim faaliyet raporları ile gelir-gider raporları ibra edildi. 
     Daha sonra kürsüye çıkan Bursa Valisi Oğuz Kağan Köksal, başkan Erkan Körüstan ile başkan adayı Levent Kızıl’ı kürsüye çağırdı. Kızıl ve Körüstan önce birbirlerine sarıldılar, daha sonra birbirlerinin ellerini havaya kaldırarak, birlik ve beraberlik mesajı verdiler. 
     Kızıl, seçimler öncesinde yaptığı konuşmada, 20 gündür kongre çalışması yaptığını, bu süreçte büyüklerin ayağına gittiğini, kentin tüm dinamikleriyle bir araya geldiğini ve bu sayede camiada yüzde 95’lik bir bütünlük sağladığını söyledi. 
     Kendisinin olduğu yerde Bursaspor’un hakkını hiç kimsenin yiyemeyeceğini ifade eden Kızıl, "Birinci Süper Lig’e çıkacak bir kadro oluşturacağız" dedi. 
     Kızıl, taraftarların "Büyük Başkan" tezahüratları yapması üzerine, "Şampiyon olana kadar büyük başkan yok, büyük Bursaspor var" diye konuştu. 
     Konuşmanın ardından yapılan seçimlerde, kongre salonuna gelen 308 üyeden 170’i oy kullandı. Seçim sonucunda, 169 üyenin oyunu alan Kızıl, oy çokluğuyla Bursaspor’un 23. başkanı oldu. 
     
</TEXT>
</DOC>
