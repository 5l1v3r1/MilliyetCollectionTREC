<DOC>
<DOCNO> 394443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/guncel/gun06.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koşamayan, örgüt üyesi 
</HEADLINE>
<TEXT>


Ankara'daki YÖK protestosunda hızlı koşup polise yakalanmayan öğrenciler evlerine döndü. Yakalananlar ise 'örgüt üyesi' oldukları iddiasıyla tutuklandı 

GÖKÇER TAHİNCİOĞLU Ankara 

Ankara'da hafta başında gerçekleştirilen olaylı YÖK protestosunda polise yakalanan öğrencilerden 20'si 'örgüt üyeliği' ve 'yardım yataklık' iddiasıyla tutuklanırken, yakalanamayan öğrenciler, polisin el koyduğu otobüslerine, polis nezaretinde binerek geldikleri kentlere döndü. Hızlı koşamayan öğrencileri okullardan atılma, yıllarca hapis yatma gibi riskler bekliyor. 
Olaylı YÖK eylemi, ilginç bir adli sürece neden oldu. Ankara Emniyet Müdürlüğü Güvenlik Şube Müdürlüğü taş, sopa ve biber gazı savaşı şeklinde geçen eylemin yapıldığı saatlerde, şehir dışından gelen öğrencileri taşıyan otobüslere el koydu. 
49 eylemci gözaltına alındı. Öğrenciler önce Güvenlik Şube'ye götürüldü. Ancak akşam saatlerinde öğrencilerin terör örgütleriyle bağlantılı olabilecekleri gerekçesiyle Terörle Mücadele TEM Şubesi duruma el koydu. Savcılığa çıkarılan öğrencilerin 20'si örgüt üyeliği ve yardım yataklıktan cezaevine gönderildi. 
Hızlı koşarak yakalanmayan öğrenciler ise farklı bir muameleye tabi tutuldu. Öğrenciler, Güvenlik Şube ile avukatlar aracılığıyla temas kurarak, otobüslerin paralarını peşin ödediklerini, izin verilmezse geldikleri şehirlere dönemeyeceklerini bildirdi. Bunun üzerine öğrenciler polislerin getirdiği otobüslere binerek geldikleri şehirlere döndü. 



</TEXT>
</DOC>
