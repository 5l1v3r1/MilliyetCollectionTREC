<DOC>
<DOCNO> 354780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy10.html </URL>
<DATE> 2005/06/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kutan "Başörtüsünün şeklini moda belirler" 
</HEADLINE>
<TEXT>

     SP Genel Başkanvekili Recai Kutan, başörtüsü konusunda başlayan "türban ve "eşarp" ayrımına karşı çıkarak, "Başörtüsünün şeklini moda belirler. Dünyada bütün hanımefendiler modanın emrindedir" dedi. 
     Recai Kutan, Ekonomik ve Sosyal Araştırmalar Merkezi’nin ESAM İslam ülkelerinden temsilcilerin katılımıyla gerçekleştirdiği "İslam Dünyası ve Küresel Barış" konulu konferansın sonuç bildirgesini açıklamak üzere kahvaltılı bir basın toplantısı düzenledi. 
     Kutan gazetecilerin sorularını yanıtlarken türban tartışmalarıyla ilgili değerlerdirmelerde bulundu. Erzurum Atatürk Üniversitesi’ndeki mezuniyet törenine başörtülü annelerin alınmamasını, "Çağdaşlık adına yapılan çağdışı uyguluma" diye niteleyen Kutan, bu olayın kınanmasıyla başörtüsü sorununun çözümünün müzakere edilebilecek aşamaya geldiğini kaydetti. Bazı üst düzey askerlerin "eşarp" ve "türban" kavramlarını ortaya attıklarını, GATA’daki mezuniyet töreninde de bu uygulamanın gerçekleştiğini belirten Kutan, "Biz esasında bu ayırımı da anlamıyoruz. Ne demek eşarp ve türban. Dünyada hanımefendilerimiz modanın emrindedir. Paris’te bir modacı üretir hanımefendilerimiz de buna uyarlar. Başörtüsünde de böyledir" dedi. 
     
     BİZİM GENÇLİĞİMİZ SIKMABAŞ MODASI VARDI 
     Kutan, kadınların başörtüsü şekillerine ilişkin tartışmanın yeni olmadığını belirtirken de, "Bizim gençliğimizde de sıkmabaş tabir edilen örtünme şekli moda olsun diye takdim edilirdi" diye konuştu. Türkiye’de bu konuda bir çifte standart bulunduğunu da kaydeden Kutan, "Milli Eğitim Bakanlığı’na bağlı mesela Dame de Sion’da rahibeler neredeyse çarşaf gibi giysilerle ders veriyorlar. 
     Onlar için hiçbir sorun yok" dedi. 
     
     MUMCU’NUN ÖNERİSİ BU İŞİ ÇÖZER 
     Kutan, ANAP Genel Başkanı Erkan Mumcu’nun AKP’ye yaptığı "Anayasa’yı birlikte değiştirip türban sorununu çözelim" önerisine de destek verdi. Kutan, "Bana göre AKP referandum yaparak halkın yüzde 90’ının türbanda özgürlükten yana olduğunu göstermek istiyor. Ama buna gerek yok. Çünkü halkın yüzde 80-90’ı bu zulme karşı çıktığı biliniyor" dedi. 
     Kutan, Mumcu’nun önerisi desteklenip Anayasa değişiklik sürecinin başlatılması halinde referanduma gerek kalmayacağını belirterek, AKP’ye bir an önce "Bütün öğretim kurumlarında kılık kıyafet serbesttir" şeklinde bir ifadenin Anayasa’ya konulacağı bir değişiklik için TBMM’de süreci başlatması, yeterli sayıya ulaşamaması halinde referanduma gitmesi çağrısında bulundu. 
     
</TEXT>
</DOC>
