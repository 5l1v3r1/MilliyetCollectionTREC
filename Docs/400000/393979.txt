<DOC>
<DOCNO> 393979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yasam/axyas01.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajan krizine karışan gazeteci işi bıraktı 
</HEADLINE>
<TEXT>


CIA ajanının deşifre edilmesi skandalına adı karışan gazeteci Judith Miller, 28 yıldır çalıştığı New York Times'tan ayrıldı 

DIŞ HABERLER SERVİSİ 

CIA ajanı Valerie Plame'nin kimliğinin deşifre edilmesi skandalına adı karışan gazeteci Judith Miller, New York Times gazetesindeki işinden ayrıldı. New York Times'tan yapılan yazılı açıklamada, 1977'den bu yana bu gazetede çalışan 57 yaşındaki Pulitzer ödüllü Miller'ın görevinden ayrıldığı belirtildi. 
Miller da okuyuculara hitaben yazdığı mesajda, "haber olduğu" için gazetedeki görevini bıraktığını ifade etti. 

85 gün hapis yattı 
Miller, CIA ajanının kimliği konusundaki bilgiyi kimden aldığını açıklamayı reddedince hapis cezasına çarptırılmış, kaynağı ismini açıklamasına izin verene kadar 85 gün cezaevinde kalmıştı. Miller, cezaevinden çıktıktan sonra, Beyaz Saray'ın komplosuna alet olarak Irak'la ilgili yanlış haberler yaptığı gerekçesiyle gazete yönetimince eleştirilmişti. 


</TEXT>
</DOC>
