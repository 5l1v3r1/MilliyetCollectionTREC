<DOC>
<DOCNO> 393309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun10.html </URL>
<DATE> 2005/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Londra’daki saldırılarda onlarca hayat kurtaran 'kahraman' Müslümanmış 
</HEADLINE>
<TEXT>

     
     Hilal YILMAZ LONDRA, DHA 
     
İNGİLTERE’nin başkenti Londra’yı 7 Temmuz’da kana bulayan terör saldırılarında onlarca kişinin yaşamını kurtaran kahramanın, İmran Chaudhuri adlı bir Müslüman olduğu ortaya çıktı. 
     İngiltere’nin en çok satan gazetesi The Sun tarafından bulunan Bangladeş asıllı ilk yardım görevlisi Chaudhuri, aralarında Türk kızı Gamze Günoral’ın da bulunduğu 26 kişiye mezar olan King’s Cross istasyonunda onlarca kişinin hayatını kurtarmış. 
     Londra’nın merkezindeki King’s Cross Metro İstasyonu’nda çalışan tek ilk yardım görevlisi olan Chaudhuri’nin, patlamanın ardından tam 2.5 saat boyunca hayatını riske atarak yaralıları kurtarmaya çalıştığı belirtildi. 25 yaşındaki görevlinin saldırıda yaralananlara ilk yardım uyguladığı, patlamadan 30 dakika sonra olay yerine gelen ambulanslara onlarca yaralıyı taşıdığı kaydedildi. 
     
     ’KOPMUŞ KAFALAR VE BACAKLAR GÖRDÜM’ 
     The Sun gazetesine konuşan Chaudhuri, vücutlarının parçaları etrafa saçılmış birçok yaralıya yardım ettiğini söyledi. Yaşadıklarını bir kabusa benzeten Chaudhuri şöyle devam etti "Patlamayı duyar duymaz hemen fener ve ilk yardım malzemelerini alıp aşağıya koştum. Gözü yerinden fırlamış bir adamla karşılaştım. Derhal bandajla müdahale edip kendisini metrodan dışarıya çıkardım. Ardından kafatasının yarısı kopmuş birini kucağımda dışarıya çıkardım. Beynini rahatlıkla görebiliyordum. Vücut parçaları etrafa yayılmıştı. Trenin içi kan gölüne dönmüştü’ dedi. 
     
     ’HER GECE TER İÇİNDE UYANIYORUM’ 
     Chaudhuri, bacağı tamamı kopmuş bir kadının kendisine ’Beni kurtar’ diye yalvardığını da anlattı. Yaşadıklarının hala rüyalarına girdiğini anlatan Chaudhuri, "Bacağı kopmuş bir kadını kucağımda dışarıya çıkardım. Onu kurtarmam için bana yalvardı ve kendisi için dua etmemi istedi. Halen rüyalarımda benden yardım bekleyen yaralı insanları görüyorum. Her gece ter içinde uyanıyorum. Korkunçtu" dedi. 
     Olayların ardından psikolojik tedavi görmeye başlayan Chaudhuri, herkese yardım edemediği için kendisini suçlu hissettiğini anlattı. Yine de saldırılarda yakınlarını yitirenlerin acısını paylaştığını belirten Chaudhuri, "Gördüklerim dehşet vericiydi. Ben kahraman falan değilim. Daha fazla insana yardım edebilirdim. Suçluluk duygusu çekiyorum. Ancak her ne kadar kabuslar görüyor da olsam çektiğim acı olayda yakınlarını kaybedenlerle karşılaştırılamaz. Tüm bu acıya rağmen bir gün hepimizin yaşama sarılmak için gerekli sabrı ve cesareti bulacağımızı ümit ediyorum" dedi. 
     Londra’nın merkezinde 3 metro ve bir otobüse düzenlenen terör olaylarında 52 kişi hayatını kaybetmişti. 
     
</TEXT>
</DOC>
