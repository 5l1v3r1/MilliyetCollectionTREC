<DOC>
<DOCNO> 389580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo32.html </URL>
<DATE> 2005/10/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Serhat Akın Fener'in taraftarı gibi taraftar hiçbir yerde yok... 
</HEADLINE>
<TEXT>

     Sezon başında Fenerbahçe'den Belçika'nın Anderlecht takımına transfer olan Serhat Akın, bazı hedeflerinin olduğunu ve çok çalışarak hedeflerine ulaşmak için sırasını beklediğini söyledi. 
     Serhat, kendi internet sitesi'ne yaptığı açıklamada, artık tam anlamıyla Belçika futbolu ve Anderlecht'e alıştığını belirterek, ''Zaman zaman Türkiye'ye karşı özlem duysam da, Fenerbahçe taraftarının çılgın tezahüratları kulaklarımda çınlasa da, uyum sürecini tamamladım. Ancak şunu rahatlıkla söyleyebilirim ki Fenerbahçe'nin taraftarı gibi taraftar dünyanın hiçbir yerinde yok. Mesela bir yumruk şov olayına ben daha hiç rastlamadım'' dedi. 
     Bazı hedeflerinin olduğunu ve bu hedeflere ulaşmak için çok çalıştığını dile getiren Serhat, şunları kaydetti 
     ''Ay Yıldızlı forma altında rekorlar kırmak, bir Türk futbolcusu olarak Avrupa'nın büyük takımlarının formasını giymek bunlardan sadece bir kaçı. Bunları gerçekleştirmek için çok çalışmam gerektiğini çeşitli engeller aşmak zorunda olduğumu çok iyi biliyorum. Nitekim ben de hedeflerime ulaşabilmek için hem saha dışında, hem de saha içinde yaşantıma dikkat ederek ve de çok çalışarak bir anlamda sıramı bekliyorum.'' Son karşılaşmalarını Belçika Ligi'nde geçtiğimiz sezon şampiyon olan Clup Brugge ile oynadıklarını ve bu karşılaşmadan da 2-2 berabere kaldıklarını dile getiren Serhat Akın, ''Ben takımımızın iki golüne imza atan futbolcu oldum. Sanırım bir futbolcu için bundan daha keyifli bir şey olamaz. Takımımız Belçika Ligi'nde Standart Liege'in hemen 3 puan arkasında 2. sırada. Bu sene burada da şampiyonluk yaşayacağıma olan inancım tam'' diye konuştu. 
     
</TEXT>
</DOC>
