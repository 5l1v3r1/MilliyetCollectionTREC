<DOC>
<DOCNO> 358895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun10.html </URL>
<DATE> 2005/07/07/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Yayınevine, Ermeni soykırımını dengeli yansıtmama cezası 
</HEADLINE>
<TEXT>

     Fransız mahkemesi, yayınladığı ansiklopedik bir kitapta, sözde Ermeni soykırımını dengeli ve tarafsız bir biçimde yansıtmadığı gerekçesiyle ''Quid'' isimli yayınevinin editörlerini 1 avro sembolik para cezası ödemeye mahkum etti. 
     Fransa'daki Ermeni Davasını Savunma Komitesi COCA tarafından yapılan şikayeti değerlendiren mahkeme, Quid yayınevinin bastığı referans kitabının, Türkiye'nin tezlerini desteklerken, Ermenilerin tezlerine çok az yer verdiği gerekçesiyle bu kararı aldığını bildirdi. 
     Paris'teki mahkeme, sembolik mahkumiyet kararının ayrıca, üç gazete üç dergi ve üç yayınevinin internet sitesinde yayınlanmasına hükmetti. 
     Yayınevi avukatları, yaptıkları savunmada, yayın özgürlüğüne dikkati çekerek, ansiklopedik kitapta Fransa'nın sözde Ermeni soykırımını tanıyan yasayı 2001 yılında kabul etmesine de atıfta bulunduklarını belirttiler. 
     
     LEWİS DE MAHKUM OLMUŞTU 
     Paris'teki mahkeme, geçen yıllarda ünlü Amerikalı tarihçi Bernard Lewis'i, Le Monde'a yazdığı makalede sözde Ermeni soykırımını yine dengeli dile getirmediği gerekçesiyle sembolik olarak 1 Fransız Frangı ödemeye mahkum etmişti. 
     Fransa'nın sözde Ermeni soykırımını tanıyan yasayı kabul etmesi, Paris ve Ankara arasında diplomatik ilişkilerin gerginleşmesine yol açmıştı. 
     
</TEXT>
</DOC>
