<DOC>
<DOCNO> 351509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko32.html </URL>
<DATE> 2005/06/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
BTC boru hattının Ceyhan terminali tamamlandı... 
</HEADLINE>
<TEXT>

     Bakü-Tiflis-Ceyhan BTC petro boru hattı güzergahı boyunca yapılan arkeolojik araştırma ve çalışmaların sona erdiği bildirildi. 
     Bu arada hattın son noktası kabul edilen Ceyhan Terminali'ndeki inşaat çalışmalarında da sona gelindi. 
     Azertac ajansının haberine göre, Azerbaycan Milli İlimler Akademisi Arkeoloji ve Etnografya Enstitüsü uzmanlar heyeti tarafından, güzergah boyunca yapılan arkeolojik kazı ve incelemeler başarıyla tamamlandı. 
     Hattın Azerbaycan kesimindeki çalışmalar kapsamında Tovuz, Şemkir, Ağstafa ve diğer bölgelerde 30'dan fazla arkeoloji kazı gerçekleştirildi. Çalışmalar sırasında bulunan M.Ö. 4000 yılının ilk yarısına ait kişisel kap kacak ve küpe, kolye gibi süs eşyaları üzerinde incelemeler yapıldı. 
     
     CEYHAN TERMİNALİNDEKİ ÇALIŞMALAR 
     BTC hattının işletiminden sorumlu BTC Şirketi de, hattın son noktası kabul edilen Ceyhan Terminali'nde inşaat çalışmalarının sona ermek üzere olduğunu bildirdi. 
     BTC Şirketi'nden yapılan açıklamada, 25 Mayıs'ta Sengeçal Terminali'nden verilen ilk petrolün Temmuz ayı sonunda Gürcistan sınırına ulaşacağı, bu yılın dördüncü çeyreğinde ise Ceyhan'a ulaşacağı kaydedildi. 
     Bu gerçekleştiğinde Ceyhan'da tören düzenleneceği ifade edilen açıklamada, törene Azerbaycan ve Gürcistan Cumhurbaşkanları'nın da katılacağı belirtildi. 
     BTC güzergahından bu yıl içinde günde 200-300 varil, 2006'da 400-500 varil, 2008 yılından itibaren ise günde 1 milyon varil petrolün Ceyhan'a ulaştırılması planlanıyor. 
     Azerbaycan devlet petrol şirketi SOCAR'dan yapılan açıklamada da, BTC'nin Türkiye kesimindeki çalışmaların bu yılın Kasım ayında sona ereceği, hattın tamamen petrolle doldurulmasının ise Kasım sonlarında tamamlanmasını öngörüldüğü bildirildi. 
     Hattın tamamen doldurulması için 1 milyon varil petrol gerektiği ifade edilen açıklamada, güzergahın planladığı şekilde çalışmaya başlamasıyla günde 135 bin ton, yılda 50 milyon petrolün Sengeçal'dan Ceyhan'a taşınabileceği anımsatıldı. 
     
</TEXT>
</DOC>
