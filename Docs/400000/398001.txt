<DOC>
<DOCNO> 398001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo26.html </URL>
<DATE> 2005/11/25/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Malatyaspor galibiyete kilitlendi... 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, yarın Malatya İnönü Stadı'nda yapacakları Konyaspor maçıyla ilgili olarak, ''Ya kazanacağız, ya kazanacağız'' dedi. 
     Hikmet Tanrıverdi, AA muhabirine yaptığı açıklamada, Malatyaspor'in zor bir dönemden geçtiğini ve yarın yapacakları Konyaspor maçından mutlaka galibiyetle ayrılmaları gerektiğini söyledi. 
     Tanrıverdi, şöyle konuştu 
     ''Önümüzdeki 4 maçın 3'ünü sahamızda yapacağız. Amacımız bu 4 maçtan en fazla puanı alarak ligin ilk yarısını iyi bir konumda kapatmak. Geride kalan haftalarda sahamızda hiç galibiyetimiz yok. Konyaspor maçını kazanarak sahamızdaki ilk galibiyeti almak istiyoruz. Bunu başaracak güçteyiz.'' Konyaspor Teknik Direktörü Aykut Kocaman'ın Malatyaspor'u yakından tanımasının kendileri için bir dezavantaj olduğunu ifade eden Tanrıverdi, bu dezavantajı avantaja çevirmek istediklerini kaydetti. 
     Taraftarların yarın stadı doldurarak takımlarını desteklemelerini isteyen Tanrıverdi, ''Takımımız genç futbolculardan oluşuyor. Bu nedenle maç içinde hata yapma olasılıkları büyük. Taraftarlarımızın, skor ne olursa olsun takımlarını 90 dakika desteklemelerini bekliyoruz'' diye konuştu. 
     
</TEXT>
</DOC>
