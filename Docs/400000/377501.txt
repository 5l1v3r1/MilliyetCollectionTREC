<DOC>
<DOCNO> 377501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun26.html </URL>
<DATE> 2005/09/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gerhardt, Türkiye için "komşuluk anlaşması" önerdi... 
</HEADLINE>
<TEXT>

     Alman Hür Demokrat Parti FDP Federal Meclis Grubu Başkanı Wolfgang Gerhardt, Türkiye ile ''komşuluk anlaşması'' yapılması seçeneğinin göz önünde bulundurulması gerektiğini söyledi. 
     Gerhardt, bugün başkent Berlin'de düzenlenen FDP olağanüstü parti kurultayında yaptığı konuşmada, AB'nin bazı Kuzey Afrika ülkeleri ve Türkiye ile de bir ''komşuluk anlaşması'' seçeneği üzerinde durulmasını isteyerek, ''Her zaman sadece tam üyelik konusunda düşünemeyiz, farklı anlaşma metinleri hazırlamalıyız. Bu sonuçta Türkiye için de geçerli olabilir'' dedi. 
     Gerhardt, ''Türkiye'nin tam üyeliği ile ilgili referandum herhangi bir AB ülkesinde başarısız kalabilir. Sonuçta büyük bir hasar görmektense önceden önlem almak akıllıca olacaktır'' dedi. 
     FDP Genel Başkanı Guido Westerwelle ise parti kurultayında yaptığı konuşmada, hükümetin ekonomi ve istihdam politikasını eleştirdi. 
     Berlin'deki parti kurultayına, FDP'li eski dışişleri bakanları Hans Dietrich Genscher ve Klaus Kinkel de katıldı. 
     
</TEXT>
</DOC>
