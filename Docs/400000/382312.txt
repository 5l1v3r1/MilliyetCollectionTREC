<DOC>
<DOCNO> 382312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo15.html </URL>
<DATE> 2005/09/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fenerbahçe'de tüzük değişikliği... 
</HEADLINE>
<TEXT>

     Fenerbahçe Kulübü Tüzük Tadili Olağanüstü Genel Kurul Toplantısı, 15 Ekim Cumartesi günü yapılacak. 
     Sarı-lacivertli kulüpten yapılan açıklamaya göre, Fenerbahçe Faruk Ilgaz Tesisleri'nde gerçekleştirilecek tüzük değişikliği kongresinde 15 Ekim'de çoğunluk sağlanamazsa, genel kurul 22 Ekim'de çoğunluğa bakılmaksızın yapılacak. 
     Kulüp yönetim kurulu imzasıyla yapılan açıklamada, şu görüşlere yer verildi 
     ''Büyük Atatürk'ün gösterdiği hedef ve ilkeler doğrultusunda, o değişime ayak uydurmak ve köklü bir geçmişe sahip kulübümüzü ulusal gelişimimize ve spor dünyasına örnek olma misyonunu devam ettirmek amacıyla yeni Türk Medeni Yasası ile Dernekler Yasası'nda yapılan köklü ve çağdaş değişiklikler ışığında, AB uyumunu da göz önünde bulundurarak kulübümüz yeni bir tüzük hazırlamıştı. Kulübümüzün demokratik ve öneriye açık yapısının bir göstergesi olarak yeni tüzüğümüz üyelerimizin beğenisine sunuldu. Üyelerimizden gelen öneriler ve görüşler çizgisinde tüzüğümüz revize edilmiştir. Bu açıdan bakıldığında Tüzük Tadili Olağanüstü Genel Kurul Toplantısı 15 Ekim Cumartesi günü saat 10.00'da Fenerbahçe Spor Kulübü Faruk Ilgaz Tesisleri'nde yapılacaktır. İlk toplantıda gerekli çoğunluk sağlanamadığı takdirde genel kurul 22 Ekim Cumartesi günü aynı yer ve saatte, tüzüğümüzün 78. maddesi hükmüne göre toplanacaktır.'' 
     
</TEXT>
</DOC>
