<DOC>
<DOCNO> 377095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo07.html </URL>
<DATE> 2005/09/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Cimbom, tribün şova hazırlanıyor 
</HEADLINE>
<TEXT>

     Sezona çok iyi bir giriş yapan ve topladığı puanlarla 4. haftayı lider olarak tamamlayan Galatasaray, Sivas önünde şova hazırlanıyor. Yenilenen açık tribünün hafta sonunda açılmasıyla birlikte seyirci kapasitesi artacak olan Ali Sami Yen Stadı’nın eski kimliğine kavuşacak olması Sarı-Kırmızılı taraftarları memnun ederken, Sivasspor karşılaşmasının biletlerine gösterilen yoğun ilgi de sürüyor. Pazar günü tüm tribünlerin dolması beklenirken, seyircilerin özellikle yeni transfer Heinz’a sürpriz hazırlığında olduğu öğrenildi. 
     
     Metin Oktay anılacak 

     13 Eylül'de ölüm yıldönümü dolayısıyla anılacak olan Galatasaray’ın efsane futbolcusu Metin Oktay adına da taraftarın özel bir organizasyon içerisinde olduğu kaydedildi. Bu arada yenilenen eski açık tribünün altına taşınması planlanan soyunma odalarının da en kısa zamanda hizmete gireceği açıklandı. Numaralı tarafındaki kulenin de bitirildikten sonra UEFA’ya ayrılacağını belirten kulüp yetkilileri, stadın Tromso ile oynanacak rövanş müsabakasına kadar tamamlanacağını kaydetti. İnşaat bitiminde Sami Yen, UEFA tarafından da denetlenecek. 

     
</TEXT>
</DOC>
