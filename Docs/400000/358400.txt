<DOC>
<DOCNO> 358400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo12.html </URL>
<DATE> 2005/07/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gaziantepspor'dan üç imza 
</HEADLINE>
<TEXT>

     Transfer çalışmalarını sürdüren Gaziantepspor, Kocaelispor'dan Engin Öztonga, İstanbulspor'dan Faruk Bayar ve PSV Eindhoven'ın altyapısından Kaleci Ferhat Kaya ile sözleşme imzaladı. 
     Gaziantepspor Celal Doğan Tesisleri'nde düzenlenen imza törenine kulüp asbaşkanı Bülent Mamatoğlu ile yönetim kurulu üyeleri, futbolcular ve futbolcuların aileleri hazır bulundu. 
     Mamatoğlu, yaptığı açıklamada, Engin Öztonga, Faruk Bayar ve Ferhat Kaya'nın tüm kulüplerin peşinde koştuğu genç ve yetenekli futbolcular olduğunu belirterek, bu futbolcuları renklerine bağlayarak güçlerini artırdıklarını belirtti. 
     İki yabancı futbolcu transfer etmek için çalışmaların sürdüğünü belirten Mamatoğlu, 26 yaşındaki orta alan oyuncusu Engin Öztonga, 24 yaşındaki sol kanat oyuncusu Faruk Bayar ve 19 yaşındaki kaleci Ferhat Kaya'nın 3 yıllığına Gaziantepsporlu olduklarını bildirdi. 
     Mamatoğlu'nun açıklamasının ardından, sözleşme imzalayan Engin Öztonga, Faruk Bayar ve Ferhat Kaya da yaptıkları açıklamalarda, Gaziantepspor forması giyecekleri için mutlu olduklarını, kulübün başarısına katkıda bulunma çabası içinde olacaklarını belirtti. 
     
</TEXT>
</DOC>
