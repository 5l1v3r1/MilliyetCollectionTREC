<DOC>
<DOCNO> 391136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo20.html </URL>
<DATE> 2005/10/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Beşiktaş'ta Sergen Sevilla maçında yok... 
</HEADLINE>
<TEXT>

     Turkcell Süper Ligi’nde Ankaragücü’nü 4-2 yenerek haftayı 3 puanla kapayan Beşiktaş, izin yapmadan İspanya’nın Sevilla takımıyla oynayacağı UEFA Kupası H 
     Grubu ikinci maçının hazırlıklarına başladı. 
     Özkaynak Düzeni Genel Koordinatörü Mehmet Ekşi yönetiminde BJK Nevzat Demir Tesisleri’nde gerçekleştirilen antrenmanda, Ankaragücü maçında forma giyen oyuncular koşu yapmakla yetinirken, diğer futbolcular pas çalışmasının ardından yarı sahada çift kale maç yaptı. 
     Sağanak altında yapılan antrenmana sakatlıkları bulunan Mustafa Doğan, Adem Dursun, Sergen, Tayfur, Gökhan, İbrahim Toraman, Kleberson ve midesinde rahatsızlığı bulunan Pancu katılmadı. 
     
     SERGEN ŞOKU 

     Ankaragücü maçında 5. dakikada attığı golün ardından sakatlanan Sergen’in Sevilla maçında forma giyemeyeceği açıklandı. 
     Deneyimli futbolcunun bugün çekilen MR’ı sonucunda sağ arka adalesinde yırtık olduğu tespit edilirken, 3 hafta sahalardan uzak kalacağı bildirildi. 
     
     İSPANYA YOLCULUĞU YARIN 

     Beşiktaş, 3 Kasım Perşembe günü yapacağı Sevilla maçı için yarın İspanya’ya gidecek. 
     Sabah BJK Nevzat Demir Tesisleri’nde antrenman yapacak olan siyah-beyazlılar, öğleden sonra da özel bir uçakla Sevilla’ya hareket edecek. 

     
</TEXT>
</DOC>
