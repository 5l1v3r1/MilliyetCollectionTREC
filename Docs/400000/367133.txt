<DOC>
<DOCNO> 367133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur38.html </URL>
<DATE> 2005/08/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İstanbul çok sıcak 
</HEADLINE>
<TEXT>

     Meteoroloji İstanbul Bölge Müdürü Mustafa Yıldırım, kentte bugün 34 derece sıcaklık olduğunu, yarın ise 34-35 derece düzeyinde beklendiğini söyledi. 
     Yıldırım, AA muhabirine yaptığı açıklamada, 1971 yılının Ağustos ayında İstanbul’da sıcaklığın 40.5 derece olarak gerçekleştiğini belirterek, "Şu anki sıcaklıklar ekstrem değerlerin altında" dedi. 
     Atatürk Havalimanı’nda yüzde 32 nem oranı bulunduğunu, Sabiha Gökçen Havalimanı’nda ise yapılan ölçümlerde yüzde 35 nem oranı tespit ettiklerini ifade eden Yıldırım, "akşam saatlerinde nem oranının artacağını söyleyebiliriz" diye konuştu. 
     Yıldırım, 11.00 ve 16.00 saatleri arasında özellikle yaşlı ve çocuklar ile damar sertliği, kalp yetersizliği olanların çok gerekli olmadıkça sokağa çıkmamalarını önerdi. 
     Mustafa Yıldırım, hafta sonu kentte yağış beklendiğini, yağışla birlikte sıcaklığın mevsim normallerine döneceğini sözlerine ekledi... 
     
     İSTANBULLULAR DENİZ KENARLARINA AKIN ETTİ 

     Öte yandan, kentte etkili olan sıcak ve nemli hava, İstanbulluları deniz kenarlarına akın ettirdi. 
     Yeni açılan plajların yanı sıra sahil kenarlarını da dolduran vatandaşlardan bazıları gölgede otururken, büyük çoğunluk serinlemek için denize girdi. 
     Bazı vatandaşlar da serinlemek amacıyla sahilde çimenlerin sulanması için açılan fıskiyelerin altında duş aldı. 
     
</TEXT>
</DOC>
