<DOC>
<DOCNO> 397016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko30.html </URL>
<DATE> 2005/11/22/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hazine net yaklaşık 4.5 milyar YTL borçlandı 
</HEADLINE>
<TEXT>

     Hazine'nin düzenlediği 581 gün vadeli Yeni Türk Lirası YTL cinsinden iskontolu tahvil ihalesinde, bileşik faiz yüzde 13.77, 315 gün vadeli bono ihalesinde ise yüzde 14.17 oldu. 
     Hazine'nin bugünkü tahvil ihalesine nominal 2 milyar 445.6 milyon YTL teklif gelirken, nominal 1 milyar 343.3 milyon YTL, net ise 1 milyar 93.3 milyon YTL'lık satış yapıldı. 
     İhalede, basit faiz yüzde 14.33 oldu. 
     Bu ihalede elde edilen yüzde 13.77'lik bileşik faiz ile tahvilde faiz uzun aradan sonra ilk kez yüzde 14'ün altına indi. 
     Hazine'nin, 27 Eylül 2005'de düzenlediği 588 gün vadeli Yeni Türk Lirası YTL cinsinden iskontolu tahvil ihalesinde faiz yüzde 15.06, 4 Ekim 2005'de düzenlediği 581 günlük ihalede yüzde 14.57, 15 Kasım 2005'de düzenlediği 588 gün vadeli tahvil ihalesinde de yüzde 14.17 bileşik faiz ile borçlanmıştı. 
     
     BONO İHALESİ 
     Yeni Türk Lirası YTL cinsinden 315 gün vadeli iskontolu bono ihalesinde ise bileşik faiz yüzde 14.17, basit faiz yüzde 14.05 oldu. 
     İhaleye nominal 1 milyar 352.8 milyon YTL teklif gelirken, nominal 1 milyar 39.2 milyon YTL, net ise 926.6 milyon YTL'lık satış yapıldı. 
     Hazine bugün, piyasa yapıcı bankalar ve kamu kuruluşlarına yapılan net 2 milyar 525.4 milyon YTL'lik satışla birlikte, toplam 4 milyar 545.3 milyon YTL net borçlanmaya gitti. 
     Yeniden ihracı yapılan tahvillerin geri ödemesi 27 Haziran 2007'de, bonoların geri ödemesi ise 4 Ekim 2006'da yapılacak. 
     Hazine yarın, 4 milyar 137 milyon YTL'si piyasaya, 62 milyon YTL'si de kamu kurumlarına yapılan satışların geri ödemesi olmak üzere ve tamamı YTL cinsiden 4 milyar 199 milyon YTL iç borç ödemesi yapacak. 
     
</TEXT>
</DOC>
