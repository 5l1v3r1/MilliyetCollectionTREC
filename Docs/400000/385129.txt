<DOC>
<DOCNO> 385129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur21.html </URL>
<DATE> 2005/10/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yedizlerin annesi üçüncü defa hamile 
</HEADLINE>
<TEXT>

     İZMİR DHA 

HÜSRANLA biten yediz bebek rüyasından sonra Sibel Deniz doğal yoldan tekrar hamile kaldı. 11 yıl çocuk özlemi çektikten sonra ilk çocuğu 3.5 yaşındaki İbrahim ve kaybettiği yedizleri için daha önce tedavi gördüğünü hatırlatan Deniz, Doğal yoldan hamile kaldığıma inanamıyorum. Şok olduk'' dedi. 
     İzmir'in Aliağa ilçesinde yaşayan ve yediz hamilelikle tıp camiasında ve kamuoyunda gündeme oturan ev kadını 34 yaşındaki Sibel Deniz ile Tüpraş Aliağa Rafinerisi'nde işçi olarak çalışan eşi Hüseyin Deniz çifti yeniden anne ve baba olmaya hazırlanıyor. 
     Yediz gebelik sona ermeseydi, bugünlerde bebeklerini kucağında tutacak olan anne Deniz bu rüyasını gerçekleştiremedi. Üçüncü hamileliğinde hiçbir tedavi görmeden doğal yolla hamile kalan Deniz, yaşadığı kötü ayların ardından aldığı hamilelik haberiyle oğlu İbrahim, eşi Hüseyin Deniz'in de desteğiyle hayata sıkı sıkı sarıldı. 
     Daha önce Özel Central Hospital Hastanesi'nde Başhekim Kadın Doğum Uzmanı Opr. Dr. Özer Gürbüz'ün gerçekleştirdiği yardımcı üreme tekniklerinden aşılama yöntemiyle 3.5 yıl önce ilk çocuğu İbrahim'i dünyaya getiren, tekrar anne olmak istediğinde ise gördüğü tedavi sonucunda aşılama yöntemiyle geçtiğimiz Ocak ayında yediz bebeğe hamile kaldığını öğrenen Sibel Deniz, doktorların tüm ısrarlarına rağmen yedi bebeği de doğurmak istemişti. Deniz'in bu ısrarı kendi hayatını da tehlikeye atarken, yedizler 19'uncu haftada, 8 Mayıs Anneler Günü'nden bir gün önce öldü. 
     Hamileliği boyunca 3 kez kanama geçiren ve 3'üncü kanamanın ardından hastanede gözetim altında tutulmaya başlanan Deniz'in rüyası acı bitti. Doktorlar bebeklerin sayısının fetal redüksiyon işlemi ile 3'e indirilmesini anne ve bebeklerin sağlığı açısından tavsiye ederken, Deniz yediz bebek ısrarından vazgeçmemiş ve hepsini doğurmak istediğini söylemişti. 
     Nitekim 7 Mayıs Cumartesi saat 02.30'da en altta bulunan ve amnios suyu azalan bebek vajinal yoldan düştü. Diğer bebeklerin kalması için yaklaşık 1.5 saat tıbbi tedaviye devam edildi. Fakat aşırı kanama ve annenin hayatının tehlikeye girmesi nedeniyle, anne acil olarak operasyona alındı ve sezaryenle diğer 6 bebek alınarak kanama durduruldu, annenin hayatı kurtarıldı. Ortalama 400-450 gram dünyaya gelen biri kız 6 erkek bebek sadece 10 dakika hayatta kalabildi. 
     
     DOĞAL YOLDAN HAMİLE KALDI 

     Yediz bebekleri kaybetmesinin ardından 3 ay geçmişti ki Sibel Deniz yeniden hamile olduğunu öğrendi. Deniz daha önce tedavi görüp hamile kalmasına karşılık bu sefer doğal yoldan hamile kaldı. 
     Deniz, Ben 11 yıl boyunca çocuk sahibi olamadım. Rahimde kistler oluştuğu için, hamile kalamıyordum. Bu yüzden tedavi görmüş ve oğlum İbrahim'e 11 yıl çocuk özlemimden sonra kavuştum. Yedizler de aynı şekilde tedaviyle olmuştu. Şimdi üçüncü kez hamile kaldım. Ama bu sefer tedavi görmedim. Doğal yoldan hamile kaldım. İnanamadık. Biz çok şaşırdık. Ama doktorlar normal olduğunu söyledi'' dedi. 
     
     ARADAN ÜÇ AY GEÇTİ 

     Mayıs ayının ilk haftasında yedizlerini kaybettikten sonra Ağustos ayının sonunda tekrar hamile olduğunu öğrendiğinde şoke’ olduğunu ifade eden Sibel Deniz, Hamileliği öğrendiğimde bebek 4 haftalıktı. Tek gebelik gözüküyor. Yine Central Hospital'da takip ediliyorum. Sezaryenle doğum yapan kadınlara genelde 2 yıl, en az 6 ay sonra hamile kalması tavsiye edilirken ben 3 ay sonra hamile kaldım. Bu yüzden sık sık kontrole gidiyorum. Doğal yoldan hamileliği hiç beklemiyorduk. Eşim de ben de şok olduk adeta. Doğal yoldan hamile kaldığıma inanamıyorduk'' diye konuştu. 
     
     KENDİMİ TOPARLADIM 

     Yediz gebeliğin devam etmesi durumunda bugünlerde bebeklerini kucağında tutacak olması gerektiğini hatırlatan Deniz, Yedizleri kaybettikten sonra eşim Hüseyin de ben de çok zor günler geçirdik. Oğlum İbrahim'le de o dönemde çok fazla ilgilenememiştim. Artık kendimi toparladım. Kendimi çok iyi hissediyorum. Tek düşüncem yeni doğacak yavrum. Sağlıklı bir şekilde dünyaya gelmesi tek arzumuz'' dedi. 
     
</TEXT>
</DOC>
