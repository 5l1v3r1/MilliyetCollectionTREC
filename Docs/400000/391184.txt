<DOC>
<DOCNO> 391184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur25.html </URL>
<DATE> 2005/10/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Eşini kaybeden kadın "Başbakanım sizi, size şikayet ediyorum" 
</HEADLINE>
<TEXT>

     Şanlıurfa’da bir kadının, Başbakan Recep Tayyip Erdoğan’ın ziyareti sırasında eşinin diyaliz merkezine gidişini geciktirerek ölümüne neden olduğu iddiasıyla Şanlıurfa Emniyet Müdürlüğü aleyhine açtığı, maddi ve manevi tazminat davasının ilk duruşması yapıldı. 
     Şanlıurfa Emniyet Müdürlüğü’nün tüzel kişiliği bulunmadığı için Şanlıurfa Valiliği aleyhine açılan ve 2. Asliye Hukuk Mahkemesi’nde görülen davanın ilk duruşmasında, davacı Nihal Hiçdurmaz ve avukatı Şengül Güzel hazır bulundu. Duruşmaya, Şanlıurfa Valiliği’ni temsilen de Avukat Ramazan Kurt katıldı. 
     Duruşmada, kimlik tespitinin ardından söz alan davacı avukatı Şengül Güzel, Başbakan Recep Tayyip Erdoğan’ın katılımıyla 14 Mayıs 2005’te Şanlıurfa’da gerçekleştirilen "I. GAP İş ve Yatırım 
     Forumu"nda, kent merkezindeki güzergahların kapalı olduğunu, bu nedenle diyaliz merkezine götürülen ve böbrek hastası olan müvekkilinin eşi, inşaat mühendisi Mehmet Sait Hiçdurmaz’ın, fenalaşarak öldüğünü öne sürdü. 
     Karayolları Trafik Kanunu’na göre, polis ekiplerinin hasta hayatını tehlikeye atmaması gerektiğini belirten Güzel, memurların olay günü görevlerini yerine getirmediğini, bu nedenle müvekkilinin ve ailesinin mağdur olduğunu savundu. 
     Mahkeme hakimi, davaya İçişleri Bakanlığı’nın müdahil olması ve dosyadaki eksiklerin giderilmesi için duruşmayı erteledi. 
     
     SIKINTILARA DİKKAT ÇEKMEK 
     Avukat Şengül Güzel, duruşma sonrası düzenlediği basın toplantısında, davanın açılış amacının Türkiye’de yaşanan sıkıntılara dikkat çekmek olduğunu söyledi. 
     Böbrek hastası olan Mehmet Sait Hiçdurmaz’ın hayatını kaybetmesine neden olan olayın aslında, güvenlik politikasından kaynaklandığını savunan Güzel, "Herkesin korunmaya ihtiyacı var. Ancak bu durum normal vatandaşları etkilememeli. Beklentimiz kesinlikle tazminat veya elde edeceğimiz menfaat değil. Hem insanların hem de bürokratların dikkatini bu davaya çekerek, bir daha böyle bir şeyin yaşanmamasıdır" diye konuştu. 
     Mehmet Sait Hiçdurmaz’ın eşi Nihal Hiçdurmaz ise eşini kaybetmenin verdiği üzüntüyü dile getirerek, "Başbakanım sizi size şikayet ediyorum" dedi. 
     Başbakan Recep Tayyip Erdoğan’a icraatlarından dolayı bir vatandaş olarak teşekkür etmek istediğini söyleyen Hiçdurmaz, olayın ardından Başbakanlık’tan kimsenin kendilerini arayıp taziyelerini iletmemesinin, üzüntüsünü artırdığını kaydetti. 
     Davadan kesinlikle bir tazminat beklentisi bulunmadığını belirten Hiçdurmaz, aslında 1 YKr’lik sembolik bir dava açmak istediğini, fakat bunun kabul edilmediğini söyledi. Hiçdurmaz, şöyle konuştu 
     "Başbakanım hani siz farklıydınız. Hani protokolü sevmezdiniz. 
     Belki takdiri ilahi ama, evinden çıkan bir hastanın tedavi için diyaliz merkezine gitmesine izin verilmiyor. Eşim isyan ede ede öldü. 
     Diyanet İşleri Başkanlığı’na soruyorum. Bu yapılan vatandaşa zulüm değil midir Başbakan geçecek diye insanların güzergahlarda bekletilmesinin dinimizde yeri var mıdır Başbakanım sizi size şikayet ediyorum." Hiçdurmaz, olay günü güzergahlarda görev yapan bazı polislerle de görüştüğünü ve güzergahların kesinlikle açılmaması için emir aldıklarını öğrendiğini iddia ederek, "Ben polisleri suçlamıyorum. 
     Onlar emir kulu. Aralarında 22 saat aralıksız görev yapanlar var. Ben bir daha böyle bir şeyin yaşanmamasını istiyorum" diye konuştu. 
     
     "SİYASİ MALZEME YAPILMASIN" 
     Nihal Hiçdurmaz, olayın ardından bazı siyasi partilerin kendilerini aradığını belirterek, davanın siyaset konusu yapılmasını istemediğini, sadece daha fazla insanın acı çekmesine gönlünün razı olmadığını kaydetti. 
     Davayı kazanması durumunda tazminatı kamuoyunun huzurunda böbrek hastalarının tedavisi için bağışlayacağını bildiren Hiçdurmaz, "Ben eşimi, hayat arkadaşımı kaybettim. Kazansam da kaybetmişim, kaybetsem de... Bir eş olarak bütün engellemelere ve tepkilere rağmen vatandaşlık görevimi yaptım" dedi. 
     Şanlıurfa’da 14 Mayıs 2005’te düzenlenen, "I. GAP İş ve Yatırım Forumu"na katılmak üzere kente gelen Başbakan Recep Tayyip Erdoğan’ın geçtiği güzergahların kapalı oluşu nedeniyle, böbrek hastası olan eşinin, diyaliz merkezine, görevli polislerin izin vermemesi nedeniyle ulaştıramadıkları için öldüğünü ileri süren Nihal Hiçdurmaz, avukatı aracılığıyla Şanlıurfa Emniyet Müdürlüğü aleyhine dava açmıştı. 
     
</TEXT>
</DOC>
