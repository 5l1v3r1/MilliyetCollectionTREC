<DOC>
<DOCNO> 350519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/agun.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da görev bekliyoruz, hazırız 
</HEADLINE>
<TEXT>


Kendi önerisiyle düzenlenen "Demokrasi ve Küresel Güvenlik Konferansı"nın açılışına sinevizyonla katılan Erdoğan, "Türkiye, Ortadoğu ve Uzakdoğu'da köprü görevini üstlenebilecek örnek bir ülkedir" dedi 

SERHAT OĞUZ, PINAR AKTAŞ, ŞÜKRAN PAKKAN İstanbul - Fotoğraflar YURTTAŞ TÜMER 

Başbakan Recep Tayyip Erdoğan, kendi önerisiyle düzenlenen ve 65 ülkeden akademisyenlerle yetkilileri buluşturan "Demokrasi ve Küresel Güvenlik Konferansı" açılışına, ABD Kongre binası fonu önünde yaptığı sinevizyon konuşmasıyla katıldı. Erdoğan, "Türkiye bir şey başarmıştır demokrasi kültürü ile İslam kültürünü bir arada buluşturabilmiştir. Bunu başarması Türkiye açısından çok önemlidir" dedi. 
Conrad Otel'de başlayan 3 günlük konferansın açılışına ABD'de olduğu için katılamayan Erdoğan, sinevizyon aracılığıyla yaptığı konuşmada, şunları söyledi 

Atatürk'ün sözü h l geçerli 
"Türkiye, gerek Ortadoğu, gerek Uzakdoğu noktasında bir köprü görevi üstlenebilecek örnek bir ülkedir. Bu noktada bizim ciddi ısrarımız vardır. Türkiye ne zaman bu köprü işlevini görmeye başlayacaktır, biz de zaten böyle ağır bir mesuliyetin, sorumluluğun beklentisi, hazırlığı içindeyiz. Türkiye Cumhuriyeti'nin kurucusu Kemal Atatürk'ün, 'Yurtta sulh, cihanda sulh' sözü vardır. Bu bizim için h l geçerli." 
ODTÜ Öğretim Üyesi Prof. Dr. Yusuf Ziya Özcan, Türkiye'de 1979 - 2004 arasındaki terör olaylarında 97 bin 15 kişinin öldüğünü, 1984-2004 arasında ise 33 bin 84 kişinin teröre kurban gittiğini, bu dönemde en büyük kaybı PKK'nın verdirdiğini söyledi. 

Bin Ladin lider değil 
Sorbonne Üniversitesi'nden Prof. Alain Bauer ise, El Kaide'nin piramit şeklinde bir yapısı bulunmadığını iddia ederek, "Usame bin Ladin, El Kaide'nin şefi, lideri değil, belki sözcüsü ya da ruhani lideridir. Karşımızda ne olduğunu bilmediğimiz bir yapı var" diye konuştu. 
Columbia Üniversitesi'nden Prof. Mahmood Mamdani ise, "El Kaide'yle ilgili 2 gün önce ABD'de bir belgesel izledim. Belgesel, El Kaide diye bir örgütün olmadığını, Amerikan kolluk kuvvetlerinin, yakalananları bir örgüte bağlı olarak yargılamak için hayali olarak yarattığını anlatıyordu" şeklinde konuştu. 

'Teröre onay veren din olmaz' 

Konferansta "Din ve Terör" başlıklı yuvarlak masa toplantısında, dini temsilciler, din ile terörü bağlaştıranlara tepki gösterdi. Diyanet İşleri Başkanı Ali Bardakoğlu, "Din bilginleri de her türlü haksızlığın karşısında durabilmek zorundadır" dedi. Türkiye Ermenileri Patriği Mesrob II de, terörün ahlaken lanetlenmesi gerektiğini ifade etti. Hahambaşı İsak Haleva ise 'Eğer dinler terörü onaylar mı ' diye sorulursa, milyon kere hayır diyeceğini kaydetti. Emniyet Genel Müdürü Gökhan Aydıner, PKK'yla ilgili, "Komşumuz dediğimiz çeşitli ülkelerin gizli yardımlarına bu kadar mazhar olan başka terör örgütü yoktur sanıyorum..." dedi. 

NOTLAR 
Yunanistan'ın KKTC bahanesi 

Yunanistan krizi 
Konferansa resmi düzeyde katılım bildiren Yunanistan, son anda hiçbir temsilcisini Türkiye'ye göndermedi. Yunanistan'ın, İçişleri Bakanı ve emniyet yetkilileriyle birlikte konferansa temsilci gönderen KKTC'nin katılımına tepki gösterdiği, Türkiye'nin geri adım atmaması üzerine de tüm temsilcilerini geri çektiği öğrenildi. 

Patrik neden yok 
Konferansın ilk gününde "Din Terörü Meşrulaştırır mı " konu başlıklı toplantıda bir araya gelen dini liderlerin arasında Fener Rum Patriği Bartholomeos'un olmaması dikkat çekti. Konferans Düzenleme Komitesi Bartholomeos'nun toplantıya davet edilmesine rağmen sağlık nedeniyle mazeret bildirdiğini belirtti. Bu açıklamaya rağmen Patrikhane'den yapılan açıklamada, "Konferans için bize davetiye ulaşmadı, sözlü de davet edilmedik" denildi. 

Türk kahvesi ikram edildi 
Açılışta toplantı salonuna gelen Polis Bandosu, İstiklal Marşı'nı seslendirdi. Özellikle yabancı konuklara, Kurukahveci Mehmet Efendi adına açılan standda, Türk kahvesi ikram edildi. Kahve falına nasıl bakıldığını anlatan mini kitapçıklarda ilgilenenlere sunuldu. 
Yerli ve yabancı konuklar, akşam Dolmabahçe Sarayı'nda onurlarına verilen yemeğe katıldı. 


</TEXT>
</DOC>
