<DOC>
<DOCNO> 370463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/siy04.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yerel yayında son aşama 
</HEADLINE>
<TEXT>


Başbakan Erdoğan, "anadilde yayın" izni verilmesi yönünde hazırlıklara başlanmasını istedi 

EZELHAN ÜSTÜNKAYA Ankara 


Başbakan Tayyip Erdoğan, tartışmalara neden olan Diyarbakır gezisinin ardından yerel ve bölgesel yayın kuruluşlarına Kürtçe yayını da kapsayan "anadilde yayın" izni verilmesi yönünde hazırlıklara başlanmasını istedi. 
Aydınlarla Başbakanlık'taki görüşmesinde "yerel yayınlarda yerel dilde yayın" talepleri ile karşılaşan Başbakan'ın, bu görüşmeden önce Radyo ve Televizyon Üst Kurulu RTÜK Başkanı Zahit Akman'a konuyu ilettiği öğrenildi. 

Gözler MİT'te 
Kurula başvuru yapan yayın kuruluşlarının evrakını tamamlamaları istenirken, gözler, yerel ve bölgesel kuruluşlara Kürtçe yayın izni verilmesine sürecin başından beri soğuk bakan Genelkurmay Başkanlığı, MİT ve İçişleri Bakanlığı'na çevrildi. 
Bu kurumlar, RTÜK'te yapılan toplantılarda, iznin yerel ve bölgesel yayın kuruluşlarına verilmemesi konusundaki hassasiyetlere dikkat çekmiş, "anadilde yayının çeşitli çevreler tarafından Türkçe karşısında alternatif yaratmak amacıyla kullanılabileceği" uyarısında bulunmuşlardı. 

10 başvuru 
Kurula bugüne kadar 9 yerel 1 bölgesel olmak üzere 10 kuruluş başvuru yaptı. Kuruluşlara, evrak eksikliklerini tamamlamaları halinde başvurularının kurul gündemine alınacağı bildirildi. 




</TEXT>
</DOC>
