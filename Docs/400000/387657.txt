<DOC>
<DOCNO> 387657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy03.html </URL>
<DATE> 2005/10/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Nabi Yağcı'dan, Marks'ın "Din afyondur" sözüne farklı bakış 
</HEADLINE>
<TEXT>

     Kapatılan Türkiye Komünist Partisi’nin TKP son Genel Sekreteri Nabi Yağcı, Marksizm’in "Din karşıtlığı" olarak algılanmasının en önemli gerekçeleri arasında gösterilen ve adeta slogan haline gelen Karl Marks’ın "din afyondur" sözünün yeniden tartışılmasına neden olacak farklı bir boyutunu gündeme getirdi. Yağcı, "Marks’ın, ’din vicdanı olmayan doğanın vicdanıdır’ sözü de var. Bu söze de kulak asılmalı" dedi. 
     Referans gazetesinde yayımlanan röportajında Yaşar Nabi Yağcı, AKP iktidarını samimi bulduğunu ve ikircimsiz desteklediğini ifade etti. 
     AKP’nin Türkiye’yi Avrupa Birliği’ne götürmesi, Maestrich kriterlerini uygulaması ve çıkardığı uyum yasalarını doğru bulduğunu ifade eden Yağcı, ekonomide durumun dünden daha iyi olduğunu, yapılan işlerin hepimizin çıkarına olduğunu, bunun desteklenmesi gerektiğini belirtti. 
     Kapatılan TKP’nin son Genel Sekreterliğini yapmış olan Yağcı, AKP’ye destek vermesinin yakın çevresinde şaşkınlıkla karşılandığını belirterek, Marx’ın "Din afyondur" görüşünden hareketle dini bir kenara atmalarının ve yine bu nedenle solun din karşıtlığı olarak algılanmasının hata olduğunu söyledi. 
     Marx’ın dine ilişkin, "Din afyondur" sözünün dışında "Din, vicdanı olmayan doğanın, vicdanıdır" sözü de bulunduğunu bu söze kulak asılması gerektiğini ifade eden Yağcı, "Marks, orada yerine oturtuyor dini, kaldırıp atmıyor. Türkiye İşçi Partisi’nde 1960’ta bizim aramızda dindarlar, ’aydın imam’ dediğimiz hocalar vardı. Solun bu tavrı olmasaydı, belki bugün AKP’li gençlerin çoğu böyle bir sol partide olabilirdi" dedi. 
     Tarihe farklı baktığını ifade eden Nabi Yağcı, AKP’nin yerine de farklı baktığını söylüyor ve sebebini şöyle açıkladı 
     "Düne kadar düzeni savunanlar bugün AKP’ye karşıysa, o zaman AKP düzen partisi değil. Muhalefet partisi iktidar olmuş durumda, onun karşısındaki parti CHP. Düzen partisi oluyor CHP. 
     Türkiye’nin önündeki değişime CHP karşı çıkıyor. O zaman CHP’nin sosyal demokratlığı ya da AKP’nin gericiliği gibi bir genel tanımdan bakmak bize hiç bir şeyi göstermiyor. Ülkedeki oligarşik bürokrasinin düzeni ve vesayet rejimi mevcut. Bu vesayet rejimine kimler karşı çıktı Türkiye tarihi içinde 
     İslami kesimler, bir dönem de komünistler." 

ANKA 
     
</TEXT>
</DOC>
