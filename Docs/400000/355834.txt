<DOC>
<DOCNO> 355834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun47.html </URL>
<DATE> 2005/06/27/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
ABD'de seri katilin itirafları tv'den canlı yayınlandı... 
</HEADLINE>
<TEXT>

     Amerikan adaletinden 31 yıl kaçmayı başaran seri katil Dennis Rader, mahkemede, 1974 ile 1991 yılları arasında Kansas eyaletinde 10 kişiyi öldürdüğünü itiraf etti. 
     Amerikan televizyonlarından itirafları canlı yayınlanan Rader, Wichita’da işlediği cinayetleri büyük bir soğukkanlılıkla ve bütün ayrıntılarıyla anlattı. 
     Wichita banliyösünde görünürde sakin bir hayat sürdüren 60 yaşındaki seri katil, yargıç Gregory Waller’ın sorularını büyük bir soğukkanlılıkla ve saygılı ifadelerle yanıtladı. Eski izci lideri, evli ve iki çocuk babası Rader, kiliseye giden, iyi bir komşu olarak biliniyor. 
     Cinayetlerin, Kansas’ta ölüm cezası bulunmadığı sırada işlenmiş olması dolayısıyla seri katil Rader hakkında ölüm cezası verilemeyecek. Ancak Rader hayatının geri kalan kısmını hapiste geçirecek. 
     Rader yargıca konuşurken, kendisini savunmak için yardımcı olan avukatlarının çok iyi bir çalışma yaptığını söyledi ve "Şimdi kendimi mutlu hissediyorum ve her şeye hazırım" dedi. 
     Rader’ın savunmasını üstlenenler, seri katilin durumunu incelediklerinde, "akli yetersizlik" gerekçesinin söz konusu olamayacağına karar verdiklerini belirttiler. 
     Kendisinden, "bağla, işkence et, öldür" sözcüklerinin İngilizce karşılıklarının baş harflerinden oluşan B.T.K. takma adıyla bahseden Rader, polise ve basına bu imzayla mektuplar gönderiyordu. Rader’ın kurbanları 21 ile 62 yaşları arasındaki kadınlardı. 
     Rader’ın kurbanlarını takip ettiği, bağladığı ve işkence ettiği, daha sonra silahla vurarak, bıçaklayarak veya boğarak öldürdüğü belirtiliyor. 
     
</TEXT>
</DOC>
