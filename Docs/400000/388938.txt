<DOC>
<DOCNO> 388938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo05.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskın seçim tehlikesi 
</HEADLINE>
<TEXT>


Tahkim Kurulu'nda diğer sekiz üyenin de istifa edeceği, olağanüstü kongrenin Futbol Federasyonu Yönetim Kurulu'nu da içine alabileceği ileri sürüldü 

CEMAL ERSEN 


Futbolda "Tahkim Kurulu" seçimine endeksli olağanüstü genel kurul kapıda. Deniz Barış'ın Fenerbahçe kulübüne olan tescilini iptal ettikten sonra istifa eden Gürol Kaymak ile Erkan Vardar'a asil ve yedek diğer sekiz üyenin de eşlik edeceği ve yasa gereği olağanüstü genel kurula gitme zorunluluğu doğacağı bildirildi. Genel kurulda sadece Tahkim Kurulu seçimi yapılabileceği gibi üye sayısının beşte biri oranında imza toplanarak yönetim kurulu ve denetleme kurulu ile ilgili "baskın seçim" yapılması olasılığının bulunduğu ifade edildi. 
Son gelişme üzerine yurt dışında bulunan Futbol Federasyonu Başkanı Dr.Levent Bıçakcı'yı telefonla arayan Kulüpler Birliği Vakfı Başkanı İlhan Cavcav'ın yarın İstanbul'da kendisinden randevu aldığı ve tahkim üyelerinin istifasının önlenmesini talep edeceği bildirildi. Cavcav'ın Bıçakcı'ya, "Bu tahkim görevine devam etmeli. Kongrede beklenmedik gelişmeler yaşanabilir" mesajı vereceği öğrenildi. 

Rahatsızlar 
Yaklaşık bir yıldır Tahkim Kurulu kararlarından büyük rahatsızlık duyan federasyonun, üyelerin istifasını da "olumlu bir gelişme" şeklinde değerlendirdiği ifade edildi. Tahkim Kurulu üyesi Prof.Dr. Samim Ünan'ın kurul kararları ile ilgili olarak federasyondan sürekli baskı geldiğini söylediği ve diğer üyelerin de istifasının kaçınılmaz olduğunu belirttiği öğrenildi. 

Kongre şart 
Asil üyeler Kaymak ve Vardar'ın yanı sıra Prof. Dr. Samim Ünan ile kurul başkanı Prof.Dr. Selçuk Öztek ile Ali Turhan'ın da istifasının gündemde olduğu belirtildi. Yedek üyeler Refik Moral, Ömer Faruk Ergin, Prof.Dr. Fahrettin Aral, Doç.Dr. Metin Feyzioğlu ve Dr.Kahraman Berk'in de ortak hareket ederek istifa edecekleri iddia edildi., Tahkim Kurulu kararları yasal olarak 5 kişiyle alınabileceği için otomatikman seçime gidilecek. 



</TEXT>
</DOC>
