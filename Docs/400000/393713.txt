<DOC>
<DOCNO> 393713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun39.html </URL>
<DATE> 2005/11/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Esad'dan Talabani ve Caferi'ye davet 
</HEADLINE>
<TEXT>

     Suriye Devlet Başkanı Beşşar Esad, Irak Devlet Başkanı Celal Talabani ve Irak Başbakanı İbrahim Caferi'yi Şam'a davet etti. 
     ABD ve Irak'ın, Suriye'nin yabancı savaşçıların Irak'a girmesini durdurmak için yeterli çabayı göstermediği suçlamalarını ''büyük yalan'' olarak nitelendiren Esad, Washington yönetimini, Suriye'nin Bağdat hükümetiyle dostane ilişkiler kurma çabalarına zarar vermekle suçladı. 
     Esad, televizyonda yaptığı konuşmada, ''Suriye'nin, ABD'nin taleplerinden ayrı olarak, sınırlarını kontrol etmede çıkarı var. Çünkü Irak'taki kaos, doğrudan Suriye'deki güvenliği etkiliyor. Iraklı kardeşlerimizle tam işbirliğine hazırız'' ifadesini kullandı. 
     ''Haksız korkuların üstesinden gelmek ve Suriye'yi ziyaret etmek için Talabani ve Caferi'ye davetimizi yineliyoruz'' diyen Esad, ''Irak'ta büyükelçilik açmak için bu ülkeye gönderdikleri diplomatik heyetin Iraklı yetkililerce terslendiğini ve heyetin eli boş geri döndüğünü'' söyledi. 
     Esad, ''Suriye'nin sınırda kontrolün sağlanması için ABD'den teknik yardım istediğini, ancak hiçbir şey elde edemediğini'' de belirtti. 
     ABD ve Irak, Şam yönetimini, ''Irak'ta istikrarsızlığa destek için yabancı militanların Irak'a girmesine izin vermekle'' suçluyor. 
     Irak'ın işgaline karşı çıkan Suriye ise ''sınırı kontrol etmek için her türlü çabayı gösterdiğini'' savunuyor. 
     
</TEXT>
</DOC>
