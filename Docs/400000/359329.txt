<DOC>
<DOCNO> 359329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko32.html </URL>
<DATE> 2005/07/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bakan Eker Her şeyimiz açık ve şeffaf... 
</HEADLINE>
<TEXT>

     Tarım ve Köyişleri Bakanı Mehdi Eker, Rusya'nın bazı ürünlere uyguladığı yasak ile ilgili olarak ''Her şeyimiz açık ve şeffaf. Kalitemize, standardımıza ve ürünlerimize güveniyoruz'' dedi. 
     Eker, Karaman Valisi Hasan Basri Güzeloğlu'nu makamında ziyaretinde, gazetecilerin gündeme ilişkin yönelttikleri sorulara yanıt verdi. 
     Rusya'nın Türkiye'den giden bazı yaş sebze meyve ürünlerine yasak koymasıyla ilgili son gelişmenin ne olduğu konusunda bir soruya Eker, geçtiğimiz hafta sonu itibariyle, krizin başlamasının üzerinden bir ay geçmeden yaşanan krizin tamamen çözüldüğünü söyledi. 
     Rusya'ya bir ziyaret yaptıklarını anımsatan Eker, ''Türkiye'den ihraç edilen ürünlerin tamamına bir yasak vardı. Sadece tarımsal ürünlerde değil, 136 ürün grubunda bu yasak vardı. 26-27 Haziran tarihi itibariyle 109 üründe bu yasak kalktı. Geri kalan ürünler için de geçtiğimiz hafta Rusya'dan Türkiye'ye uzmanları davet ettik. Her şeyimiz açık ve şeffaf. Kalitemize, standardımıza ve ürünlerimize güveniyoruz'' dedi. 
     Yaptıkları ziyaretlerle bu sorunu tamamen çözerek çiftçiyi rahatlattıklarını anlatan Eker, ''Biz Rusya pazarını önemsemek durumundayız. Gelişen bir pazar. Oraya da diğer yerlere de yaptığımız ihracatlara özel bir itina göstermeliyiz. Standartları daha dikkatli şekilde inceleyip onları yerine getirip pazarlardaki payımızı artırmalıyız'' diye konuştu. 
     
     SÜT FİYATLARI 
     Sütteki fiyat düşüklüğü hakkında sorulan bir soruya ise Eker, şu yanıtı verdi 
     ''Sütün bol olduğu dönem olan ilkbaharda otların yeşermesiyle yemleme imkanları artıyor, böylece hayvanların doğumundan sonra süt üretiminde tavan yapıyor. Mevsime bağlı olarak her yıl aynı dönemde süt miktarı arttığı için fiyatlarda oynama olur. Bunun önlemenin yolu, hammadde üreten bir ülke olmamızdan geçiyor. Çabuk bozulan bir gıda maddesi olan sütü üretiyoruz. Bu da çabuk işletilmezse birkaç saat içinde bozulabiliyor. Hükümet olarak gerekli mekanizmaları kurarak, üreticilere gerekli desteği vereceğiz. Bazı ülkeler bu ve benzeri nedenlerle bize yasaklar uygulamışlar. Örneğin AB bizden 5 yıldır beyaz et almıyor. 5 yıl önce gelip baktıklarında Türkiye'deki beyaz ette gıda güvenliği zincirinde bazı problemler olduğunu görmüşler. Ancak aradan geçen süre içinde Türkiye'de standartları yükselttik.'' 
     
     AB'NİN BEYAZ ET İHRACATI YASAĞI KALKIYOR 
     Beyaz ette gıda güvenliği konusunda yeni mekanizmalar kurduklarını ve yaşanan sorunun giderildiğini ifade eden Eker, ''Birkaç ay önce AB uzmanları yeniden Türkiye'ye gelerek incelemeler yaptılar. Sistemin sağlıklı olduğunu rapor ettiler. Şimdi bu rapor AB'nin ilgili komisyonlarında görüşülecek. Eylül ayından itibaren AB'ye beyaz et ihracatı yasağının kalkacağına inanıyoruz'' diye konuştu. 
     Karaman Valisi Hasan Basri Güzeloğlu, ziyaret sonunda Bakan Eker'e ''Karaman Tarihi'' adlı kitap ile üzerinde Karamanoğlu Mehmet Bey'in ünlü fermanın bulunduğu bir rozet armağan etti. 
     
</TEXT>
</DOC>
