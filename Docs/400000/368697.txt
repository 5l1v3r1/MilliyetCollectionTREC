<DOC>
<DOCNO> 368697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo24.html </URL>
<DATE> 2005/08/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
UEFA'dan Türk hakemlere görev... 
</HEADLINE>
<TEXT>

     Almanya'nın FSV Mainz 05 ve İzlanda'nın Keflavik takımları arasında yarın yapılacak UEFA Kupası 2. ön eleme turu ilk maçını yönetecek Türk hakem ekibi Almanya'ya gitti. 
     Atatürk Havalimanı'nda gazetecilerin sorularını yanıtlayan Mustafa Çulcu, ekibin çok dinamik olduğunu ifade ederek, ''Zaten sezon başı. Abant kampı çok iyi geçti. İyi hazırlandık. İnşallah başarılı olup geleceğiz'' dedi. 
     Türk hakemlerine yurtdışında maç verilmediği gibi bir düşüncenin hakim olduğunun hatırlatılması üzerine Çulcu, ''Sadece hakemlere bakmamak, geniş kapsamlı bakmak lazım. Futbolda hata vardır. Hakemlikte de hata vardır'' dedi. 
     Çulcu, eleştirilerle hakemlik camiasının yıpratıldığını kaydederek, ''Son yıllarda medya da bize karşı duyarlı, son derece anlayışlı, toleranslı. Bunun örneklerini Abant'da karşılıklı diyalog içinde kısmen de olsa çözdük diye düşünüyorum. Bizim tek eksiğimiz Avrupa Şampiyonlar Ligi'nde üst düzey birkaç müsabakada görev alabilecek kapasitede bir arkadaş ön plana getirirsek, bu problem hallolmuş olacak.'' Ahmet Çakar ve Oğuz Sarvan'ın hakemlikten erken ayrıldığını ifade eden Çulcu, ''Aradaki açığı kapatamadık. Ama şu anda alttan gelen çok güzel bir nesil var. Bu nesil açığı kapatacak, kısa sürede birden fazla üst düzeyde maçı yönetecek hakemlerimiz olacağına inanıyorum'' dedi. 
     Birinci Süper Lig'de yeni sezonun nasıl başladığının sorulması üzerine Çulcu, ''İyi başladık diye düşünüyorum. Seyircilerin bize karşı yaklaşımı fevkalade iyiydi. Medyanın da fevkalade iyi. Karşılıklı bu anlayış devam ettiği sürece Türk futbolu ve hakemi daha iyi yerlere gidecektir. Eleştiriler olacaktır. Yapıcı olanları alıyoruz, kendimizce bunu hayata geçiriyoruz'' diye konuştu. 
     Mustafa Çulcu ile birlikte yardımcıları Muhittin Gürses ve Mustafa Emre Eyisoy ile 4. hakem Cüneyt Çakır da Frankfurt'a gitti. 
     Karşılaşma, yarın TSİ 21.30'da başlayacak. 
     
</TEXT>
</DOC>
