<DOC>
<DOCNO> 367935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/spo03.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorun bilet mi 
</HEADLINE>
<TEXT>


Galatasaray taraftarı kulüp içinde yaşanan sorunları dün pankartlarla protesto etti. Yönetim cephesi ise tribünlerden yükselen sesleri bedava bilet vermemeye bağladı 


2005 - 2006 sezonuna Ali Sami Yen Stadı'nda "merhaba" diyen Galatasaray ilk 90 dakika öncesinde keyifsiz anlar yaşadı. Sarı - Kırmızılı taraftarlar, geçen sezon kaçan şampiyonluk ve transfer döneminde istenen yabancıların alınamaması nedeniyle yönetimi protesto etti. Günler öncesinden organize olan tribünler astıkları ilginç pankartlarla yönetime tepkisini dile getirdi. 
Taraftarlar, Marsilya'ya kaçan Ribery'nin posterini ters asarken, sahalardan kopan Bülent Korkmaz'ın ismini de sık sık gündeme getirdi. Taraftarlar emektar Kaptan için, "Gemiyi En Son Kaptan Terkeder ", "Hanginiz Bülent Kadar Galatasaraylı'sınız", "Bin Asır da Geçse Seni Asla Unutmayacağız" ve "Bu Taraftar Seninle Korkmaz' pankartları açtı. Tribünler takımı desteklemek isteyenlerle, protestocular nedeniyle ikiye bölündü. Ali Sami Yen'de ligin daha ilk maçında "Yönetim istifa" sesleri yükseldi. 

Devletin isteği 
Yönetim cephesi ise tepkilerin bedava bilet vermemeleri nedeniyle yaşandığını ima etti. Başkan Özhan Canaydın, "Biz devletin ve federasyonun uygulamaya başlattığı konuda, devletimizin isteklerini yerine getirmeye çalışıyoruz, Para alıp giren taraftarların her şeyi söylemeye hakkı vardır. Niye istifa gibi bir düşüncemiz olsun. Mart'ta seçim var. Bu kararı Genel Kurul verir" dedi. 
İkinci Başkan Ergun Gürsoy da olaylara ateş püskürdü. Gürsoy, "Böyle bir tezahüratı hak etmediğimizi düşünüyorum. Bunların kışkırtmadan olduğunu düşünüyorum. Seyircimizle mi uğraşacaz, rakiple mi Bunları kınıyoruz. Yöneticiliğin bu saatten sonra bana katacağı bir şey yok. Ben yalvararak göreve gelmedim. Bilgimden tecrübemden faydalanmak için çağırdılar. Bekara kadın boşamak kolay. Galatasaray'da yönetimler kongre ile gelir kongre ile gider. Seyircimizle barışmak istiyoruz. Suçluyu ortaya çıkarıp da kargaşa yaratmak istemiyoruz. Bundan sonra tribünde keyfi hareketler bitecek, bedavacılığa son verilecek" ifadelerini kullandı. 


</TEXT>
</DOC>
