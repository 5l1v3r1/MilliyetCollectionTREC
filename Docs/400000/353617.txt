<DOC>
<DOCNO> 353617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun21.html </URL>
<DATE> 2005/06/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Barzani Türkmenler'in kaçırıldığı ve tutuklandığı haberleri yalan... 
</HEADLINE>
<TEXT>

     Irak'ın kuzeyinde yerel parlamento tarafından ''başkan'' seçilen Mesud Barzani, Arap ve Türkmen azınlıklara zulüm yapıldığı yönündeki haberleri yalanladı. 
     Barzani, Bağdat'ta düzenlediği basın toplantısında, Washington Post gazetesinin geçen hafta yayımladığı Iraklı Kürt grupların son dönemde yüzlerce Arap ve Türkmen'i, Kerkük'ten Erbil ve Süleymaniye'ye kaçırdıkları ve tutuklu olarak alıkoydukları yönündeki haberlerin ''asılsız, suçlamaların da yanlış olduğunu'' söyledi. 
     Amerikan ordusunun Kerkük'te ve başka bölgelerde bazı şüphelileri tutukladığını ve soruşturmaları tamamlanıncaya ya da Amerikalılar geri alıncaya dek, bu kişileri belli bir süre için Erbil'e göndermek istediğini belirten Barzani, ''Biz kimseyi tutuklamadık, Erbil'e gönderilenler Amerikalıların ısrarları üzerine buraya gönderildi'' dedi. 
     Washington Post gazetesi, Irak'ta Kürtlerin Kerkük kentinde yüzlerce Türkmen ve Arabı tutuklayarak, kuzey Irak'taki cezaevlerine gizlice gönderdiğini yazmıştı. 
     ABD Dışişleri Bakanlığı sözcüsü Sean McCormack da Irak'ın kuzeyinde tutuklamalar ve gözaltılar konusunda inandırıcı ve ciddi haberler elde ettiklerini belirtmişti. 
     ''Bu iddialar ve bilgiler çok endişe verici. Endişemizi ilgili makamlara ilettik'' diyen sözcü, olaylarla ilgili Kürtleri resmi olarak suçlamamıştı. 
     McCormack, bu eylemlere Amerikan askerlerinin karıştığı yolundaki bilgileri de kesin bir dille yalanlayarak, ''Benim elimdeki bilgilere göre, koalisyon güçleri bu olaylara karışmamış, hem de bu haberlerden büyük endişe duymaktadır'' demişti. 
     
</TEXT>
</DOC>
