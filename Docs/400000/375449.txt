<DOC>
<DOCNO> 375449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/dunya/axdun01.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'dan Türkiye'ye övgü 
</HEADLINE>
<TEXT>


Türkiye'nin tarihi görüşmeye arabuluculuğu, AKP hükümetinin 'bölgesel barış için aktif rol' üstlendiğinin kanıtı sayıldı 

YASEMİN ÇONGAR Washington 


Türkiye'nin Pakistan ile İsrail arasında, iki devletin kuruluşundan bu yana gerçekleşen ilk üst düzeyli resmi görüşmeye arabuluculuk ve ev sahipliği yapması, Washington'da büyük memnuniyet yarattı. Bu süreçte, Başbakan Recep Tayyip Erdoğan'ın İsrail Başbakanı Ariel Şaron'la yakın diyalog kurduğuna özellikle dikkat çeken ABD'li kaynaklar, gelişmeyi AKP hükümetinin "bölgede barış için aktif rol" üstlendiğinin kanıtı sayıyorlar. 

'Tepkilere duyarlı olmalıyız' 
Görüşmenin Filistin ve Pakistan'da yarattığı tepkilere duyarlı olunması gerektiğini belirten bir yetkili, "Yüksek sesle tezahüratın yararına inanmasak da, İsrail ve Pakistan'ın ileride diplomatik ilişki kurmaya kadar gidebilecek bir yolda, kamuoyunun gözleri önünde bir ilk adım atmaları cesaret verici. Türkiye, bu buluşmayı kolaylaştırdığı için takdir edilmeli" dedi. 
Washington Enstitüsü adlı fikir kuruluşunun uzmanlarından Simon Henderson ve Soner Çağaptay da, bu konudaki raporlarında, görüşmenin ve Türkiye'nin arabuluculuğunun Pakistan'ın isteğiyle gerçekleştiğini, Erdoğan'ın da bu talebi doğrudan Şaron'a aktardığını vurgulayarak, "Türkiye'nin İsrail ile Müslüman ülkeler arasındaki köprü rolü, daha somut bir gerçekliğe dönüştü" yorumunu yaptılar. 

Yahudilere konuşacak 
Pakistan lideri Pervez Müşerref, İsrail'le diyalog başlatma girişiminin ardından, Amerikan Yahudilerine de mesaj vermeye hazırlanıyor. Müşerref, gelecek hafta BM zirvesi için geleceği New York'ta, ABD'deki Musevi derneklerinin düzenlediği bir toplantıda konuşma yapacak. 


</TEXT>
</DOC>
