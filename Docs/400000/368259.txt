<DOC>
<DOCNO> 368259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yazar/guclu.html </URL>
<DATE> 2005/08/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
40 bin yeni öğretmen alınacak 
</HEADLINE>
<TEXT>


ÖSS, OKS, kolejler sınavı derken kendimizi bir anda KPSS'nin içinde bulduk. Çünkü, Kamu Personeli Seçme Sınavı KPSS'ye de yüz binlerce genç giriyor. Ama maalesef onların da detaylı bilgi alabileceği ciddi bir platform bulunmuyor. 
Milli Eğitim Bakanlığı Personel Genel Müdürü Remzi Kaya, yarın başvuruları başlayacak öğretmen atamalarıyla ilgili her türlü altyapının oluşturulduğunu, başvuruların ve atamaların internet üzerinden, sanal ortamda gerçekleştirileceğini söyledi. 
Kaya, 10 bin 500'ü asaleten, 30 bini de sözleşmeli olmak üzere, bir ay içerisinde 40 bin öğretmenin alınacağını ve atamalarının direkt okullarına gerçekleştirileceğini bildirdi. 
Kaya, öğretmen adaylarının en fazla merak ettikleri konularda önemli açıklamalar getirdi. İşte soru cevaplar 

Bu yıl kaç öğretmen alınacak 
10 bin 509 adayın ataması asil olarak yapılacak. Ayrıca 30 bin sözleşmeli öğretmen alınacak. Bu öğretmenler, daha önceki ücretli öğretmenlerden farklı olacak. Asil kadroya yeni atanan öğretmen 680 milyon lira alıyorsa, onlar da 620 milyon lira alacak. Her türlü sosyal hakları da olacak. 

Başvurular hangi tarihte yapılacak, atamalar ne zaman 
Başvurular yarın başlıyor. 24 Ağustos'a kadar devam edecek. Atamalar ise 29 Ağustos'ta gerçekleşecek. 

Atamalarda il tercihi mi olacak, okul tercihi mi 
Bu atama döneminde ilk kez direkt okullara tayin yapacağız. Adaylar, 5 ilden 10 okul tercihi yapacaklar. Daha sonra, tıpkı üniversite giriş sınavında olduğu gibi direkt okula yerleştirme yapılacak. 

Atamalarda puan mı daha önemli tercih sırası mı 
Her ikisi de çok önemli. Öncelik tercih sırasında olacak. Ama aynı okulu tercih eden adaylar yerleştirilirken, bu kez puan ağırlık kazanacak. Örneğin Sivas'ın Kangal ilçesinin A köyünün, A okulunda iki sınıf öğretmeni açığı var ve buraya 10 aday başvurmuşsa, bu adaylardan en fazla puan alan iki aday atanacak. 

Peki, tercih ettiği okullardan hiçbirine atanmayanların ve boş kalan kontenjanların durumu ne olacak 
Adaylar 11. tercih olarak, "Her yer olabilir" şıkkını da işaretleyebilecekler. Böylece açıkta kalan yüksek puanlı öğrencilerin hakları bir ölçüde korunmuş olacak. 

Tercih sıralaması nasıl yapılacak 
Başvurular internet üzerinde personel.meb.gov.tr adresi üzerinden yapılacak. TC kimlik numarası girildiğinde, kendilerine önce il tercihleri ve branşları sorulacak, ardından o ildeki boş kadrolar ekrana gelecek, adaylar bu okulları işaretledikten sonra tercihler geçerli olacak. 

Daha sonra tercih edilen okullarda değişiklik yapmak mümkün olacak mı 
Hayır. Onay işleminden sonra değişiklik yapılması mümkün olmadığından başvuruların dikkatli yapılması gerekmektedir. 

Başvurular nereye yapılacak 
Başvuru işlemleri internet üzerinden gerçekleştirildikten sonra, çıkışları, il ya da ilçe milli eğitim müdürlüklerinde oluşturulan masalara onaylatılacak. 

KPSS sonuçlarına göre, hangi aday kaçıncı sırada Adaylar bunu nasıl öğrenebilecek 
Son KPSS sonuçlarına göre, kimin kaçıncı sırada olduğundan çok, geçen yıldan kalanlarla harmanlanarak yapılacak karma liste daha önemli. Çünkü geçen yılın KPSS sonuçları da geçerli ve yüksek puanlı pek çok aday var. Puan sıralaması yapılırken, karışıklığın olmaması için, karma listeler bugün yayımlanacak. Örneğin bir branşta 1400 öğretmen alınacak ve aday 1380'inci sırada ise ben neden atanmadım diye hayıflanamayacak. Belli ki o alanda geçen yıldan kalan yüksek puanlı başka adaylar da var. 

KPSS'ye hem geçen yıl hem de bu yıl giren adayların durumu ne olacak 
Böylesi durumlarda, adayın hangi puanı yüksek ise o geçerli olacak. 

Taban puanlar nasıl belirleniyor 
Her branş için kontenjanın iki katı aday belirliyoruz. Sonuncu adayın puanı taban puan oluyor. 

Bazı branşlarda puanlar 85-90'a tırmanırken, bazı branşlarda 30-35 puana kadar inilmesi bir çelişki değil mi 
Bu bir sıralama sınavı. Çok yoğun başvurunun olduğu bazı branşlarda puanlar çok yükseliyor. Bu doğru ama bu yıl 50 puan barajının altına inmeyeceğiz. Öğretmen kalitesini düşürmeyeceğiz. 

Toplam kadroların dağılımı nasıl oluyor 
Hangi alanlarda çok açık varsa onlara öncelik veriyoruz. 

Sözleşmeli öğretmenlerde de aynı yöntem mi izlenecek 
Evet, dağılım hemen hemen aynı olacak. Ağırlık yine sınıf öğretmenliği, İngilizce, bilgisayar, rehberlik alanlarında olacak. 

Ayrıntılı tablolar Milliyet Gazetesi'nde... 


</TEXT>
</DOC>
