<DOC>
<DOCNO> 372163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko31.html </URL>
<DATE> 2005/08/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ereğli Ortak Girişim Grubu Erdemir'de iddialıyız 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Erdemir'i çok uluslu firmaların küçük bir parçası haline getirmek yerine, 10 yıl içinde Avrupa'nın ilk 5, dünyanın ise 10 büyük üreticisi arasına sokmayı hedeflediklerini belirterek, "Biz her türlü kaynağı ortaya koyarak Türk firmaları olarak Erdemir'i almakta iddialıyız" dedi. 
     Erdemir'in ihalesine katılmak üzere TOBB koordinasyonunda bir araya gelen 34 girişimcinin oluşturduğu Ereğli Ortak Girişim Grubu EOGG tarafından, İcra Kurulu üyelerinin de katılımıyla İstanbul'da bir basın toplantısı düzenlendi. 
     Hisarcıklıoğlu, basın toplantısında yaptığı konuşmada, başta demir çelik sektörü olmak üzere farklı sektörlerden üyelerin, model olabilecek büyüklükteki bir sermaye yapısıyla Türkiye'nin en büyük ortak girişim grubunu meydana getirdiğini belirtti. 
     Türkiye'nin dünyanın en büyük 11. çelik üreticisi olduğuna değinen Hisarcıklıoğlu, buna rağmen yurtiçi yassı ürün tüketiminin ancak yarısının karşılanabildiğini, 5 milyon tonluk ithalat içinde yaklaşık 3.5 milyar dolarlık döviz gideri olduğunu kaydetti. 
     Yassı çelikteki bu üretim açığını sadece Erdemir'in kapatabileceğini ifade eden Hisarcıklıoğlu, bunun için yaklaşık 2 milyar dolarlık yatırım gerektiğini ve Erdemir'in bu yatırımlara başladığını belirtti. 
     Hisarcıklıoğlu, bu sayede Erdemir'in 3.5 milyon tonluk yıllık kapasitesinin 2010'da 10 milyon, 2015'de 15 milyon tona ulaşacağını ve Türkiye'nin ihtiyacını karşılayacağı gibi, ihracat yaparak ödemeler dengesi açığının kapatılmasına önemli ölçüde katkıda bulunacağını söyledi. 
     Söz konusu yatırımların yapılmaması ve bugünkü gibi yüzde 40 yerli, yüzde 60 ithalat oranının 2015'de sürmesi halinde, bugünkü fiyatlar üzerinden yaklaşık 9 milyar dolarlık ithalat ortaya çıkacağına işaret eden Hisarcıklıoğlu, "Yatırımını yapan bir Erdemir, sadece ortaya çıkacak bu döviz açığını kapatmakla kalmayacak, 2015'de ulaşması beklenen 15 milyar dolarlık cirosuyla Türkiye'nin en büyük sanayi gruplarının başında gelecektir. Böylece Türk demir çelik sektörünün konsolidasyonuna katkıda bulunarak, uluslararası piyasada güçlü bir şekilde hak ettiği yeri almasını sağlayacaktır" diye konuştu. 
     
     "ERDEMİR'İ BÖLGE MERKEZİ YAPMAYI HEDEFLİYORUZ" 

     Rifat Hisarcıklıoğlu, Erdemir'in otomotiv sektörü başta olmak üzere Türk sanayiinin gelişmesi için güvenilir tek yerel tedarikçi olduğunu belirterek, şunları kaydetti 
     "Öncelikle Erdemir'i önümüzdeki 10 yıl içinde demir çelik sanayiinde yaşanması beklenen konsolidasyonun önemli oyuncularından biri haline getirmeyi hedefledik. Erdemir halen 5 milyon tonluk ham çelik üretim kapasitesiyle Avrupa'nın 9. büyük üreticisidir. 
     Biz Erdemir'i çok uluslu firmaların küçük bir parçası haline getirmek yerine, 10 yıl içinde yatırım projelerini tamamlayarak, Avrupa'nın ilk 5, dünyanın ise 10 büyük üreticisi arasına sokmayı hedefliyoruz. Bu hedefimize sadece yatırımlar yaparak mevcut üretim kapasitesini artırma yoluyla değil, ayrıca global oyuncu olmanın gerektirdiği şekilde diğer çelik fabrikalarına da talip olarak yapacağız. Diğer bir ifadeyle sadece Türkiye piyasasıyla sınırlı kalmayacağız. Başta yakın çevremizdekiler olmak üzere diğer ülkelerin piyasalarına açılarak, Erdemir'i bölge merkezi yapmak önemli hedeflerimizden biridir. 
     Bu hedef doğrultusunda çalışacak olan Ortak Girişim Grubu, Erdemir'de yatırıma odaklanan üretim amaçlı kurumsal bir yönetim modelini uygulayacaktır. Hiçbir ortağına, tedarikçisine, müşterisine ayrıcalık tanımadan, tamamen piyasa kuralları doğrultusunda profesyonel bir yönetim modeli oluşturulacaktır. Böylece Türkiye'nin 40 yıldan fazla bir süredir emek vererek ortaya çıkardığı başarılı Erdemir markasına sahip çıkarak, Türk sermayesini güçlendirecek ve bu markayı uluslararası alanda büyüterek daha ileriye taşıyacaktır." Hisarcıklıoğlu, Ortak Girişim Grubu'nun ihtiyaç duyması halinde, özellikle de ihale sürecinde ilave destek gerekmesi durumunda, TOBB'un maddi destek sağlamaya hazır olduğunu, ancak böyle bir durumda doğrudan ortaklığın uzun vadede çeşitli mahsurları olabileceğinden sürenin 3 yıl ile sınırlandırılacağını kaydetti. 
     Hisarcıklıoğlu, "Yabancıya gitmemesi için yabancıya gitmemesi için yerli sermayede kalsın diye ucuza satılsın alalım şeklinde bir yaklaşım içinde de değiliz. Erdemir'e kim daha iyi sahip çıkarsa, yeni yatırımlarla bir dünya şirketine çevirecekse ve Türkiye ekonomisine azami katkı sağlayacaksa o grup almalıdır. Biz bundan dolayı oluşmuş bir grubuz" diye konuştu. 
     
     "ERDEMİR BİZİM GÖZ BEBEĞİMİZ" 

     Basın mensuplarının sorularını da yanıtlayan Hisarcıklıoğlu, Türk firmaları olarak her türlü kaynağı ortaya koyarak Erdemir'i satın alma konusunda iddialı olduklarını vurguladı. 
     TOBB olarak hiçbir zaman yabancı sermaye düşmanlığı yapmadıklarını dile getiren Hisarcıklıoğlu, doğrudan yabancı sermayenin Türkiye'ye girmesini her zaman desteklediklerini, zaten Ortak Girişim Grubu içinde Türkiye'de yerleşik yabancı ortaklı firmalar bulunduğunu belirtti. 
     Hisarcıklıoğlu, Ortak Girişim Grubu'nun logosunda yer alan nazar boncuğuna ilişkin de, "Erdemir bizim göz bebeğimiz. Göz bebeğimize de nazar değmesin istiyoruz" dedi. 
     Hisarcıklıoğlu, Ortak Girişim Grubu'nun potansiyeline ilişkin bir soruya, "Bir laf vardır, can boğazdan gelir diye... Can Türk sanayisi ise boğaz da Erdemir'dir" yanıtını verdi. 
     EOGG içindeki şirketlerin yönetim ağırlığına ilişkin bir soru üzerine de, grubun bir şirketin ağırlığına ve hakimiyetine dayalı bir oluşum olmadığını, isteyen her firmanın gruba dahil olabileceğini ifade eden Hisarcıklıoğlu, ihale masasında icra kurulunun da olacağını bildirdi. 
     
     "ERDEMİR HİSSELERİNİ PEŞİN OLARAK ALACAĞIZ" 

     Ereğli Ortak Girişim Grubu İcra Kurulu Üyesi, Turkon Holding'den Metin Kalkavan da, ihaledeki satın almaya ilişkin sorular üzerine, "Biz Erdemir hisselerini özelleştirmede peşin olarak alacağız" dedi. 
     İhale sürecinde kendilerini ne şekilde finanse edeceklerinin sorulması üzerine de Kalkavan, Ortak Girişim Grubu içindeki firmaların milyar dolara varan taahhütleri olduğunu, ihale günü geldiğinde bunun ne şekilde olacağının daha net görüleceğini söyledi. 
     Kalkavan, "Yapılan finans görüşmelerine göre bu ortaklık grubunun ihalede belirecek rakama göre tamamını peşin ödeme gücü de var, bir kısmı için finansman sağlama gücü de var. Yerli, yabancı bankalarımızdan çok ciddi ölçüde destek görüyoruz" diye konuştu. 
     Kalkavan, grup içinde yer alan 34 firmada desteğin alt limitinin 1 milyon dolar, üst limitinin de 50 milyon dolar olduğunu bildirdi. 
     İhaleyi almaları halinde grubun şirketleşmeye döneceğini ve ihale şartnamesinin buna elverdiğini kaydeden Kalkavan, teminatın da şirketlerden toplanacak nakitle verileceğini söyledi. 

     
</TEXT>
</DOC>
