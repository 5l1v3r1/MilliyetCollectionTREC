<DOC>
<DOCNO> 369745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy07.html </URL>
<DATE> 2005/08/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan Ölümden oy bekleyecek kadar ahlaki seviyeyi alçaltıyorlar 
</HEADLINE>
<TEXT>

     Başbakan Recep Tayyip Erdoğan, ''kandan, ölümden oy bekleyecek kadar'' siyasetteki ahlaki seviyenin alçaltıldığını ifade ederek, ''Halkımız bize 5 yıllığına görev vermiştir. Biz, halkımıza ihanet etmeyeceğiz. Muhalefete 5 yılda bir seçim nasıl yapılırmış, inşallah bunu göstereceğiz'' dedi. 
     Erdoğan, Bilkent Otel'de düzenlenen AK Parti Genel Merkez Kadın Kolları İkinci Yerel Yönetimlerde Kadın Şurası'nın açılışında yaptığı konuşmada, kadınların Türk siyasetinde söz sahibi olması gerektiğini belirtti. 
     Kadınların yapacağı katkının siyaseti daha da zenginleştireceğini ifade eden Erdoğan, aidiyet duygusunun önemine işaret etti. Bütün teşkilat çalışmalarında aidiyet konusunun işlenmesi gerektiğini dile getiren Erdoğan, bu başarılamadığı sürece kaygan bir zeminde yüründüğünü söyledi. 
     Başbakan Erdoğan, şöyle devam etti 
     ''AK Partililik bilincinin yaygınlaşması lazım. Bunun esas alınması önemli, bunu başaracağız. Şunu unutmamalıyız, bir ve beraber olacağız. Aramıza virüs sokmaya gayret edenlere asla izin vermeyeceğiz. Çünkü bizim yolculuğumuz uzun soluklu bir yolculuk. Şüphesiz ki mevcut gücümüzü kıskananlar olabilir ve bizi parçalamanın gayreti içine bilerek veya bilmeyerek girenler olabilir. 
     Unutmayın, çok partili hayata 1946'da girdik. O tarihten bu yana 59 hükümet kuruldu. Demek ki her yıl bir hükümet. Böyle bir ülkede istikrar olur mu Böyle bir ülkeye dışarıdakiler güvenle bakar mı Şu anda milletimiz partimize 5 yıllık bir görev verdi. İşte bu, kötü alışkanlıkların içinde olanların eski alışkanlıklarına dönme isteğidir. Geçmişte olanlar da aldıkları yanlış kararların mağdurları olmuşlardır. Halkımız bize 5 yıllığına görev vermiştir. Biz, halkımıza ihanet etmeyeceğiz. Muhalefete 5 yılda bir seçim nasıl yapılırmış, inşallah bunu göstereceğiz.'' 
     
     ''BARDAĞIN BOŞ TARAFIYLA UĞRAŞMAYIN'' 

     Muhalefetin örgütlerini canlı tutamadığı için erken seçim istediğini ifade eden Erdoğan, ''Şimdi erken seçim isteyenler böyle bir şey olsa, meydanlarda bak yürütemediler, erken seçim kararı aldılar diyecekler'' diye konuştu. 
     Erdoğan, şöyle devam etti 
     ''Ağızlarında, dillerinde hep şu vardır Terörden, kandan puan toplamak. Varsa bu konuda çözümünüz, bir şey biliyorsanız, çözümünüzü ortaya koyun. Bu ülkede terörle mücadele sadece AK Parti'nin görevi değildir. Bütün kurumlar el ele vererek, terörle mücadele edeceğiz. 
     Bizim ülkemizdekiler kandan, ölümden oy bekleyecek kadar siyasetteki ahlaki seviyeyi alçaltıyorlar. Bardağın boş tarafıyla uğraşmayın. Bir kaç damla nasıl koyarız, ona bakın.'' Erdoğan, partili kadınlara nasihatte bulunarak, tüm partililerin hedefe kilitlenmesi ve gereksiz tartışmalara girmemelerini istedi. AK Parti'de ''Ben'' değil ''Biz'' egemen anlayışının var olduğunu dile getiren Erdoğan, geleceğe omuz omuza hep beraber, konuları konuşarak ulaşacaklarını dile getirdi. Muhalefetin siyaseti daha yeni keşfettiğini, buna karşın AK Parti'nin bir dünya markası olduğunu anlatan Erdoğan, dünyanın her tarafından doktora tezi olmaya başladıklarını söyledi. 
     AK Parti'nin içine virüs sokmaya çalışıldığını tekrarlayan Erdoğan, tüm partililerden 2007 Kasımı'nda yapılacak seçimlere şimdiden hazırlanmalarını istedi. Ekip çalışmasının önemine değinen Erdoğan, partili kadınlardan, AK Parti iktidarda diye rehavete kapılmamalarını istedi. Erdoğan, sözlerini, ''Ayaklarınız yerden kesilmemelidir. Geleceğe sağlam basmalıyız'' diyerek tamamladı. 
     
     ''YÖNETİM KADEMELERİNDE DAHA ÇOK KADIN OLMALI'' 

     AK Parti yerel yönetimlerden sorumlu Genel Başkan Yardımcısı Nihat Ergün de kadının hayata daha aktif ve etkili bir şekilde katılımı için çaba gösterdiklerini belirterek, ''Kadın eli, şehir ve ülke yönetimlerine değdikçe, ülke ve şehirler daha güzel olacaktır. Kadının aklının, merhametli yüreğinin yönetim kademelerinde daha çok olması gerekir'' dedi. 
     AK Parti Kadın Kolları Başkanı Selma Kavaf ise yerel yönetimlerde daha demokrat, sivil ve katılımcı bir yaklaşım sergilediklerini ifade ederek, Yerel Yönetim Reform Yasası'yla da halka yakın ve şeffaf bir anlayışla merkezi yönetimin görevlerini hafifletmeyi amaçladıklarını kaydetti. 
     Şura'ya, Devlet Bakanı Nimet Çubukçu, İçişleri Bakanı Abdülkadir Aksu, Tarım ve Köyişleri Bakanı Mehdi Eker, Enerji ve Tabii Kaynaklar Bakanı Hilmi Güler de katıldı. 

     
</TEXT>
</DOC>
