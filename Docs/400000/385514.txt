<DOC>
<DOCNO> 385514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy07.html </URL>
<DATE> 2005/10/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
YÖK'ün Danıştay'a açtığı davada "durdurma" kararı... 
</HEADLINE>
<TEXT>

     Danıştay, YÖK’ün, Başbakanlık’ın personel atamalarına ilişkin genelgesinin öğretim elemanları yardımcı kadrolarına yapılacak atamaları düzenleyen kısmının iptali ve yürütmenin durdurulması istemiyle açtığı davada ilk kararı verdi. 
     Alınan bilgiye göre, Danıştay 8. Dairesi söz konusu genelgenin YÖK’e ilişkin kısmının yürütmesini, davalı idareden savunma alınıp yeniden bir karar verilinceye kadar durdurdu. Karar tebliğe çıkarıldı. 
     Başbakanlık’tan savunma geldikten sonra 8. Daire yeniden yürütmenin durdurulması istemini karara bağlayacak. 
     Ancak bu arada, Başbakanlık 8. Daire’nin savunmaya kadar verdiği yürütmenin durdurulması kararına itiraz da edebilecek. Böyle bir itiraz yapılırsa Danıştay İdari Dava Daireleri Kurulu karara bağlayacak. 
     YÖK, "Başbakanlık’ın 25 Eylül 2005 tarihli Resmi Gazete’de yayımlanan personel atamalarına ilişkin genelgesinin, doçent ve profesör kadroları dışındaki yardımcı doçent, öğretim görevlisi, okutman, uzman, araştırma görevlisi, ders programı düzenleyicisi ve çevirici kadrolarına atama yapmak Başbakanlık’tan ve Devlet Personel Başkanlığı’ndan izin alınması kuralını getirdiği, ancak YÖK’ün yükseköğretim kurumlarındaki tüm öğretim elemanı kadrolarına atama yapmak için izin almasına gerek bulunmadığı" gerekçesiyle Danıştay’a dava açmıştı. 
     
</TEXT>
</DOC>
