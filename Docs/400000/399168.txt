<DOC>
<DOCNO> 399168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/spo30.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Uykusunda öldü 
Hollanda Birinci Lig takımlarından Utrecht'in 26 yaşındaki savunma oyuncusu Fransız David di Tomasso'nun önceki gece, uykusunda yaşamını yitirdiği açıklandı. Futbolcunun muhtemelen kalp krizi sonucu öldüğünün tahmin edildiği belirtildi. Fransız oyuncu, bu sezon da FC Utrecht'in bütün maçlarında eksiksiz oynamış ve en son geçen pazar günü 1-0 kazandıkları Ajax karşılaşmasındaki başarılı futboluyla göz doldurmuştu. 

Gökhan açıklaması 
Kayserispor, hiçbir futbolcusunu satmayacağını, özellikle Gökhan Ünal'ın Beşiktaş'a transferinin söz konusu olmadığını bildirdi. Kulüpten yapılan yazılı açıklamada, "Beşiktaş gibi asırlık bir kulüp, nasıl transfer yapılacağını bilmelidir. Hiç konuşmadan, asılsız haberlerle kulübümüzün ve oyuncumuzun konsantrasyonunu bozmaya çalışmak, hiç yakışık almamıştır. Bilinmelidir ki Kayserispor'dan oyuncu almak dişle çivi sökmeye benzer" ifadeleri kullanıldı. 



</TEXT>
</DOC>
