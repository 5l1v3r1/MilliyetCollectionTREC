<DOC>
<DOCNO> 390016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy04.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sakalın telini kaçırmak istedi' 
</HEADLINE>
<TEXT>


Alman "Die Welt" gazetesinin, "Sakal-ı Şerif" krizini anlattığı haberinde, "Türk Bakan, dinin kurucusunun sakalının telini ülke dışına kaçırmak isterken yakayı ele verdi" iddiaları yer aldı 

FRANKFURT Milliyet 


ALMANYA'nın önde gelen gazetelerinden "Die Welt", Türkiye'de bir süre önce gündeme gelen "Sakal-ı Şerif" krizini, okurlarına birinci sayfadan ve alaycı bir üslupla duyurdu. "Peygamberin sakalının huzurunda" başlığıyla verilen haberde, "Türk Bakan, dinin kurucusunun sakalının telini ülke dışına kaçırmak istedi" ifadeleri yer aldı. Haberde olayın, "Sakal-ı Şerif"in İstanbul'da 600 metre yüksekliğinde gökdelen yaptırmak isteyen Dubai Veliaht Prensi'ne verilmek üzereyken ortaya çıkarıldığı belirtildi". Gazete, haberinde şu ifadeleri kullandı 

'Yakayı ele verdi' 
"Sakal çalındı ve devir hesapları ortaya çıkarıldı. Üstelik Kültür Bakanı Atilla Koç, İstanbul Havaalanı'nda bu nadir sakalın telini ülke dışına kaçırmak üzereyken yakayı ele verdi. Havaalanına getirilen Sakal-ı Şerif x-ray cihazından geçirilirken dikkatli memurlar tarafından fark edildi, bu arada foto muhabirleri de tesadüfen oradaydı. Mahcubiyet büyüktü, hıyanette bulunulmuştu. Hem de ramazanda." Türk basınındaki haberlere göre, prensin Başbakan Recep Tayyip Erdoğan'a Sakal-ı Şerif'i sorduğu, bunun üzerine Koç'un "dikkat çekmeden götürmekle görevlendirildiği" savunulan haberde, "Ama Erdoğan da havaalanında görüldü. Hem de aynı zamanda" denildi. 

'Görevi ihmal' soruşturması 

ŞÜKRAN PAKKAN İstanbul 

Sakal-ı Şerif'in Kültür ve Turizm Bakanı Atilla Koç'un görmesi için İstanbul Atatürk Havalimanı'na götürülmesiyle ilgili İstanbul İl Müftülüğü tarafından başlatılan inceleme sonuçlandı. İnceleme sonucunda, sorumlu olduğu kanaatine varılan Eyüp Müftüsü İsa Gürler ile üzerlerine zimmetli Sakal-ı Şerif'in dışarı çıkarılmasına izin veren Eyüp Camii'nin iki imamı ve üç müezzini hakkında "görevi ihmal" suçundan idari soruşturma açılması için Diyanet İşleri'nden müfettiş istendi. İstanbul İl Müftüsü Prof. Dr. Mustafa Çağrıcı, "Burada görevi ihmal söz konusu. Cezasını müfettişler takdir eder" dedi. Soruşturmanın önümüzdeki hafta içi başlayacağını kaydeden Çağrıcı, "Taraflar belli. Soruşturma kısa zamanda sonuçlanacak" dedi. 


</TEXT>
</DOC>
