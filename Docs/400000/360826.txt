<DOC>
<DOCNO> 360826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur36.html </URL>
<DATE> 2005/07/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
PKK Kaçırılan er Kırandi'nin sağlık durumu iyi 
</HEADLINE>
<TEXT>

     Ferit DEMİR TUNCELİ, DHA 

PKK’lı teröristlerin Tunceli-Pülümür karayolunu keserek Jandarma Komando Er Coşkun Kırandi’yi kaçırmasından sonra helikopterlerle komandoların indirildiği Kutuderesi ve Pülümür Vadisi’nde başlatılan hava destekli operasyon sürdürülürken, terör örgütü kaçırdığı erin sağlık durumunun iyi olduğunu açıkladı. Tunceli-Erzincan karayolunun Pülümür bağlantılı bölümünde geniş güvenlik önlemleri alınırken, Vali Mustafa Erkal, Eskiye dönüş asla olmaz'' dedi. 
     Tunceli-Erzincan karayolunun 35'inci kilometresindeki Zağge Mevkii'nde önceki gün saat 18.30 sıralarında pusu kuran 15 PKK’lı terörist, yoldan geçen yaklaşık 60 aracı durdurup, propaganda yaptıktan sonra yolcuların para ve ziynet eşyalarını topladı. Teröristler, Adıyaman’da vatani görevini yapan ve izinli olarak memleketi Trabzon’a giden jandarma er Coşkun Kırandi’yi kaçırdı. 
     Bölgede eylemlerini tırmandırmak isteyen PKK’lı teröristleri etkisiz kılmak ve kaçırılan jandarma er Coşkun Kırandi’yi kurtarmak amacıyla Jandarma Bölge Komutanlığı’na bağlı birlikler tarafından başlatılan hava destekli operasyona bugün de devam edildi. Kutuderesi ve Pülümür Vadisi’ne helikopterlerle indirilen özel tim ve komandoların katıldığı operasyonda, teröristlerle henüz sıcak temas sağlanmadı. 
     Teröristlerin yuvalandığı belirlenen Nazimiye İlçesi'nin Dokuzkayalar ve Kutuderesi Mevkii'nde teröristlerin yuvalandığı sanılan bölgeler bu sabahtan itibaren Kobra helikopterleriyle bombalandı. 
     
     PKK SAĞLIK DURUMU İYİ 

     Terör örgütünün silahlı kanadı HPG adına, Avrupa'daki PKK çizgisinde yayın yapan Mezopotamya Haber Ajansı’na yapılan açıklamada er Coşkun Kırandı'nın güvenlikli bir bölgeye ulaştırıldığı’ öne sürülürken, sağlık durumunun iyi olduğu belirtildi. Eylem sırasında halktan zorla para ve ziynet eşyası alınmadığı öne sürülen örgüt açıklamasında, yolun Askeri sevkiyat yapılacağı’ yolunda ulaşılan bilgi üzerine kesildiği ileri sürüldü. 
     
     ÖZEL TİMDEN NOKTA OPERASYON 

     Büyük operasyonun yanı sıra, Tunceli’nin merkez Batman Köyü yakınlarında bir grup PKK’lının yuvalandığı yolundaki bilgiler üzerine, Emniyet Müdürlüğü’ne bağlı Özel Harekat Şube temleri bölgede operasyon yaptı. Batman Köyü yakınlarındaki ormanlık alanı didik didik tarayan timler, teröristlerin kullandığı belirlenen 2 mevziyi yıkarak imha etti. Özel Harekat Tim’nin operasyonunu basın mensupları da adım adım izledi. 
     
     TERÖRİSTLERE SARILIP, DESTEK VERMİŞ 

     Teröristlerin Tunceli-Pülümür karayolunu kestiği sırada durdurulan bir kamyonda bulunan 22 yaşındaki Gökhan Güzel, PKK'lı teröristlere sarılarak eylemlerine sözlü destek verdiği iddiasıyla Tunceli’de çıkarıldığı mahkemece tutuklandı. Diyarbakır’ın Ergani İlçesi nüfusuna kayıtlı olduğu belirlenen Gökhan Güzel’in, olay yerindeki görgü tanıklarının ifadeleri doğrultusunda gözaltına alındığı ve daha sonra çıkarıldığı mahkemece tutuklandığı belirtildi. 
     
     ESKİYE DÖNÜŞ ASLA OLMAZ'' 

     Teröristlerin yol kesme eylemi ardından Tunceli-Pülümür karayolunda geçmişte olduğu gibi sivil araçların konvoyla götürüleceği yönündeki iddialar üzerine Vali Mustafa Erkal, DHA muhabirine, eskiye dönüşün kesinlikle söz konusu olmadığını vurgulayarak, şunları söyledi 
     Geçmişte terör olaylarının yoğunluğu ve bölge şartları gereği bazı yollarda konvoyla seyahat söz konusuydu. Ancak, 1999’dan sonra bu uygulama kaldırılarak, vatandaşlarımızın rahatça seyahat etmeleri sağlandı. Terör örgütü mensuplarının yol kesip 1 askerimizi kaçırmasından sonra bölgede gerekli güvenlik önlemleri alınmış, Tunceli-Erzincan karayolu güvenlik içinde işlemekte ve hiçbir sıkıntı yaşanmamaktadır. Yolda tekrar konvoyla seyahat söz konusu değil. Eskiye dönüş asla düşünülemez. Güvenlik güçlerimizin bölgede operasyonları sürüyor ve kısa sürede erimizi kurtarmak için faaliyetler devam ediyor.'' 

     
</TEXT>
</DOC>
