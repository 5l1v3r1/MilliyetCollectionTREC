<DOC>
<DOCNO> 384933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonyas20.html </URL>
<DATE> 2005/10/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İki seyirciden biri Kurtlar Vadisi'ni izledi 
</HEADLINE>
<TEXT>

     MİLLİYET MAGAZİN SERVİSİ 

"Kurtlar Vadisi"yle seyircileri arasındaki hasret önceki gece bitti. Başlıca rollerini Necati Şaşmaz, Özgü Namal, Begüm Kütük, Gökhan Uygun, Kenan Çoban, İpek Tenolcay, Atilla Olgaç, Sönmez Atasoy'un paylaştığı dizi tiryakilerinin alışık olduğu gün ve saatte ama bu kez yeni kanalında ekrana geldi. Dördüncü ve son sezonunda Kanal D'ye transfer olan dizi,Perşembe gecesi 21.17'ten saat 23.00'e kadar televizyon seyircilerini ekran karşısına kilitledi. Dizinin baş kahramanı "Polat Alemdar"ın dört bölüm sürecek Suriye maceralarından ilkinin ekrana getirildiği 87'nci bölüm, hem tüm izleyici grubunda, hem de üst gelir grubunu temsil eden AB grubunda açık ara birinci oldu. 
     Kanal D'nin, "Kurtlar Vadisi"nin yakalayacağı yüksek rating beklentisiyle futbol maçlarının naklen yayını sırasında sahaya yansıtılan sanal reklamların bir benzerini uygulamaya koyduğu dizi tüm izleyici grubunda yüzde 16.50 izlenme oranı, yüzde 44.20 izlenme payı elde etti. "Kurtlar Vadisi"nin AB sosyo ekonomik stadüde elde ettiği izlenme oranı yüzde 16.10, izlenme payı ise yüzde 47.00 oldu. Türkiye'de rating ölçümlerini yapan AGB'nin verilerine göre Perşembe gecesi ekran karşısındaki iki kişiden biri "Kurtlar Vadisi"ni izledi. 
     
</TEXT>
</DOC>
