<DOC>
<DOCNO> 356633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko52.html </URL>
<DATE> 2005/06/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Tarım Bakanlığı At eti satışı yapılsa bile ihracata yönelik olabilir 
</HEADLINE>
<TEXT>

     Tarım ve Köyişleri Bakanlığı, Türkiye'de at kesimi ve satışının yapılmadığını, ancak bundan sonra yapılsa bile, bunun ihracata yönelik olabileceğini bildirdi. 
     Tarım ve Köyişleri Bakanlığı'ndan yapılan yazılı açıklamada, son günlerde bazı basın ve yayın organlarında Kırmızı Et Yönetmeliği kaynak gösterilerek, ''at etinin serbest olarak kesilip kasaplarda satılacağına'' ilişkin, gerçeği yansıtmayan haberlerin yer aldığı kaydedildi. 
     Haberlerde Hayvan Sağlık Zabıtası Kanunu'na atıfta bulunulmasına rağmen, konunun ''Kırmızı Et ve Et Ürünleri Üretim Tesislerinin Çalışma ve Denetleme Usul ve Esaslarına Dair Yönetmelik'' ile ilgili olduğu ifade edilen açıklamada, Türkiye'de diğer türlerin kesiminin yapıldığı mezbahalarda atın kesilmesi, normal üretim tesislerinde işlenmesi, kasap ve et satış reyonlarında at eti satışının yapılmasının mümkün olmadığı bildirildi. 
     Yönetmeliğin tanımlar bölümünde bulunan büyükbaş hayvan tanımında, ''sığır, manda, at, deve, devekuşu ve domuzu'' kapsadığının belirtildiği açıklamada, aynı yönetmeliğin İhracat Onayı ve Alt Düzenleyici İşlemler başlığı altındaki 28. maddesinde, ''İhracat onayı alacak işletmeler ile at, deve, devekuşu ve bugün için etleri ülkemizde tüketilmeyen ancak daha sonra tüketilebilecek olan diğer kasaplık hayvanların kesileceği mezbaha ve kombinalarda gerekli ilave teknik, hijyenik ve sağlık şartları ile ilgili alt düzenleyici işlemler Bakanlıkça düzenlenir'' denildiği hatırlatıldı. 
     
     SATIŞ İÇİN ''ÖZEL YER'' ŞARTI 
     Yönetmeliğin başka maddelerinde de, domuzlar ve atların diğer türlerin kesildiği mezbahalarda kesilemeyceğine dair ifadelerin yer aldığının vurgulandığı açıklamada, şöyle denildi 
     ''Yönetmelik, dünya devleti olmanın yanında dünyayla entegre olmanın gerekleri düşünülerek hazırlanmıştır. Ancak at ve domuz etlerinin hiç bir şekilde diğer türlerin etleri ile aynı yerde bulunmalarına izin verilmemiştir. Bugün için ülkemizde at kesimi için hiç bir mezbahaneye izin verilmemiştir. Devletin görevi, şartları en uygun şekilde belirlemek, konulan kuralların uygulanmasını sağlamaktır. Bu yönetmelikle bu amaçlanmıştır. 
     Bugün ülkemizde at kesimi ve at eti satışı yapılmamaktadır. Ancak bundan sonra yapılsa bile, bu ihracata yönelik olabilir. Ülkemizde satışı yapılacak bile olsa, yönetmelik gereği özel yerlerde işlem görüp satışa sunulabilir.'' 
     
</TEXT>
</DOC>
