<DOC>
<DOCNO> 380725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/agun.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararı Topbaş'ın vekili onaylamış 
</HEADLINE>
<TEXT>


Büyükşehir Belediye Meclisi'nin Göztepe'ye cami yapılması kararını Başkan Vekili İdris Güllüce'nin 17 Eylül'de onaylayıp İstanbul Valiliği'ne gönderdiği ortaya çıktı 

SERHAT OĞUZ, MEHMET DEMİRKAYA İstanbul 

Göztepe Parkı'na cami yapılmasına ilişkin İstanbul Büyükşehir Belediye Meclisi kararından haberdar olmadığını belirten İstanbul Büyükşehir Belediye Başkanı Kadir Topbaş'ı, vekilinin imzaladığı karar tekzip etti. 
Topbaş'ın önceki gün, 'Haberim yok, inceleyeceğim' dediği Göztepe Parkı ile ilgili meclis kararını vekili İdris Güllüce 17 Eylül tarihinde onaylayarak İstanbul Valiliği'ne gönderdi. Büyükşehir Belediye Meclisi Muamelat Müdürü avukat Kadir Erol imzalı 21 Eylül 2005 tarihinde Planlama ve İmar Müdürlüğü'ne bilgi amacıyla gönderilen yazıda da, 'İstanbul Büyükşehir Belediye Meclisinin 15.09.2005 tarih ve 1984 sayılı kararında bir nüsha vilayet makamına teslim edilmiş olup, iki adet Meclis kararı dosyasıyla birlikte uygulanmak üzere sunulmuştur' denildi. 

'Bilgi için' 
Belediye yetkilileri, kararların valiliğe bilgi için gönderildiğini, valiliğin veto etme veya değiştirme yetkisinin bulunmadığını belirterek, "Valiliğin, kararları kanuna aykırı bulursa 10 gün içinde dava açma yetkisi bulunuyor. Ama şimdiye kadar böyle bir şey olmadı" dediler. Yetkililere göre, ayrıca istenmesi durumunda aynı konuyla ilgili meclise yeni bir öneri sunulup kararı değiştirmek mümkün. Yetkililer, Meclis kararını Topbaş yerine Güllüce'nin imzalamasını şöyle yorumladılar "Topbaş, yurtdışına çıkarken Güllüce'ye vek let vermişti. Toplantılar 12 Eylül'de başladı. Başkan da aynı gün yurtdışından döndü. Ama verdiği vek leti hemen almadı. Onun için kararlar Güllüce tarafından imzalandı." 

'Ada paftayı onayladık' 
AKP Kadıköy Grup Başkanı Rıza Saka, Meclis'e paket halinde kararlar geldiğini ve topluca onayladıklarını, Göztepe Parkı'yla ilgili kararın da ada ve pafta numarasıyla önlerine geldiği için Göztepe Parkı olduğunu bilmediklerini söyledi. Saka, şöyle konuştu 
"Kozyatağı'nda bir cami alanının konut, Merdivenköy'deki cami alanının ise ticaret alanı olarak değiştirilmesi de kabul edildi. Gerçekten de o bölgenin ihtiyacı değilse, bu konuda bir konsensus oluşursa zorla kimse cami yapamaz." 
Büyükşehir Meclisi AKP Kadıköy üyesi Hakkı Koşar ise, "Yıllardır Kadıköy'de oturan bir kişi olarak bence orada camiye ihtiyaç yok. Camiyi yaptırmak isteyen kişi, Karadeniz'de ilkel teleferiklerle okula giden öğrenciler için köprü yaptırsa camiden daha hayırlı olur" dedi. 

Özel mülkiyete yapılacak 
AKP Kadıköy İlçe Başkanı Ömer Abamor, olayın Belediye Başkanı Selami Öztürk'ün siyasi rant elde etme girişimi olduğunu öne sürdü. Söz konusu arazinin bir şahsa ait olduğunu ve bu alana cami yapılması için belediyeye başvurduğunu savunan Abamor, Meclis'in bu başvuru üzerine cami yapım kararı aldığını iddia etti. 

Valiliğin veto yetkisi yok 

Göztepe Parkı'na cami yapılması kararını Topbaş'ın yurtdışına çıkarken vek let verdiği İdris Güllüce'nin onaylayarak İstanbul Valiliği'ne gönderdiği ortaya çıktı. Valiliğin kararı veto etme yetkisi bulunmuyor. Ancak valilik kararı kanuna aykırı bulursa 10 gün içinde İdari Mahkeme'ye dava açmaya yetkisi bulunuyor. 

Topbaş İnceletiyorum 

İstanbul Büyükşehir Belediye Başkanı Kadir Topbaş, kararın vekili İdris Güllüce tarafından onaylanarak İstanbul Valiliği'ne gönderildiği iddialarına yanıt vermekten kaçınarak, "Dosyayı tüm detaylarıyla inceletiyorum" demekle yetindi. Topbaş, "Hiçbir itiraz yok. Niçin bu noktaya gelindikten sonra kalkıp itiraz ediyorlar, o ayrı bir şey" diye konuştu. 

Gürtuna Cami için yer mi yok 

Eski İstanbul Büyükşehir Belediye Başkanı Ali Müfit Gürtuna da, parka cami yapılması kararını eleştirdi. Gürtuna, Topbaş'ın "İnceleyeceğim" açıklamasına rağmen, kararın Valiliğe gönderilmesini de "İş bitmiş" diye yorumladı. Gürtuna, "Çevrede boş alan varken neden burayı seçiyorlar" diye konuştu. 

AKP milletvekilleri de bu işe karşı 
Yeşil alanı bozarak cami yapmak yanlış 

ABDULLAH KARAKUŞ Ankara 
İstanbul Büyükşehir Belediye Meclisi'nin Göztepe 60. Yıl Parkı'na cami yapılması kararı, başta İstanbul milletvekilleri olmak üzere AKP'lilerin de tepkisini çekti. İşte tepkiler 

Bu defa haberimiz olmadı 
Gülseren Topuz İstanbul Ben orayı hep yeşil alan olarak gördüm. Öyle de kalmasını istiyorum. Daha farklı bir yere yapılabilirse daha uygun olur. Cami yapılmasına karşı değilim, ama yeri iyi seçilmeli. İstanbul milletvekili olarak her şeyden haberimiz olurdu, bu defa olmadı. 

İdari planda yoksa yapılmaz 
Mehmet Mustafa Açıkalın İstanbul İstanbul'un yeşil alana ihtiyacı var. Cami başka yere yapılabilir, park bozulmamalı. Park yerine cami yapmayı doğru bulmuyorum. Cami de ihtiyaçtır, ama her şeyin yeri olması lazım. İdari planda yoksa yapılamaz. 

Başka bir yer araştırılmalı 
Muharrem Karslı İstanbul Parka çok emek harcanmış, masraf yapılmış. Bunu bozmadan önce çevresini inceleyip, başka yere yapılıp yapılmayacağı araştırılmalı. Başka bir yere de yapılabilecek durumdaysa, park bozulmamalı. 

Kısır çekişmelerden bıktık 
İbrahim Köşdere Çanakkale Yeşil alana ve tabiata saygı duymak lazım. Pırıl pırıl bir park. Niye huzursuzluk çıkarılıyor, anlamıyorum. Yapılan bir park var. Bunu bozmak, üzerine başka bir şey yapmak abesle iştigal. Memleket bu tür kısır çekişmelerden bıktı. 

Başkan'ın haberi nasıl olmaz 
Eyyüp Sanay Ankara İhtiyaç olup olmadığı iyi araştırılmalı. İhtiyaç olduğu ortaya çıkarsa, parkın içinde çok büyük olmamak şartıyla küçük cami yapılabilir. Büyükşehir Belediye Başkanı'nın nasıl haberi olmaz 

İhtiyaç var mı 
Ersönmez Yarbay Ankara İhtiyaç var mı, yok mu, bilmiyorum. Çevresinde cami var mı, bilmiyorum. Hiç imk n yoksa, cami uzaklardaysa, ihtiyaç da varsa değerlendirilebilir. Caminin yeşil alanı ne kadar işgal ettiği de önemli. Başka alana yapılabilir mi, o da değerlendirilebilir. 

Daha uygun yer vardır 
Mevlüt Akgün Karaman Daha iyi yer varsa, park yerine, öyle bir yere yapılması daha uygun olur. Belediyenin elinde daha uygun alanlar mutlaka vardır. Böylece park da korunmuş olur. 

Yeşil alana cami yapılmaz 
Mehmet Çiçek Yozgat Şehir imar planında okul, cami, park alanı bellidir. İmar planında yeşil alansa, yeşil alana cami yapılmaz. Cami yerine de yeşil alan olmaz. 

Çocuklarımızın ihtiyacı 
Polat Türkmen Zonguldak Genel anlamda ibadethaneler lazımdır. Ama gökkubbenin altı ibadethanedir. Toplumun çevre düzenlemesine zarar veriyorsa, oraya cami yapılmamalıdır. Yeşil alanda çocuklarımız eğlenecek. Kendi ihtiyacımızı çocuklarımızın ihtiyacından önde tutmamalıyız. 

Ağaçlar kutsal inek değil 
Fahri Keskin Eskişehir Vatandaşın cami ihtiyacı varsa, yakında cami yoksa, yeşil alana cami yapılabilir. İhtiyaç varsa orada ağaçlar kesilir, başka bir yere daha çok ağaç dikilir. Ağaçların Hindistan'daki kutsal inekler gibi dokunulmazlığı yoktur. 

Diyanet İşleri'nin yapacağı iş 
Eyüp Fatsa AKP Grup Başkanvekili Her isteyen istediği yere istediğini yapamaz. Göztepe'de bir camiye ihtiyaç varsa, uygun bir yer bulunup oraya yapılabilir. O da Diyanet İşleri Başkanı'nın bakabileceği bir iştir. 


</TEXT>
</DOC>
