<DOC>
<DOCNO> 371796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun01.html </URL>
<DATE> 2005/08/22/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Portekiz'den orman yangınlarıyla mücadele için yardım çağrısı 
</HEADLINE>
<TEXT>

     Portekiz'in, ülke genelinde etkili olan orman yargınlarıyla mücadele için AB Komisyonu'nundan yardım talebinde bulunmasının ardından Fransa, Almanya, İtalya ve İspanya bu ülkeye gerekli yardımları yapacaklarını açıkladı. 
     AB Komisyonu sözcüsü Rupert Krietemeyer, dün gece Portekiz hükümetinden yardım için resmi talep aldıklarını bildirdi. 
     Fransa Sivil Güvenlik sözcüsü, Portekiz'e yangın söndürme faaliyetlerine destek için iki özel donanımlı uçak gönderildiğini kaydetti. 
     Almanya İçişleri Bakanlığı, Portekiz'e 25 görevliyle birlikte yarın ''Süper Puma'' adındaki üç polis helikopteri gönderileceğini duyurdu. 
     Kendisi de bu yıl orman yangınlarıyla mücadele eden ve ciddi kuraklık yaşayan İspanya'nın gönderdiği 2 uçağın da Portekiz'de bugün çalışmalara başladığı belirtilirken, İtalya'nın da CL 415 tipi bir yangın söndürme uçağını bugün gönderdiği kaydedildi. 
     Portekiz itfaiye servisi sözcüsü bugün 35 yerdeki yangını söndürmek için yaklaşık 2700 itfaiye görevlisinin çalıştığını belirtti. 
     Ormancılık yetkililerinin geçen haftaki tahminlerine göre, Portekiz'de bu yılki yangınlarda 134 bin 500 hektar ormanlık alanın yandığı kaydediliyor. Portekiz'de bu yılki yangınlarda 10'u itfaiye görevlisi, 13 kişi öldü. 
     
</TEXT>
</DOC>
