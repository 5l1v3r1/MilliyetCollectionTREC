<DOC>
<DOCNO> 370684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur17.html </URL>
<DATE> 2005/08/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Cansın da mıcır kurbanı 
</HEADLINE>
<TEXT>

     Taylan YILDIRIM İZMİR, DHA 

İzmir'de Orta Öğretim Kurumları Sınavı'ndan OKS yüksek puan alıp lise hayalleri kuran Özel Türk Koleji öğrencisi 14 yaşındaki Cansın Filiz, ailesiyle Antalya'ya tatile giderken yola dökülen mıcırın neden olduğu kazada can verdi. Filiz de, SKY Türk Ana Haber Bülteni Sunucusu Mehmet Tacettinoğlu gibi otomobilden fırlayarak hayatını kaybetti. 
     Arkadaşlarının okul yıllığında güzelliğine övgüler yağdırdığı Filiz'in babası Haluk Filiz, hukuk savaşı başlatmaya hazırlanıyor. 
     Geçtiğimiz cuma günü Denizli'nin Serinhisar İlçesi yakınlarında meydana gelen kazada hayatını kaybeden Filiz, OKS'de aldığı 365 puan ile İzmir'deki Atatürk Anadolu Lisesi'ne gitme hayalleri kuruyordu. 
     Filiz, Merkez Bankası İzmir Bölge Müdürlüğü'nde görev yapan babası 53 yaşındaki Haluk Filiz ve annesi 48 yaşındaki Jale Filiz ile Antalya'ya tatile gitmek için yola çıktı. İfadesine göre baba Filiz, gece saat 01.30 sıralarında yapımı yeni tamamlanan mıcırla kaplı yolda giderken karşıdan gelen kamyonun önündeki aracı solladığını görünce frene basıp direksiyonu kırdı. Mıcır yüzünden kontrolden çıkan 35 DH 828 plakalı otomobil yolda geri dönüp takla atarak kanala düştü. Otomobilin arka koltuğunda uyurken camdan fırlayıp otomobilin altında kalan Cansın Filiz, kaza yerinde hayatını kaybetti. 
     Kazadan yaralı kurtulan baba Haluk Filiz'le anne Jale Filiz ise Serinhiner Devlet Hastanesi'nde yapılan ilk müdahalenin ardından Denizli Devlet Hastanesi'ne kaldırıldı. Kazada hayatını kaybeden Cansın Filiz önceki gün sevenlerinin ve arkadaşlarının gözyaşları arasında Urla Mezarlığı'nda son yolculuğuna uğurlandı. 
     Kızlarına okul öncesinde moral kazandırmak için tatile götürmek istediklerini söyleyen baba Haluk Filiz, Gece yarısı yolda giderken yolda mıcır olduğuna dair ne bir işaret levhası, ne de bir hız göstergesi vardı. Yolun mıcırlu olduğunu gördüğüm için yavaş ilerliyordum. Bu sırada önündeki aracı sollamaya çalışan kamyonun kayarak üzerimize geldiğini görünce, geldiğim yöne dönüp kurtulmaya çalıştım. Bu sırada yolun kenarına yaklaşırken mıcırdan durmayan otomobil kayıp kanala düştü. Kızımı orada kaybettim. Kızım için hukuk mücadelesi başlatacağım'' dedi. 
     
</TEXT>
</DOC>
