<DOC>
<DOCNO> 397951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko46.html </URL>
<DATE> 2005/11/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Unakıtan Başbakanımız vergilerle ilgili güzel bir açıklama yapacak 
</HEADLINE>
<TEXT>

     Maliye Bakanı Kemal Unakıtan, Başbakan Recep Tayyip Erdoğan'ın iş dünyası ve vergilerle ilgili yakında ''güzel bir açıklama'' yapacağını bildirdi. 
     Kemal Unakıtan, İzmir Ticaret Odası'nın kiraladığı Arkas Holding'e ait özel bir uçakla İzmir'e geldi. İzmir Ekonomi Üniversitesi'nde sınıfları ve kütüphaneyi gezen Unakıtan öğrencilerle sohbet etti. 
     İzmir Ticaret Odası'nın 120. kuruluş yıldönümü nedeniyle İzmir Ekonomi Üniversitesi'nde düzenlenen en fazla vergi veren, döviz kazandıran, yeni pazar bulan, yeni mal ihraç eden firmaların ödül törenine katıldı. 
     Unakıtan, burada yaptığı konuşmada, sanayicilerin vergi ile ilgili şikayetlerine dikkati çekti. Maliye Bakanı olarak hesap yapmak mecburiyetinde olduğunu, topladığı paralar fazla olursa bunu iade edebileceğini kaydeden Unakıtan, ancak bu konuda yeni bazı çalışmalar olduğunu söyleyerek, ''Bu konuda sizlere yakında bir müjdemiz olacak. Sayın Başbakanımız inşallah yakında, iş dünyası ve vergilerle ilgili güzel bir açıklama yapacak. Onu bekleyin'' dedi. 
     
     ''TÜRKİYE'NİN KENDİNE GÜVENMESİ LAZIM'' 

     Türkiye'nin kendine güvenmesi gerektiğini belirten Unakıtan, AB ile müzakerelerin başladığını hatırlatarak, AB'ye, belirtilenden çok daha kısa sürede girileceğini kaydetti. AB'ye üye olan ülkelerin, üye olmadan önceki durumlarından daha iyi konumda olduklarını belirten Unakıtan, ''Biz oraya gireceğiz. Aslanlar gibi gireceğiz. kimsenin şüphesi olmasın. Bu ülkenin Avrupa'da saygın bir yeri olacak'' diye konuştu. 
     Ekonomideki iyi göstergelere rağmen daha alınacak çok mesafenin bulunduğunu belirten Unakıtan, ''birdenbire sevindirik olmanın aleminin olmadığını düşünüyorum. Bu kadar cari açık olmaması çok iyi olurdu ama hızlı büyüyen ülkelerde yatırım malı ithalatı fazla oluyor. Petrol fiyatlarının yüksekliğinin tüm ülkelerin ödemeler dengesine ters etkileri oldu. Cari açığın en önemli nedeni, tasarrufla yatırım arasındaki makasın açık olmasıdır. Türkiye'deki sermaye birikimi yeterli değil.'' Unakıtan, bütçe açığının yüzde 3'ün altına inmesiyle, Maastrich kriterlerinin altına indiklerini, ancak özel sektörün de bu konuda kendine düşeni yapması, sermaye yapısını güçlendirmesi gerektiğini kaydetti. 
     Maliye Bakanı Unakıtan, ''Türkiye'nin önü açıktır. Yatırım ortamı artık sağlandı. Bu yatırımları yaparken kredi muhakkak almamız lazım. Ama sermaye yatırımını da güçlendirmeniz lazım. Paraları yatlara, katlara ayırmayın. Paraları sermayeyi güçlendirmeye, işletmelerinizi yurtdışıyla rekabet edebilecek hale getirmeye harcayın. Tasarruf- yatırım açığına dikkat etmeniz gerekiyor. Sermayenizi güçlü kılın ki yarın öbür gün ters bir rüzgar estiğinde güç duruma düşmeyin. Ona acıyan olmaz. Bunları söyleyen bir Maliye Bakanı da olmaz... Kıymetini de bilin...'' 
     
     ''PARA YEMLENDİĞİ ORTAMDAN AYRILMAZ'' 

     Türkiye'nin, ekonomisindeki istikrarla uluslararası alandaki değerini artırdığını belirten Unakıtan, üç tekel tuzlası için yaptıkları özelleştirmede 120 milyon dolarlık teklif verildiğini hatırlatarak, ''Buna ben de şaşırdım. Bunun altında altın mı var diye merak ettim'' dedi. 
     Paradan 6 sıfır atılmasından sonra dolar ve avrodaki iniş çıkışlara rağmen TL'nin ''taş gibi yerinde durduğunu'' merkez bankasının milyar dolarlık alımlarına rağmen YTL'de, bir Ykr'lik oynama görüldüğünü belirtti. 
     TL'nin değeri ile ilgili ihracatçıların bazı şikayetleri bulunduğunu, ancak dolar talebinin çoğalmadığını ifade eden Unakıtan, ''Türkiye'de dolar talebi çoğalsa artacak bu lanet şey... Ama bir türlü artmıyor. Şimdi yastık altındakiler de boyuna ortaya çıkıyor. Merkez Bankası'nda kaynağı belli olmayan kalem var. Nereden gittiyse oraya geliyor. Kahraman Türk milletinin çok yedekleri var. Hiç merak etmeyin'' dedi. 
     Unakıtan, Türkiye'ye giren sıcak paranın birden bire uçup gidemeyeceğini kaydederek, parayı kuşa benzetti. Paranın istikrarlı, güvenli ve biraz da ''yemlendiği'' bir ortamdan ayrılmayacağını ifade eden Unakıtan, istikrarlı ortamdaki kuşun ''evin önünde'', istikrarsız ortamdaki kuşun ise ''daldaki'' kuşa benzediğini ifade etti. Unakıtan, ''Ama güveni ekonomideki istikrarı kaybedersen, bırak yabancı parayı yerli paran da gider. Para kuş gibidir. Emin olduğu yerde kalır, tabii biraz da yemlenmesi lazım. Buradaki para evin önündeki para gibi kovsan gitmez ama öteki daldaki kuş gibidir'' dedi. 
     
     ''MALİYENİN YOLLARINDA RADAR...'' 

     Bakan Unakıtan, kayıtdışı ekonomiyi önlemek amacıyla köklü çalışmalar yaptıklarını, teknolojik altyapıyı geliştirerek herkesin vergi ödemek mecburiyetinde hissetmesini sağlayacaklarını belirtti. Vergi takibine doğuştan başlayacaklarını, nüfus kağıdındaki numaranın aynı zamanda vergi numarası olacağını ifade eden Maliye Bakanı, mükellefleri takip etme sisteminde de değişiklik yaptıklarını kaydetti. 
     Şu anda tüm mükelleflerin ve sektörlerin Ankara'daki bilgisayar sisteminde izlendiğini ve denetimlerin belli bir sistem içinde yapıldığını kaydeden Unakıtan, ''Avrupa'da yollarda radar levhası vardır. Biz de maliyenin yollarına radar koyduk. Ona göre hareket edin. Yakalandıysan mübarek olsun, bana gelip de sayın bakanım.. demeyin'' diye konuştu. 
     Unakıtan, devlet tahvillerine vergi koyarak büyük bir adaletsizliği ortadan kaldıracaklarını söyledi. Bu vergiye karşı bazı kesimlerin çeşitli eleştirilerde bulunduğunu ifade eden Unakıtan ''Kimi ürkütürsek ürkütelim, biz bu parayı alacağız. Bu milletin adına almamız lazım'' dedi. 
     Kayıt altına alma işlemlerinin hızla devam ettiğini, ancak bu çalışmaları, ''Davulla zurnayla açıklamak istemediklerini belirten Unakatın, iş dünyasını ürkütecek şeylerden kaçındıklarını ifade etti. 
     Maliye Bakanı Unakıtan, eşinin ve kendisinin İzmir'i çok sevdiklerini belirterek, ''İzmir'i yerli yabancı yatırımcıların buluşma yeri yapmak mecburiyetindeyiz'' dedi. 
     
     İZMİR BASMA SANAYİ 

     İzmir Valisi Oğuz Kağan Köksal, İzmirli işadamlarının vergi ödemedeki hassasiyetine dikkati çekti. İzmir'de yarım kalan çeşitli yatırımlar için bakan Unakıtan'dan destek isteyen Köksal, İzmir'i yüksek teknolojinin merkezi haline getirmek istediklerini kaydetti. 
     İZTO Yönetim Kurulu Başkanı Ekrem Demirtaş ise kayıtdışı ekonomiye dikkati çekti. Demirtaş, enflasyon canavarının yerini, kayıtdışı ekonomi canavarına bıraktığını belirterek, bakan Unakıtan'dan bu konuda etkin bir çalışma yapılmasını beklediklerini ifade etti. Demirtaş, İzmir Ekonomi Üniversitesi'nden sonra tarım ve tasarım üniversitesi kurmayı planladıklarını belirterek, İzmir'e kazandıracakları üç üniversitede 15 bin öğrenci okutacaklarını söyledi. 
     Demirtaş, Sümer Holding'e ait İzmir Basma Sanayii'nin İEÜ'ye verilmesi gerektiğini belirterek, ''İzmir'e üç üniversite kazandırarak 15 bin öğrenci okutacağız. Bunların yüzde 25'i burslu olacak. Özelleştirme İdaresi Başkanlığı'ndan konuyu gözden geçirmesini istiyoruz.'' Törende daha sonra Maliye Bakanı Unakıtan, başarılı işadamlarına plaketlerini sundu. 

     
</TEXT>
</DOC>
