<DOC>
<DOCNO> 391103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy05.html </URL>
<DATE> 2005/10/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kuzu'dan Sezer'e dokunulmazlık yanıtı 
</HEADLINE>
<TEXT>

     Milletvekili dokunulmazlıklarının kaldırılmasını isteyen Cumhurbaşkanı Ahmet Necdet Sezer’e TBMM Anayasa Komisyonu Başkanı Burhan Kuzu’dan yanıt geldi. Kuzu, "Hakimlerin bağımsızlığı, üniversitelerin özerkliği varsa vekillerin de dokunulmazlığı olmalı" dedi. 
     Cumhurbaşkanı Ahmet Necdet Sezer, HSYK’da Adalet Bakanı’nın yetkilerinin kısıtlanması ve milletvekillerinin dokunulmazlıklarının kaldırılması yolundaki açıklamalarına, AKP’nin yanıtı gecikmedi. Anayasa Komisyonu Başkanı Kuzu, dokunulmazlıkları "Hakimlerin bağımsızlığı, üniversitelerin özerkliği varsa vekillerin de dokunulmazlığı olmalı" diyerek savundu. 
     
     BAKAN HSYK’DA OLACAK AMA YETKİLERİ KISITLANACAK 
     Burhan Kuzu, Hakim ve Savcılar Yüksek Kurulu’nun HSYK 
     yapısına ilişkin hazırlanan taslakla, Kurul’un iki daireye bölüneceğini bildirdi. HSYK’nın idari hakimler ve adli hakimler için iki daireye bölüneceğini ve 21 kişilik bir yapılanmadan oluşacağını kaydeden Kuzu, "Burada Adalet Bakanı yine olacak ama farklı bir konumu ortaya çıkacak" dedi. Kuzu, Danıştay ve Yargıtay’ın da benimsediğini belirttiği bu taslakla, Bakan’ın oyunun dengeleri etkilemeyeceğini savundu. 
     
     YARGI BAĞIMSIZLIĞI BUNA BAĞLANAMAZ 
     HSYK’nın başında Adalet Bakanı’nın olmasının yeni bir durum olmadığını ifade eden Kuzu, "Bu yıllardır olan birşey. 
     Yeni olan birşey değil. 1961 Anayasası’nda biraz daha farklı. 
     1982 Anayasası’nda ise oy hakkı veriliyor. Aslına bakarsanız 
     sayı olarak 5 hakim var, bir müsteşar, bir de Adalet Bakanı var. Ortadaki denge sayı olarak yargıdan yana. Bu biraz fazla büyütülüyor. Yargı bağımsızlığı buna bağlanamaz" diye konuştu. Fransa ve İtalya’da hakim ve savcıları atayan kurumun başında Cumhurbaşkanı’nın bulunduğunu, Amerika’da ise üst düzey hakimlerin hepsinin başkan tarafından atandığını anlatan Kuzu, "Bunlar doğru değil ama sırf bu durum bizde yaşanmıyor" dedi. Kuzu, 29 Ekim resepsiyonunda Cumhurbaşkanı Ahmet Necdet Sezer’in bu tartışmayı yeniden başlattığını anımsatırken, "Adalet Bakanlığı her zaman alıyordu. Bunun kavgası neden bugün veriliyor, ben de bunu anlamıyorum. Bu tür tartışmalar Türkiye’de farklı gayelerle açılan şeyler" diye konuştu. 
     
     HAKİM YA KEKEMEYSE 
     Kuzu, hakimlerin alınması konusunda bazı usullerin bulunduğunu söylerken, "Hakimleri Adalet Bakanlığı alıyor, ama yazılı bir imtihanla alıyor. Mülakatta belki 40-50 kişi alınamıyor. Yazılı sınavı kazananların yüzde 90’ı alınmış oluyor. Bunun kekemesi var, başka türlüsü var. Yani komisyon çok az takdir yetkisi kullanıyor" diye konuştu. 
     
     DOKUNULMAZLIKLAR 
     Kuzu, Cumhurbaşkanı Ahmet Necdet Sezer’in, siyasetçilerin dokunulmazlığının kaldırılması gerektiği yönündeki sözlerinin anımsatılması üzerine, "Cumhurbaşkanının yetkileri de fazla. O zaman bunlar da gündeme gelmeli. Parlementer sisteme rağmen oldukça yetkileri fazla. Orası hesap vermeyen, sorumluluğu olmayan bir makam. Bu durum da Anayasa değişikliği paketinde gündeme gelecek. Anamuhalefet partisiyle biraraya geldiğimiz zaman çıkacak olan şeyler" diye konuştu. 
     Dokunulmazlıkların dünyanın her yerinde olduğunu söyleyen Kuzu, bunun siyasetçinin kimliğine değil, yaptığı işe verilen bir dokunulmazlık olduğunu ifade etti. Kuzu, "Hakimlerin bağımsızlığı, üniversitelerin özerkliği varsa milletvekillerinin de dedokunulmazlığı olur. Bu yaptığı işten kaynaklanan bir durum. Buna rağmen dokunulmazlıkta da kısıtlayıcı bazı unsurlar var" diye konuştu. 
     Kuzu, milletvekilliği dokunulmazlığı tartışılırken, bürokrat dokunulmazlığı ve hakim dokunulmazlığının da gündeme getirilmesi gerektiğini kaydetti. 
     
</TEXT>
</DOC>
