<DOC>
<DOCNO> 357161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/dunya/dun03.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ'den 'KKTC'ye izolasyonu kaldırın' çağrısı 
</HEADLINE>
<TEXT>


UTKU ÇAKIRÖZER Sana 


İslam Konferansı Örgütü İKÖ dışişleri bakanları, dünyayı, KKTC üzerindeki izolasyonları kaldırmaya çağırdı. Ayrıca İKÖ üyelerinin bu yönde atacakları adımların takibine karar verildi. BM Güvenlik Konseyi ve AB Daimi Delegeler Komitesi'ne benzer yapılanmalar oluşturulmasını öngören rapor da kabul edildi. 
Türkiye'yi Dışişleri Bakanı Abdullah Gül'ün temsil ettiği, Sana'daki 3 günlük İKÖ Dışişleri Bakanları Toplantısı dün sona erdi. Örgüt çalışmalarına daha önce "cemaat" sıfatıyla katılan KKTC, toplantıya ilk defa "Kıbrıs Türk Devleti" adıyla iştirak etti. Türkiye'nin önerisiyle alınan kararlar şöyle 
1. Uluslararası topluma, Kıbrıs Türkleri üzerindeki izolasyonların kaldırılması çağrısı yinelendi. 
2. İKÖ üyelerinin KKTC ile üst düzey temas kurması, izolasyonu sona erdirmek için özellikle ulaştırma, ticaret, turizm, kültür ve spor alanlarında ilişki kurması istendi. 
3. Üyelerden, Kıbrıs Türkleri için attıkları her adımı örgüt sekreteryasına bildirmeleri de istendi. 
4. İslam Kalkınma Bankası'nın, Kıbrıs Türk tarafının kalkınmasına yönelik projeleri desteklemesi öngörüldü. 
5. Kıbrıs Rum tarafının silahlanmasının, adanın ve bölgenin barışına, istikrarına tehdit oluşturduğu değerlendirilmesine yer verildi. 
Öte yandan İKÖ İran'ın nükleer programına destek verdi. İran'ın Uluslararası Atom Enerjisi Ajansı ile işbirliği yaptığını ve barışçı nükleer pogram yürütme hakkı olduğunu belirten bir karar alındı. 


</TEXT>
</DOC>
