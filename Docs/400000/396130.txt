<DOC>
<DOCNO> 396130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur05.html </URL>
<DATE> 2005/11/18/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Genç kızların kanlı oyunu 
</HEADLINE>
<TEXT>

     Ali GÜLERYÜZ ADANA, DHA 

ADANA'da okul arkadaşı Emine Karahan ile kendi evlerinde ders çalışırken, babasının silahını çıkararak oynamaya başlayan C.Y, silahın ateş alması sonucu Karahan'ı başından vurarak ölümüne neden oldu. 
     Güzelyalı Mahallesi 35 Sokak, 6 numaralı evde meydana gelen olayda, Hacı Ahmet Atıl Lisesi son sınıf öğrencisi 17 yaşındaki Emine Karahan, ders çalışmak üzere 17 yaşındaki sınıf arkadaşı C.Y'nin evine gitti. Bir süre birlikte ders çalışan arkadaşlardan C.Y, babasına ait ruhsatsız silahı getirerek sınıf arkadaşıyla oynamaya başladı. İki arkadaşın oyununda, C.Y'nin elindeki silah aniden ateş aldı. Silahtan çıkan kurşunun başına isabet etmesiyle yere yığılan Emine Karahan, C.Y'nin annesi ve komşuları tarafından Adana Numune Hastanesi'ne kaldırıldı. Aşırı kan kaybeden lise öğrencisi Karahan tüm müdahalelere karşın kurtarılamazken, okul arkadaşı C.Y. ve silahın sahibi olan babası Dilaver Y. gözaltına alındı. Karahan'ın hastaneye akın eden yakınları acı haberi duyunca fenalık geçirdi. 
     Olayla ilgili soruşturma başlatıldı. 
     
</TEXT>
</DOC>
