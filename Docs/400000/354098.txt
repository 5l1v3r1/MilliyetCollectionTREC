<DOC>
<DOCNO> 354098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur03.html </URL>
<DATE> 2005/06/21/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İHD'lileri linçten polis kurtardı 
</HEADLINE>
<TEXT>

     ŞAHİSMAİL GEZİCİ Elazığ DHA 

Elazığ'da "Savaş Cinayettir, Barış Bir Haktır" yürüyüşü yapmak isteyen İnsan Hakları Derneği İHD yöneticilerinin ülkücüler tarafından linç edilmek istendi. 
     Aralarında İHD Genel Başkan Yardımcısı Reyhan Yalçındağ'ın ve bölgedeki il idarecilerinin bulunduğu 25 kişilik İHD grubu, bir süre yürüdükten sonra PTT Meydanı'nda basın açıklaması yapmak istedi. Bu sırada, elinde Türk Bayrağı bulunan ve şehit yakını olduğunu söyleyen bir kişi, gruba doğru Askerlerimiz şehit olurken neden susuyorsunuz Siz teröristleri savunuyorsunuz'' diye bağırdı. 
     Öfkeli şehit yakınını polis olay yerinden uzaklaştırdı. İHD'liler daha sonra Gazi Caddesi'nde tekrar yürüyüşe geçince, burada toplanan ülkücüler, elleriyle bozkurt işaretleri yaparak grubun önüne geçti. Gruba, "Ya Allah Bismillah Allahu Ekber", "Şehitler ölmez vatan bölünmez" sloganları atarak saldırmak isteyen ülkücüleri çevik kuvvet olay yerinden uzaklaştırdı. 
     Ortamın gerginleşmesi üzerine polis tarafından belediye otobüsüne bindirilerek Emniyet Müdürlüğü bahçesine götürülen İHD'liler daha sona şehir dışına çıkarıldı. Trabzon'da 6 Nisan'da izinsiz olarak "Tecritte ölüm var" başlıklı bildirileri dağıtmak isteyen 5 kişi, polislere direnince, 'Türk bayrağı yakılıyor' diye galeyana getirilen topluluğun tekme tokat saldırısına uğramıştı. 
     Sakarya'da da 12 Nisan'da Trabzon'daki saldırıyı protesto bildirisi dağıtan 5 sol görüşlü genç, 100 ülkücünün saldırısına uğramıştı. 
     
</TEXT>
</DOC>
