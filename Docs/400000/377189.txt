<DOC>
<DOCNO> 377189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas16.html </URL>
<DATE> 2005/09/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Otomobil yıkama yarışması... 
</HEADLINE>
<TEXT>

     Rusya'nın başkenti Moskova'da, Dünya Otomobil Yıkama yarışması düzenlendi. 
     Moskova Hipodromu'nda yapılan yarışmada, Rusya'nın yanı sıra Çin, Gana ve Kolombiya'dan gelen oto temizlikçileri yarıştı. 
     Dört kişilik gruplarla yarışan takımlar, özel olarak kirletilen otomobilleri kendilerine verilen sürede yıkamaya çalıştılar. 
     Yarışmadaki ilk takım olan Çin ekibi, otomobili verilen sürede temizleyemezken, sürenin kısalığından şikayet etti. 
     Yarışmayı, Rus ekibi birinci, Kolombiya ekibi ikinci, Gana ekibi üçüncülükle tamamladı. 
     Yarışmayı düzenleyen Karcher şirketinin temsilcileri, yarışmanın başlıca amacının büyük şehirlerdeki araçların kirliliğine dikkati çekmek ve temiz araç kullanımını teşvik etmek olduğunu söyledi. 
     Yarışmayı kazanan Rus ekibine birincilik kupası ve diğer yarışmacılara da çeşitli hediyeler verildi. 
     
</TEXT>
</DOC>
