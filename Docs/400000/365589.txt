<DOC>
<DOCNO> 365589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/siy05.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, bayram ve ramazanı dikkate aldı 
</HEADLINE>
<TEXT>


CHP, kasımda kurultayı topluyor. Ramazan ve bayramı dikkate alan CHP, kurultayı kasım ortasına erteledi 

EZELHAN ÜSTÜNKAYA Ankara 


Anayasa Mahkemesi'nin, delegelerin olağanüstü tüzük kurultayı toplanması talebi yerine getirilmediği için ihtarda bulunduğu CHP, kasımda olağan kurultayını topluyor. 5 Ekim'de ramazanın, 3 Kasım'da da Ramazan Bayramı'nın başlamasını dikkate alan CHP Parti Meclisi PM , kurultayın bu tarihlerde toplanmasının uygun olmayacağına karar verdi. 
PM'de öne çıkan tarih 12 - 13 Kasım olurken, eylül sonunda yapılacak PM'de kurultay gündemi ve tarihinin netleşeceği belirtildi. Muhaliflerin tüzük değişikliği talebinin kurultay gündemine alınması da ilk PM toplantısında ele alınacak. 
Genel Başkan Deniz Baykal başkanlığında dün toplanan PM'de, Anayasa Mahkemesi'nin CHP'ye olağanüstü tüzük kurultayı yapılması yönündeki ihtarı da ele alındı. Baykal, sorunun, yüksek mahkeme ve parti yönetiminin gerekli imza sayısını farklı hesaplamasından kaynaklandığını belirtirken, kararın gereğinin yerine getirileceğini söyledi. 

Kurultaylar partisi 
CHP'nin 30. Olağan Kurultayı 23 - 24 Ekim 2003'te gerçekleşmiş, delegelerin "antidemokratik" diye itiraz ettiği tüzük değişiklikleri kurultaya damgasını vurmuştu. CHP'nin bu tarihten sonraki olaylı kurultayı 3 Temmuz 2004'te gerçekleşti. 12. Olağanüstü Kurultay, basına ve seyirciye kapalı, şehir dışında yapılmıştı. CHP'nin son olaylı kurultayı ise 29 - 30 Ocak 2005'te gerçekleşmişti. Bu kurultayda Baykal'a karşı Şişli Belediye Başkanı Mustafa Sarıgül aday olmuş, ancak kaybetmişti. 


</TEXT>
</DOC>
