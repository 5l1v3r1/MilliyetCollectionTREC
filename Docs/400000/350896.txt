<DOC>
<DOCNO> 350896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun08.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da papaz krizi 
</HEADLINE>
<TEXT>


Ukrayna Cumhurbaşkanı Yuşçenko'nun heyetindeki Ukraynalı din adamı, pasaportunun sahte olduğu iddiasıyla gözaltına alındı 

HABER MERKEZİ 

Ukrayna Cumhurbaşkanı Victor Yuşçenko'nun Türkiye ziyareti iki ülke arasındaki ilişkilerin pekiştirilmesine katkı sağlarken, İstanbul'da yaşanan bir olay atmosferi gölgeledi. Portekiz'de yaşayan ve Yuşçenko'nun heyetinde bulunduğu bildirilen Ukraynalı din adamı Ramon Hudynk, pasaportunun sahte olduğu iddiasıyla gözaltına alındı. 
Hudynk, Yuşçenko'nun temaslarına katılmak amacıyla pazartesi günü İstanbul'a geldi. Aynı pasaportla birçok kez Türkiye'ye giriş yapan Hudynk, önceki gün Türkiye'den ayrılmak üzere Atatürk Havalimanı'na gitti. Pasaport kontrolünden geçmek için polis kontrol noktasına giden Hudynk'e, çıkış izni verilmedi. 
Pasaporttaki fotoğraf değişik olduğu için, pasaport ve Portekiz tarafından verilen ikamet izninin sahte olabileceğini öne süren polis, olayı savcılığa iletti. 

Kriz içinde kriz 
Havalimanı polis biriminin başvurusu üzerine savcılık, Hudynk'in "gözaltına alınması" talimatı verdi. Hudynk'in gözaltına alınmasının ardından devreye giren Ukrayna Başkonsolosu, pasaportun sahte olmadığını ve garanti verdiklerini söyledi. 
Başkonsolosun garantisine karşın, Hudynk'ın pasaportu, İstanbul Kriminal Polis Laboratuvarı'na gönderildi. Pasaportun gerçek olduğu anlaşılınca, gelişmeler savcılığa bildirildi. 
Savcının Hudynk'in evrakına el konulması koşuluyla Portekiz'e gitmesine izin vermesi, kriz içinde kriz yarattı. Pasaportu olmayan kişinin çıkış yapamaması ve gideceği ülkeye kabul edilemeyecek olması nedeniyle Adalet Bakanlığı devreye girdi. Savcı talimatını geri aldı. 
Akşam saatlerine kadar gözaltında tutulan Hudynk, sonunda Portekiz'e uçabildi. 


</TEXT>
</DOC>
