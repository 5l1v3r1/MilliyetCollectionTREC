<DOC>
<DOCNO> 359276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun30.html </URL>
<DATE> 2005/07/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ermeni iddiaları yeniden Alman müfredatında... 
</HEADLINE>
<TEXT>

     Almanya'nın Brandenburg eyaletinde, sözde Ermeni soykırımının yeniden müfredata alındığı bildirildi. 
     Der Tagesspiegel gazetesinin haberinde, Türkiye'nin diplomatik girişimleri sonucu daha önce kitaplardan çıkarılan Ermeni iddialarının tekrar müfredata alınması konusunda, şöyle denildi 
     ''Ermeni konusunun ders müfredatına alınması kararı, 2005 yılı başlarında Brandenburg eyaleti sınırlarının dışına taşarak büyük olay yaratmıştı. Türk hükümetinin diplomatik girişimleri sonucunda, bu konu Brandenburg eyaletindeki okulların tarih dersi programından çıkarılmıştı. Şimdiyse Brandenburg Eyaleti Eğitim Bakanlığı, merakla beklenen resmi yardımcı ders kitabını tanıttı. Türkiye ile Almanya arasında hala diplomatik rahatsızlıklara neden olan Ermeni soykırımı iddialarının bağlayıcı olarak okullarda işlenmesi öngörülüyor. Brandenburg eyaleti, bugüne kadar Almanya'da bunun yapıldığı tek eyalet.'' Resmi yardımcı ders kitabının 103 sayfadan oluştuğu ve geçen aylarda eyaletin Okul ve Medya Enstitüsü LISUM tarafından, Ruhr Üniversitesi'ndeki Diaspora ve Soykırım Araştırmaları Enstitüsü ile işbirliği içinde hazırlandığı belirtilen haberde, ders kitabında Ermeni iddialarının yer almakla kalmayıp, bunun 20. yüzyılın ilk büyük sistematik soykırımı olduğunun öne sürüldüğü de kaydedildi. 
     Ermenilere yönelik öldürme olaylarının ''soykırım'' olarak nitelendirilmesinin Türk devletini çok rahatsız ettiğine işaret edilen haberde, ders kitabında, ''Türkler ve Ermeniler aynı zamanda hem kurban, hem de fail olmuşlardır'' şeklinde Berlin'deki Türkiye Başkonsolosluğu'nun resmi görüşüne de yer verildiği belirtildi. 
     Brandenburg Eyaleti Eğitim Bakanlığı Müsteşarı Martin Gorhold da gazeteye yaptığı açıklamada, ders kitabında hassas bir konuya değindiklerinin bilincinde olduklarını belirterek, ''Bu nedenle geniş çaplı bir uzlaşmaya varmak için yoğun çaba harcadık ve çok sayıda uzmanın görüşünü aldık'' dedi. 
     
</TEXT>
</DOC>
