<DOC>
<DOCNO> 370854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun24.html </URL>
<DATE> 2005/08/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bulgaristan Libya'ya 'kan parası' ödemeyecek 
</HEADLINE>
<TEXT>

     Bulgaristan, Libyalı yüzlerce çocuğa HIV virüslü kan verilmesi davasında idama mahkum edilen Bulgar sağlık görevlilerini kurtarmak için çocukların ailelerine ''kan parası'' ödemeyeceğini bildirdi. 
     Dışişleri Bakanı İvailo Kalfin, hükümetin kan parası ödemeyeceğini, ancak ailelere yardım edilmesinin insani bir durum olduğunu ve bunun Bulgar sağlık görevlilerinin işlediği herhangi bir suçla ilgisi olmayacağını belirtti. 
     Bulgaristan'ın bu sorunu çözmeye hazır olduğunu, ancak yapılacak yardımın ''kan parası'' olarak adlandırılamayacağını söyleyen Kalfin, böyle bir durumda bunun Bulgaristan'ın ve Bulgar sağlık görevlilerinin suçunu itiraf etmesi anlamına geleceğini ifade etti. 
     Libya hükümeti, Bulgaristan'a, hemşireleri kurtarmak için çocukların ailelerine kan parası ödemesi önerisinde bulunmuştu. 
     Libya'da 5 Bulgar hemşireyle bir Filistinli doktor, ''çocuklara kasten HIV virüsü taşıyan kan vermek'' suçundan idama mahkum edilmişti. 
     Libya'da 6 yıldır cezaevinde bulunan sanıklar, çalıştıkları Bingazi hastanesinde 400'den fazla çocuğa HIV virüsü taşıyan kan vermekten geçen yıl suçlu bulunmuştu. Libya Yüksek mahkemesiyse Bulgar hemşireler ve Filistinli doktorun temyiz başvurusunu kasım ayında neticelendirecek. 
     
</TEXT>
</DOC>
