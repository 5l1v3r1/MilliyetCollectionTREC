<DOC>
<DOCNO> 368618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko13.html </URL>
<DATE> 2005/08/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Anadolu Cam, Rusya'daki 5. fırınını ateşledi... 
</HEADLINE>
<TEXT>

     Şişecam Grubu şirketlerinden Anadolu Cam, Rusya Federasyonu'ndaki 5. cam ambalaj fırınında üretime başladı. 
     Şişecam'dan yapılan açıklamaya göre, Anadolu Cam, Avrupa İmar ve Kalkınma Bankası'ndan EBRD bu yıl satın aldığı Pokrovsky cam ambalaj fabrikasının kapasitesini yıllık 80 bin tondan 200 bin tona çıkaran 2. fırının yatırımını tamamladı. 
     30 milyon dolar yatırım ile gerçekleştirilen fırın, Anadolu Cam'ın yurtiçi ve yurtdışındaki 15 fırının en büyüğü olması özelliğini taşıyor. 
     Pokrovsky'de yapılan yatırımın finansmanının yüzde 50'si EBRD kredisinden, yüzde 50'si özkaynaklardan sağlandı. Oluşturulan kapasite ile St. Petersburg bölgesindeki bira dolumcularının yüksek nitelikli cam ambalaj ihtiyaçlarının karşılanması hedefleniyor. 
     Anadolu Cam, Rusya'daki 5. fırınının üretime başlamasıyla bu ülkede yıllık 500 bin ton kapasiteye ulaştı. 
     Batı bölgelerindeki bu yatırımlarının yanı sıra orta bölgedeki Ufa kentinde devam eden diğer yatırımını da 6 ay içinde tamamlamayı planlayan Anadolu Cam ya da Rusya'da örgütlendiği ismi ile Ruscam, bu aşamada 2 fırından oluşan yeni yatırımın tamamlanmasıyla yıllık 750 bin ton kapasiteye ulaşarak pazardaki lider konumunu pekiştirecek. 
     
</TEXT>
</DOC>
