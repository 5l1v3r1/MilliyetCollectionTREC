<DOC>
<DOCNO> 372176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko44.html </URL>
<DATE> 2005/08/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
TEKEL'in purosuna en yüksek teklif Che şirketinden geldi... 
</HEADLINE>
<TEXT>

     TEKEL'in bağlı ortaklığı TEKA Puro Üretim ve Ticareti A.Ş hisseleri ile Sigara Sanayi İşletmeleri A.Ş'ye ait puro markaları ve puro üretimine ilişkin varlıkların bir bütün halinde özelleştirilmesi ihalesinde, en yüksek teklifi, 1 milyon 325 bin dolar ile CHE Tütün ve Tütün Mamulleri Alkollü İçecekler San. ve Tic. Ltd. Şti. verdi. 
     Özelleştirme İdaresi Başkan Yardımcısı Kazım Çalışkan'ın komisyon başkanlığında gerçekleştirilen nihai pazarlık görüşmelerinde Che Tütün ve Tütün Mamulleri Alkollü İçecekler San. ve Tic. Ltd. Şti. ile Türel Reklamcılık Tanıtım San. ve Tic. Ltd. Şti. yarıştı. 
     İhalede, firmalara önce kapalı tekliflerinde vermiş oldukları fiyatları revize etmeleri istenildi. 
     Revize fiyatlar verildikten sonra 1 milyon 300 bin dolar ve 25'er bin dolar artırım aralığı ile nihai pazarlık görüşmelerine başlanıldı. İlk turda Che firması 1 milyon 325 bin dolar verirken, Türel Reklamcılık temsilcisi ihaleden çekildiklerini açıkladı. 
     İhale komisyonu başkanı Kazım Çalışkan, ihalenin teknik olarak sonuçlandığını belirtirken, Özelleştirme Yüksek Kurulu rakamı uygun görürse kurumun CHE'ye satılmış olacağını söyledi. 
     
     1 MİLYON DOLARLIK EK YATIRIM YAPILACAK 
     İhalenin ardından gazetecilerin sorularını yanıtlayan Che firmasının sahibi Ali Kemal Türk, daha önce Che markasıyla Nikaragua'da fason olarak ürettikleri puroları TEKEL aracılığıyla Türkiye'ye ithal ettiklerini, ancak daha sonra sektördeki düzenleyici kurul olan Tütün Kurulu'nun yaptığı düzenlemelerle TEKEL'den bu yetkinin alınması nedeniyle ithalata son verdiklerini kaydetti. 
     Türk, 8 ay önce kurdukları bu şirkete neden Che ismini verdiklerinin sorulması üzerine de, Ernesto Che Guevvara'dan esinlediklerini belirterek, ''Che'nin cesur yüreğinden kaynaklanıyor'' yanıtını verdi. 
     Puroda ''İstanbul'' markasını dünya pazarlarına taşımak istediklerini ifade eden Türk, şu anda stoklar nedeniyle üretim yapılmayan TEKA'da bir milyon dolarlık bir yatırıma ihtiyaç olduğunu ve tam kapasiteye ulaşılması halinde 44 kişinin istihdam edileceğini bildirdi. 
     İhalede ödemeyi taksitle yapacağını belirten Türk, Che purolarının logosu için reklamcı Ali Taran'dan ücretsiz tasarlama sözü aldığını da sözlerine ekledi. 
     TEKA Puro Üretim ve Ticareti A.Ş. 2001 yılında Küba'nın önemli kamu kuruluşlarından Catec ile yüzde 50 yüzde 50 şeklinde ortaklaşa kurulmuştu, Catec geçen yıl bu ortaklıktan çekilmişti. 
     TEKA şirketi Fonseca markası, TEKEL Sigara'nın puro birimleri de Ankara, Marmara, İstanbul ve Pazar markalarıyla puro üretimi yapıyordu, ancak stokları nedeniyle üretim son bir yıldır durdurulmuştu. 
     
</TEXT>
</DOC>
