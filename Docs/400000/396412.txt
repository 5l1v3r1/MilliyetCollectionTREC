<DOC>
<DOCNO> 396412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/ekonomi/eko07.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Faktoring sektörü yılsonunda 14 milyar dolar ciro bekliyor 
</HEADLINE>
<TEXT>


İSTANBUL ANKA 

Faktoring sektörünün bu yılın ilk dokuz ayında yüzde 31.1 oranında büyüyerek 10 milyar dolarlık ciroya ulaştığı bildirildi. Sektörün bu yılki toplam cirosunun ise 14 milyar dolara çıkacağı tahmin ediliyor. 
Faktoring Derneği'nden yapılan açıklamada, sadece dernek üyesi firmaların toplam ciro büyüklüğünün bu yılın dokuz aylık döneminde 8 milyar 150 milyon dolara yükseldiği bildirildi. Dernek üyesi firmaların geçen yılın aynı döneminde 6.2 milyar dolarlık ciro yaptığına dikkat çekildi. Bu dönemde gerçekleşen cironun yüzde 80'lik bölümünün yurtiçi faktoring işlemlerinden oluştuğu, ihracat faktoringinin payının yüzde 19 olduğu, ithalat faktoringinin payının ise yüzde 0.1'de kaldığı bildirildi. 

Ekonomideki istikrar 
Sektörün gösterdiği büyümede, ekonomideki gelişmelerin ve piyasalarda oluşan istikrarın önemli bir payı bulunduğunu kaydeden Faktoring Derneği Başkanı Mihael Levi, "Finansman maliyeti açısından bankalara göre avantajlı olan faktoringin alternatif bir finansman modeli olarak daha fazla bilinmesi de büyümeye katkı sağladı" dedi. 
Levi, yeni Bankacılık Yasası'yla, faktoring kuruluşlarının gözetim ve denetiminin Hazine'den Bankacılık Düzenleme ve Denetleme Kurumu'na geçtiğine de dikkat çekerek, 2006 başından itibaren yürürlüğe girecek düzenlemeyle, sektörün daha etkin ve verimli bir çalışma ortamına kavuşacağını kaydetti. 

Yüzde 31 büyüdü 9 aylık ciro 8.1 milyar dolar İhracatın oranı Yüzde 19 İthalatın oranı Yüzde 0.1 Yurtiçi faktoring Yüzde 80 

</TEXT>
</DOC>
