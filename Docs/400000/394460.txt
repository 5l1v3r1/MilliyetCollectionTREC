<DOC>
<DOCNO> 394460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır bombardıman 
</HEADLINE>
<TEXT>


Olağanüstü toplanan Beşiktaş Divan Kurulu'nda, tüm icraatları masaya yatırılan yönetim topa tutuldu. Fikret Orman, "Kulübün 25 Kasım'da açıklanacak borcu 25 milyon doların üzerinde çıkmazsa kulüp ve divan kartımı yırtacağım" dedi 

BİLAL MEŞE 


Beşiktaş Divan Kurulu dün olağanüstü bir oturum gerçekleştirdi. Başkan Şeref Nasır'ın mektup yazarak toplantıya davet ettiği divan üyeleri, Akaretler'de biraraya geldi. Basına kapalı olarak düzenlenen toplantıya, yönetim kurulu üyeleri de alınmadı. 
Yönetimi birçok konuda eleştiri yağmuruna tutan muhalefet lideri Fikret Orman yaptığı konuşmayla üyelerden destek aldı. Orman, "Çalışanların 40 milyar liraya yakın telefon ve benzin paralarını, bir yöneticinin özel şoförünün maaşını kulüp ödüyor. Kulüpte 170 milyar borcu olan bir çalışan var. Bu kişi maaşıyla bunu nasıl ödeyecek " diyerek yönetime yüklendi. 
Başkan Yıldırım Demirören ve yöneticileri verdikleri sözlerinin arkasında durmamakla suçlayan Fikret Orman, "Bosque'yi getirdiler, arkasındayız dediler, gönderdiler. Sonra Rıza'yı getirdiler ve arkasında olduklarını söylediler. Hatta beraber gideriz dediler ama onu da yolladılar. Para koyacağız dediler, koymadılar. Kilyos'ta 2 bin dönüm arazi dediler, ortada bir şey yok. Tarabya'da 700 dönüm arazi dediler, yine ortada bir şey yok. Fulya'yı kat karşılığı vermeyeceğiz dediler, tam tersini yaptılar. Şimdi de kulübün 25 milyon dolar borcu olduğunu açıklıyorlar. Kulübün net borcu 25 Kasım'da belli olacak. Gerçek rakamı o zaman göreceğiz. Eğer borç benim söylediğim gibi bunun üzerinde çıkmazsa hem divan hem de kulüp üyelik kartımı yırtacağım. Beşiktaş'ın 105 trilyon liraya ihtiyacı var. Birisi çıkar bu parayı garanti ediyorum derse aday olmayacağım" diye konuştu. 

Ürünsak'a gönderme 
Fikret Orman, medyada yer alan Beşiktaş Store mağazalarıyla ilgili iddiaların mutlaka araştırılması gerektiğini de belirterek, "Bunları yazmak mı suç yoksa örtbas etmek mi " ifadesini kullandı. Divan Başkanı Şeref Nasır da, yönetimi eleştirdi. Nasır, "Zamanında başkanı ikaz ettim. Buradaki görevli Murat Ürünsak bu işin cahili, dolayısıyla yanlışlar yapıyor. Bunu hem söyledim hem de rapor halinde verdim. Aldığım yanıt, 'Doğru insandır' oldu. Aramızda söylüyorum bu iş örtülü ödenek olayıdır. Eski yönetimden gelen bir iştir" dedi. Şeref Nasır'ın bu sözleri üzerine üyeler, "Açıkla o zaman" diye ayağa kalktı. Nasır, "Bu vergi meselesi olur" diyerek açıklama yapmak istemezken, Ali Rıza Dizdar'ın, "Özel araştırma yaptırın. Denetleme Kurulu'ndan storeların hesabını istiyorum" demesi üzerine, "Tamam araştırıldıktan sonra açıklarım" yanıtını verdi. Toplantıda Kulüp Genel Müdürü Maral Öztekin'in 18 milyar lira maaş alması da gündeme getirilerek eleştirildi. 

Şok Ahmet 4 hafta yok 

Gaziantep karşılaşmasının hazırlıklarını sürdüren Beşiktaş, dün sabah yapılan antrenman maçında Ahmet Dursun şokuyla sarsıldı. PAF Takım'dan alınan gençlerin de oynadığı maçta sol ayak bileğinden ciddi şekilde sakatlanan tecrübeli golcünün 4 haftasahalardan uzak kalacağı açıklandı. Kulüp Doktoru Ayhan Optur, şanssız futbolcunun MR'ının çekildiğini belirterek, "Sol ayak bileği dış bağında yırtık belirlendi. Ahmet dört hafta forma giyemeyecek" dedi. 
Çift kale maçta kırmızı takım, yeşil takımı 3-1 mağlup etti. Kırmızı ekibin gollerini 3. dakikada Ahmet Dursun ile 2. yarıda PAF'dan gelen genç oyuncular Rıza Şen ve Nail atarken, yeşil takımın tek sayısını penaltıdan Pancu kaydetti. 

Ailton jübilede 

Beşiktaş'ın golcüsü Golcalves Ailton, Teknik Direktör Jean Tigana'dan izin alarak, Brezilyalı defans oyuncusu Julio Sezar'ın jübile maçında forma giymek için Almanya'ya gitti. Ailton, Borussia Dortmund ile M'Gladbach'ın bugün saat 18.30'da Dortmund'da karşı karşıya geleceği maçta sahaya çıkarak vatandaşı Julio Sezar'a destek verecek. Siyah - beyazlı forvetin yarın İstanbul'a gelmesi bekleniyor. 

Spor tesisi açtılar 

CENGİZ MALGIR 

Beşiktaşlı futbolculardan kaptan Tayfur, Youla, Mustafa Doğan ve Ali Güneş, İdari Menajer Mehmet Ekşi ile siyah - beyazlı takımın eski antrenörü Gökhan Keskin, Kavacık'ta hizmete giren Bali Sport Center'ın açılışına katıldı. Malatyaspor Başkanı Hikmet Tanrıverdi de açılışta hazır bulundu. Açılışta bir açıklama yapan Mustafa Doğan, Teknik Direktör Jean Tigana'nın disiplinli bir antrenör olduğunu belirterek, "Başarılı olacağına inanıyoruz. Futbolcular olarak, Beşiktaş'ın UEFA Kupası ve ligdeki hedeflerine ulaşması için elimizden geleni yapacağız" dedi. 


</TEXT>
</DOC>
