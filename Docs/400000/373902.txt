<DOC>
<DOCNO> 373902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur34.html </URL>
<DATE> 2005/08/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İnşaatçılara türkü uyarısı... 
</HEADLINE>
<TEXT>

     Aydın İnşaatçılar Odası Başkanı Alaattin Durmaz, "İnşaatlarda türkü söylenmesinin yasaklanması konusunda çalışmalar yapacağız" dedi. 
     Durmaz, AA muhabirine yaptığı açıklamada, inşaatlarda yüksek sesle türkü söyleyen inşaat işçilerinin, çevre işyerleri ve evlerdeki vatandaşları rahatsız ettiğini söyledi. 
     Bu durumun önüne geçilmesi için Aydın Belediyesi ile ortaklaşa hareket edeceklerini belirten Durmaz, "Nereden karar alınması gerekiyorsa bu kararı alacağız ve inşaatlarda türkü söylenmesinin yasaklanmasını sağlayacağız. Bu konudaki denetimi de belediye ekipleri yapacak" diye konuştu. 
     İnşaatta çalışan işçileri her konuda olduğu gibi çevreye rahatsızlık vermeme konusunda da eğitimden geçirdiklerini ifade eden Durmaz, şunları kaydetti 
     "Yapılan eğitimler, olumlu sonuçlar verdi. Çevreye verilen rahatsızlıklar yüzde 50 oranında azaldı. Her ne kadar türkü söyleyenler azalsa da çekiç, çivi sesleri var. İşçiler, yardımlaşmak için birbirlerine sesleniyorlar. Dolayısıyla gürültünün önüne geçmek oldukça zor. Bu nedenle vatandaşların dinlenme günü olan pazarları da çalışma yasağı koyacağız." 
     
</TEXT>
</DOC>
