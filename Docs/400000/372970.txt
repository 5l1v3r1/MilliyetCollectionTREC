<DOC>
<DOCNO> 372970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/axspo06.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Olsen Şanslarımız eşit 
</HEADLINE>
<TEXT>


Danimarka'nın hocası, 3 Eylül'de mücadelenin çok zor geçeceğini bildiklerini söyledi, "Türkiye'nin kendine özgü stili var. Yine de her iki takımın da kazanma şansları eşit" dedi 

İRFAN KURTULMUŞ 


2006 Dünya Kupası Elemeleri'nde 3 Eylül'deki rakibimiz Danimarka'nın Teknik Direktörü Morten Olsen, karşılaşmanın çok zor geçeceğini belirtti. Türkiye maçı öncesi Kopenhag'da Milliyet'in sorularını yanıtlayan Olsen, kendilerini İstanbul'da neyin beklediğinin bilincinde olduğunu ifade etti. Karşılaşmayı, kaybetme ve kazanma olarak değerlendiren Olsen, maçın her iki ülke için çok büyük önem taşıdığını söyledi. 
Futboldan korkmadığına değinen Olsen, Türkiye'nin yeni teknik direktör değiştirmesinin kendilerini ürkütmediğine değindi. Teknik patron kim olursa olsun hemen hemen aynı oyuncuları kadroda kullanacağını ifade eden Olsen, her ülkenin zirvede olan futbolcuları olduğunu, bunlara bir iki yeni isim eklenebileceğini sözlerine ekledi. 

Kendisinin futbola bakış açısıyla Türkiye ile Danimarka'nın grubun en iyi futbolunu oynayan iki ülke olduğuna değinen Olsen, grup birincisi Ukrayna'nın ardından ikincilik için favori olmadığını, küçük ayrıntıların hangi takımı play-off'a götüreceğinde etkili olacağını, bunun da o günkü form ve şansla belirleneceğini ifade etti. 
Hakan Şükür'ün, yüksek klasta, çok tehlikeli bir golcü olduğunu işaret eden Olsen, Milli Takım'ın 2002 Dünya Kupası'nda ortaya koyduğu futbolla tam bir Türk futbolu tutkunu olduğunu itiraf etti, "Türkiye'nin kendine özgü futbol stili var ve maçın kaderini değiştirecek kişisel becerileri çok yüksek futbolculara sahip" dedi. Bunun bilincinde olduklarına değinen Olsen, 3 Eylül akşamı Türk futbolu tutkunu olmayacağını ifade etti. 
İstanbul'daki maçta şansların yüzde 50-50 olduğunu belirten Olsen, 'Bu bir var olma ya da olmama maçı. Yunanistan'ın nasıl ikinci olma şansı varsa Danimarka ve Türkiye'nin de var" ifadelerini kullandı. 



</TEXT>
</DOC>
