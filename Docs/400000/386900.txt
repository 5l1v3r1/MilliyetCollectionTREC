<DOC>
<DOCNO> 386900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun20.html </URL>
<DATE> 2005/10/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rice, Rusya'yı İran konusunda ikna edemedi... 
</HEADLINE>
<TEXT>

     ABD Dışişleri Bakanı Condoleezza Rice, İran'ın nükleer dosyasının BM Güvenlik Konseyi'ne götürülmesi konusunda Moskova'yı ikna etmeyi başaramadı. 
     Rice, dün aniden geldiği Moskova'da Rusya Devlet Başkanı Vladimir Putin ve Dışişleri Bakanı Sergey Lavrov ile bir araya geldi. 
     İran'ın barışçıl amaçlı bile olsa nükleer program yürütmesi için neden bulunmadığını savunan Rice, konunun BM Güvenlik Konseyi'nin gündemine getirilmesi gerektiğini kaydetti. 
     Rice, İran'ın Rusya'nın yardımıyla Buşehr'de inşa ettiği nükleer santraldan elinde kalacak nükleer yakıt atığını Moskova'ya teslim etmesini istedi. 
     Putin, Rusya ile ABD arasındaki diyalogun kesintisiz sürmesinden memnuniyet duyduklarını belirtmesine karşın, Washington'un İran konusunda beklediği desteği vermedi. 
     Lavrov da Rice ile görüşmesinde, İran'ın nükleer dosyasının Uluslararası Atom Enerjisi Kurumu'ndan UAEK BM Güvenlik Konseyi'ne aktarılması için bir neden görmediklerini söyledi. 
     
</TEXT>
</DOC>
