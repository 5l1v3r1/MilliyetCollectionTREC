<DOC>
<DOCNO> 367710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/dunya/dun02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'taki bombalar İran'dan' 
</HEADLINE>
<TEXT>



New York Times gazetesi, Irak'ta Amerikan ve Irak askeri konvoylarına karşı kullanılan ve büyük zaiyatlara yol açan bombaların bir kısmının İran'da imal edilerek Irak'a sokulduğunu yazdı. Gazete, askeri ve istihbarat yetkililerine dayanarak verdiği haberde, kamufle bir şekilde yol kenarına yerleştirilen bu bombaların özellikle zırhlı araçları imha etmek için top mermisi ve füzelerden geliştirildiğini belirtti. 
Habere göre, geçen hafta Irak'ın kuzeydoğusunda İran'dan gelen önemli miktarda bu tip patlayıcı ele geçirildi. New York Times, bombaların Irak'a sokulmasının, İranlı Şiiler ile Iraklı Sünniler arasında alışılmamış yeni bir işbirliğine işaret ettiğine dikkat çekti. Pentagon ve istihbarat birimlerinin yetkilileri, bu patlayıcıların Irak - İran sınırındaki İran yanlısı Hizbullah militanları veya İran Devrim Muhafızları tarafından Irak'a sokulmuş olabileceğini belirttiler. 


</TEXT>
</DOC>
