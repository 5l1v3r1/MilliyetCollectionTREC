<DOC>
<DOCNO> 357052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy28.html </URL>
<DATE> 2005/06/30/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Meclis'teki kavga Erdoğan'ı tekzip etti 
</HEADLINE>
<TEXT>

     TBMM’de AKP’lilerle CHP’liler arasında yaşanan dünkü küfürlü-tekmeli-tokatlı kavga Başbakan Recep Tayyip Erdoğan’ın Azerbaycan gezisi öncesinde çekimleri yapılan Ulusa Sesleniş konuşmasını tekzip etti. Erdoğan, kavgadan önce çekilen ancak kavgadan bir gün sonra yayınlanabilen konuşmasında, kendi iktidarlarıyla birlikte Meclis başta olmak üzere siyasetteki nahoş kavgaların sona erdiğini belirterek, "Demek ki kavgasız, çatışmasız, bu işler olurmuş, demek siyaset kırmadan dökmeden yapılabilirmiş" dedi. 
     Meclis’teki dünkü kavga, neredeyse Başbakan Erdoğan’ın, televizyonlardan canlı olarak yayınlanan Ulusa Sesleniş konuşmasındaki "AKP iktidarıyla siyasetteki kavgayı sona erdirdikleri" mesajını zayıflatmaya dönük bir boyut da kazandı. Erdoğan’ın konuşmasındaki Meclis’teki kavgayla çelişen mesajları şöyle 
     "Türkiye’de bir nesli heba eden, maneviyatımızı, aidiyetimizi yaralayan o sahte kutuplaşmaların, Meclis’teki, sokaktaki, üniversitedeki o nahoş kavgaların ne kadar da gereksiz olduğunu bugün artık hepimiz biliyoruz. ’Meğer yıllarca ne kadar da anlamsız sebeplerle birbirimizin kalbini incitmişiz’ diyoruz. Şükür ki şimdi aynı yanlışları yapmıyoruz, kavgaya tenezzül etmiyoruz, medeni bir millet olarak konuşarak meselelerimizi çözüyor, aynı ufka bakıyor, aynı istikamette birlikte omuz omuza yürüyoruz. Demek ki kavgasız, çatışmasız bu işler olurmuş, demek siyaset kırmadan dökmeden yapılabilirmiş. Demek ki bizim çok uzağımızda zannettiğimiz ’öteki’ diye dışladığımız insanlar öz akrabalarımız kadar bize yakınmış." 
     
     GİZLİ ŞİFREMİZ YOK 
     Erdoğan konuşmasında siyaseti kapalı kapılar ardında belirleyen, yürüdüğü çizgiyi halktan gizleyen, maskeli bir siyaset yerine açık, şeffaf bir yönetim tarzı belirlediklerini ifade etti. Başarılarının sırrını gizlemeden, saklamadan halkla paylaşmaktan onur duyduklarını belirten Erdoğan, "Bizim siyasetimizin gizli şifreleri yoktur. Çünkü gizli şifreleri olanların milletten sakladıkları hesapları var. Risk almaktan çekinmiyoruz. Risk alma pahasına gerçeği gizleme, örtme yoluna gitmiyoruz" diye konuştu. 
     Erdoğan, kendilerinden önceki siyasete, siyaset kavramına haksızlık eden, siyasetle ahlakın arasını açan bir anlayışın hakim olduğunu belirtirken de, "Oysa bizim siyaset tasavvurumuzda ahlak ve siyaset arasında hasımlık değil hısımlık vardır" dedi. Erdoğan, Türkiye’nin 2005 yılının ilk yarısını da huzurla tamamladığını belirterek, "Allah’ın bu huzuru, bu mutluluğu kıskananlara fırsat vermemesini" dilerken, "Türkiye’yi zaafa düşürmek isteyenler, bizim zaafımızdan nemalanmak isteyenler her zaman olabilir. Onların varlığı bizi büyük rüyalarımızdan alıkoyamaz" şeklinde konuştu. 
     
</TEXT>
</DOC>
