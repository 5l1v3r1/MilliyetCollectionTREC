<DOC>
<DOCNO> 362838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur26.html </URL>
<DATE> 2005/07/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
ÖSS Sayısal İkincisi Başarımın sırrı aldığım rehberlik hizmeti 
</HEADLINE>
<TEXT>

     2005 Öğrenci Seçme Sınavı’nda ÖSS 
     sayısal puan türünde Türkiye ikincisi olan Büyükkoyuncu Fen Lisesi’nden Behzat Akkaş, başarısındaki en önemli etkenlerin aldığı rehberlik hizmeti ve öğretmenleriyle birebir görüşmesi olduğunu söyledi. Akkaş, özel bir dershanede düzenlenen basın toplantısında, bu başarıda katkısı büyük olan ailesine, dershane ve lise öğretmenlerine teşekkür etti. Başarısında öğretmenleriyle ilişkilerinin önemine dikkati çeken Akkaş, "Başarımdaki en önemli etkenlerden biri aldığım rehberlik hizmeti ile öğretmenlerimle birebir görüşmelerim oldu. Bana gerekli kaynak ve dokümanları sağlayan dershaneme teşekkür ediyorum" dedi. Bu maratonda, iyi arkadaşların ve arkadaş grubunun da büyük desteğini aldığını dile getiren Akkaş, grup içinde daha rahat ve programlı çalıştığını kaydetti. Tercihlerini henüz belirlemediğini kaydeden Akkaş, "Şu anda öğretmenlerimle birlikte tercihlerimi yapıyorum. Özellikle İstanbul’u istiyorum. Bu sonucu beklemiyordum. Sınavdan sonra cevaplarımı kontrol ettim ama yine de tereddütlerim vardı" diye konuştu. Sınava düzenli çalıştığını, ancak bunun monoton bir çalışma programı olmadığını ifade eden Akkaş, tüm ihtiyaç duyduğu sosyal aktivitelerin yanı sıra çalışmasını da sürdürdüğünü dile getirdi. ÖSS’ye hazırlanacak adaylara çeşitli önerilerde bulunan Akkaş, "Yeni sınav sistemi oldukça ağır. Biz ağır maratondan bu yıl kurtulduk. Bizden sonraki arkadaşlara düzenli çalışmanın yanı sıra öğretmenleriyle iletişim içinde olmalarını tavsiye ediyorum" diye konuştu. 
     
</TEXT>
</DOC>
