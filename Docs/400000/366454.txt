<DOC>
<DOCNO> 366454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo30.html </URL>
<DATE> 2005/08/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gençlerbirliği takım kaptanı Fenerbahçe maça bizden daha hazır 
</HEADLINE>
<TEXT>

     Birinci Süper Lig'de, 2005-2006 sezon açılış maçında, sahasında Fenerbahçe ile karşılaşacak olan Gençlerbirliği hazırlıklarını sürdürüyor. 
     Kulüp binasında bugün düzenlenen basın toplantısında, takım kaptanı Baki Mercimek, son hazırlık maçlarına bakıldığında Fenerbahçe'nin maça kendilerinden daha hazır olduğunu söyledi. 
     Özellikle defansta açıkları olduğunu belirten Mercimek, ''Yeni bir ekibiz. Takımın neredeyse tümü değişti. Bu yüzden savunmayı uygulayamıyoruz. Hocamızın istediği oyun şekline henüz uyum sağlamış değiliz. Ancak, hazırlıklarımızı en iyi şekilde tamamlayıp maçı kazanmak için elimizden geleni yapacağız'' diye konuştu. 
     Defans oyuncularından İsmail Güldüren ise, Fenerbahçe'nin çok güçlü bir takım olduğunu vurgulayarak, ''Onların gücü belli. Ama bizim hazırlık dönemimiz de çok iyi geçti. En iyi şekilde devam edip kazanmak istiyoruz'' dedi. 
     Gençlerbirliği, hazırlıklarını bu akşam yapacağı antrenmanla sürdürecek. 
     
</TEXT>
</DOC>
