<DOC>
<DOCNO> 364545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/axgun02.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af' gibi karar 
</HEADLINE>
<TEXT>


MEB'in kararına göre, liselerin 4 yıla çıkarılmasıyla birlikte, sınıf tekrarı halinde yaşanacak derslik sorunu, bütünlemeye kalan öğrencilerin üst sınıfa sorumlu geçmesiyle aşılacak 

ANKARA Milliyet 

Milli Eğitim Bakanlığı, gelecek yıldan itibaren liselerin 4 yıla çıkarılması nedeniyle 2004-2005 eğitim yılında başarısız olup sınıfta kalan öğrencilere yönelik "af" niteliğinde karara imza attı. Milli Eğitim Bakanı Hüseyin Çelik'in yayımladığı genelgeye göre, sınıf tekrarı halinde yaşanacak derslik sorunu, bütünlemeye kalan lise öğrencilerinin üst sınıfa sorumlu geçmesiyle aşılacak. Genelge, CHP'nin tepkisini çekti. 

Bu yıla mahsus 
MEB Talim ve Terbiye Kurulu'nun "Ortaöğretimin Yeniden Yapılandırılması" kararıyla, gelecek yıldan itibaren 9. sınıftan başlamak üzere 3 yıllık genel, mesleki ve teknik liselerin eğitim ve öğretim süresinin 4 yıla çıkarılması, yabancı dil ağırlıklı liselerin kademeli olarak Anadolu liselerine dönüştürülmesi kabul edildi. Derslik sorunu yaşamak istemeyen MEB, 2004-2005 öğretim yılında bütünlemeye kalan 450 bin öğrenciden 300 bininin sınıf tekrarı yapacak olması nedeniyle harekete geçti. Sınıf tekrarı yapacakların liseyi 5 yılda bitirmesini göz önünde bulunduran bakanlık, mağduriyetlerin önlenmesi amacıyla bu yıla mahsus bir düzenleme yaptı. 
Sorumlu geçen öğrencilerin, bir üst sınıfta derslerini verme zorunlulukları bulunuyor. Ortaöğretim Kurumları Sınıf Geçme ve Sınav Yönetmeliği'ne göre en fazla 3 dersten bütünleme sınavına giren 9, 10, 11 ve 12. sınıf öğrencileri, sınırlama olmaksızın istedikleri derslerden bütünleme veya ortalama yükseltme sınavına girebilecek. Bütünleme sınavlarında başarısız olan öğrenciler de bir üst sınıfa sorumlu geçecek. 
Denizli Milletvekili Mustafa Gazalcı, kararın yanlış olduğunu savunarak, "ÖSS sonuçları gösterdi ki, ortaöğretimde niteliğin artırılması gerekiyor. Böyle kolay çözüm yanlış" dedi. 

Devam etmeyene de af 

Yönetmeliğe göre, özürlü ve özürsüz 45 günlük devamsızlık süresini doldurdukları için sınıfta kalacak 53 bin öğrenciye de bir üst sınıfa geçme hakkı verildi. Devamsızlık sebebiyle başarısız duruma düşen öğrencilerin başarılarının değerlendirilmesinde devamsızlık durumları dikkate alınmayacak. Sürekli devamsızlık nedeniyle kaydı silinenlerden hiç dönem notu bulunmayan ve okuma hakkını kullanmamış sayılanlar bu haktan yararlanamayacak. 


</TEXT>
</DOC>
