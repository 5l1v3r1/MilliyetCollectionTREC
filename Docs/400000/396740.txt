<DOC>
<DOCNO> 396740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy07.html </URL>
<DATE> 2005/11/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erdoğan durmak bilmiyor, yeni rota Yeni Zellanda 
</HEADLINE>
<TEXT>

     Türkiye’nin en çok seyahat eden başbakanlarından olan Recep Tayyip Erdoğan, şimdi de Yeni Zellanda’ya gidecek. 
     Yeni Zellanda Başbakanı Helen Clark, Başbakan Recep Tayyip Erdoğan’ın 4-7 Aralık 2005 tarihleri arasında Yeni Zellanda’ya bir seyahat gerçekleştireceğini açıkladı. Clark, Erdoğan’ın ziyaretinin iki ülke arasındaki siyasi ve ekonomik ilişkilerin gelişmesine katkı sağlayacağını söyledi. 
     Türkiye’nin jeopolitik açıdan iki konuda önemini arttırdığını söyleyen Clark bu konuları, Türkiye’nin Avrupa Birliği ile tam üyelik müzakerelerine başlamış olması ve ekonomik açıdan kaydettiği gelişmeler olarak sıraladı. 
     Türkiye 1992 yılında Wellington’da ilk kez büyükelçilik açmış, Yeni Zellanda’da bir yıl sonra Ankara’da büyükelçiliğinin açılışını yapmıştı. Aynı zamanda iki ülke arasında Parlamentolararası dostluk grubu bulunuyor. 
     Çanakkale Savaşı’nda çarpışan Anzakların arasındaki büyük babalarını anmak için her yıl çok sayıda Yeni Zellandalı turist de Türkiye’yi ziyaret ediyor. 
     
</TEXT>
</DOC>
