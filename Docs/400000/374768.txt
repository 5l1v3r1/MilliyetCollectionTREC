<DOC>
<DOCNO> 374768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy14.html </URL>
<DATE> 2005/09/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gül AB’den üstüne düşeni yapmasını bekliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin AB’den 3 Ekim’de müzakereleri başlatmasını beklediğini söyledi. 
     Gül, Avrupa Birliği gayri resmi dışişleri bakanları toplantısına katılmak üzere özel ATA uçağıyla İngiltere’ye hareketinden önce Esenboğa Havaalanı’nda açıklama yaptı ve soruları yanıtladı. 
     AB’nin 17 Aralık zirvesinde Türkiye ile müzakerelere başlama kararı aldığını, bu kararın içinde Türkiye’nin yapması gereken iki noktanın belirtildiğini kaydeden Gül, bunlardan birinin 6 yasanın çıkarılması, diğerinin ise Ankara Anlaşması’nın AB’nin tüm üyelerine yayılması olduğunu belirtti. 
     "Türkiye üzerine düşenleri bilinçli şekilde ve büyük titizlikle gerçekleştirdi" diyen Gül, şunları kaydetti 
     "Şimdi artık Türkiye’nin AB üyelerinden 17 Aralık’ta attıkları imzayı şereflendirmelerini beklemesi kaldı. İnanıyorum ki 3 Ekim’de müzakereler başlayacaktır." AB dışişleri bakanları toplantısının süreci değerlendirmek açısından önemli olduğuna işaret eden Gül, kendisinin de muhataplarıyla yapacağı görüşmelerde Türkiye-AB ilişkileri ve diğer AB konularına ilişkin Türkiye’nin görüşlerini aktaracağını belirtti. Gül, şöyle devam etti 
     "Son günlerde çeşitli söylentiler, çeşitli görüşler ortaya atılıyor. Bunlara karşı Türkiye’nin görüşleri, tezleri nedir, bunları anlatma imkanı bulacağım. Türkiye, başından beri dürüst davranmıştır. 
     Açık ve şeffaf davranmıştır ve objektif kriterlerin hepsini yerine getirmiştir. Bunu en iyi tespit eden komisyon olmuştur. Komisyon başkanı da gayet samimi şekilde Türkiye’nin üstüne düşenleri yerine getirdiğini defalarca açıkladı. Şimdi Türkiye olarak biz AB’den üstüne düşenleri yapmasını, hazırlıklarını tamamlamasını, çerçeve belgenin onaylanmasını ve müzakerelere 3 Ekim’de başlanmasını bekliyoruz." Hükümetin ve Dışişleri Bakanlığı’nın süreç içinde birçok çalışma yaptığını ifade eden Gül, yapılan çalışmaların Türkiye’nin tezlerinin izah edilmesi olanağını sağladığını kaydetti. 
     Gül, Dışişleri Bakanlığı Müsteşarı ve Müsteşar Yardımcısı’nın tüm üye ülkeleri dolaşarak üye ülke yetkilileriyle teknik detayları paylaştıklarını belirterek, kendisinin de İngiltere’de muhataplarıyla Türkiye’nin görüşlerini paylaşacağını söyledi. 
     
</TEXT>
</DOC>
