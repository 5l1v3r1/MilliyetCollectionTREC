<DOC>
<DOCNO> 397619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko17.html </URL>
<DATE> 2005/11/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bursa Kapalıçarşı esnafı, emlak vergisi değerine tepki gösterdi... 
</HEADLINE>
<TEXT>

     Şengül Önder AA 

Bursa Kapalıçarşı'nın, emlak vergisinde 2006 yılından itibaren baz alınacak metrekare birim değerinin 8 bin YTL olarak belirlenmesine, çarşı esnafı tepki gösterdi. 
     Belediyeler, ticaret odaları ve ilgili diğer kuruluş temsilcilerinin katılımıyla, her ilde ayrı ayrı oluşturulan değer tespit komisyonlarının 4 yılda bir belirlediği metrekare birim değerlerine göre, Bursa Kapalıçarşı'nın, İstanbul-Taksim'deki Tak-ı Zafer Caddesi ile birlikte Türkiye'nin en pahalı yeri olmasını ''haksızlık'' olarak nitelendiren esnaf, ''Bu yanlışlık düzeltilmeli'' dedi. 
     Bursa Kapalıçarşı Derneği Başkanı Hasan Gülayan, AA muhabirine yaptığı açıklamada, yeni birim fiyatlarının hem mal sahibi hem de 20-25 yıldır kiracı konumunda olan esnafta sıkıntı yaratacağını söyledi. 
     Biçilen değer yüzünden öncelikle dükkan sahipleri ile kiracıları arasında kira bedeli sorunu yaşanacağını ifade eden Gülayan, dükkan sahiplerinin vergiyi ödemek için kirayı artırmak isteyeceklerini, ancak halen 200-300 milyon lira kira ödeyen esnafın buna yanaşmayacağını öne sürdü. Gülayan, ''Aldıkları kiranın çok üstünde vergi ödemek durumunda kalan dükkan sahipleri ya bu vergiyi ödeyemeyecek ya da dükkanlarını satmak zorunda kalacak'' dedi. 
     Gülayan, Kapalıçarşı esnafının durumunun içler acısı olduğunu, 5-6 yıl öncesinde günlük 5-6 bin YTL ciro yapan bir dükkanın, günümüzde 100-200 YTL ciroyla yetinmek durumunda kaldığını söyledi. 
     Kapalıçarşı'nın tarihi bir mekan olarak değerinin biçilemez olduğunu, ancak emlak vergisinde baz alınacak metrekare birim bedeli belirlenirken Türkiye'nin en pahalı yeri ilan edilmesinin büyük bir hata olduğunu öne süren Gülayan, şunları söyledi 
     ''Kapalıçarşı'nın esnafı ne kazanıyor ki o kadar vergi ödesin. Çarşının durumunu en iyi esnaf bilir. Kapalıçarşı'da esnafın kurduğu 28 dernek var ama burasının birim değeri belirlenirken bir derneğe bile sorulmadı. Birim değerin belirlenmesinde büyük yanlışlıklar yapılmıştır. Bu yanlışlıkların düzeltilmesi lazım. Buradaki bir dükkan boğazdaki bir villadan daha değerli olamaz. Boğazda milyon dolarla satılan villaların emlak vergilerinin bizim ödeyeceğimizin yarısı kadar olması büyük bir hatadır.'' 
     
</TEXT>
</DOC>
