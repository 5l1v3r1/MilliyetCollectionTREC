<DOC>
<DOCNO> 366117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo04.html </URL>
<DATE> 2005/08/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Arsenal ve Manchester United için transfer kabus gibi... 
</HEADLINE>
<TEXT>

     Arsenal ve Manchester United için transfer dönemi tam anlamıyla kabus gibi geçiyor... Premier Lig’in son şampiyonu Chelsea’de ise rakiplerinin aksine işler yolunda. 
     
     Vieira gidince... 

     İngiltere Premier Ligi’nde yeni sezon için takımlar hazırlıklarını sürdürüyor... Ancak şampiyonluğun iddialı ekiplerinden Manchester United ve Arsenal henüz amaçladıkları transferleri gerçekleştiremedi. Patrick Vieira’yı Juventus’a gönderen Arsenal, Fransız yıldızın boşluğunu dolduramadı ve gol yollarındaki sıkıntı da devam ediyor. Manchester United ise sözleşme yenilemeyen Rio Ferdinand’ı ikna etmeye çalışıyor. 
     
     Essien de yolda 

     İki ekip de sıkıntılı günler geçirirken, son şampiyon Chelsea’de işler yolunda gözüküyor. Sağ kanat için Manchester City’den Shaun Wright Phillips’i renklerine bağlayan Lacivert-Beyazlılar, forvetteki sorununu da Milan’da kiralık oynayan Hernan Crespo ile çözmüşe benziyor. Abramovich’in ekibinin son transferi ise Lyon’un orta alandaki dinamosu Essien olacak gibi gözüküyor. Chelsea, siyahi futbolcu için Lyon’a 35 milyon Pound ödemeyi kabul etti. 

     
</TEXT>
</DOC>
