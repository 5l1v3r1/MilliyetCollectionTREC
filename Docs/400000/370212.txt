<DOC>
<DOCNO> 370212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun14.html </URL>
<DATE> 2005/08/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Düşen uçakta müthiş şüphe .. 
</HEADLINE>
<TEXT>

     Yunanistan'ın başkenti Atina'nın yakınlarında önceki gün düşen Rum uçağının Alman pilotunun, görevini hatalı yaptığı için Almanya'da uçuş izninin kaldırıldığı bildirildi. 
     Rum Mahi gazetesi, kaza yapan uçağın 50 yaşındaki Alman pilotu Marten Hans Jurgen'in pilot olma özelliklerini taşımadığını yazdı. Gazete, Alman pilotun, görevini hatalı yapmaktan ötürü Almanya içerisinde uçuş izninin kaldırıldığı ve pilotun en sonunda İlios şirketinde işe başladığına dair bilgi edindiğini belirtti. 
     Haravgi gazetesi de, uçakla temasın kopmasının ardından uçağın yerini tespit etmek için havalanan iki adet F-16 Yunan savaş uçağının, pilot kabininde bir kişiyi, uçağın kontrolünü ele almaya çabalarken gözlemlediğini ve bu kişinin uçağın kamarotu Andreas Prodromu olduğuna inanıldığını yazdı. 
     Uçağa yanaşan ve görüntü kaydı yapan F-16 uçaklarının, yolcuların baygın ya da ölü olduklarını, oksijen maskelerinin açık olduğunu, pilotun kokpitte bulunmadığını ve yardımcı pilotun ise uçak dümeni üzerine ''düşmüş'' vaziyette bulunduğunu tespit ettiklerini kaydeden gazete, bu sırada koridorda bir hareketin gözlemlendiğini belirtti. 
     Haberde, F-16 pilotunun, uçağın kokpitine birinin yöneldiğini ve pilotun yerine oturarak uçağın kontrolünü almaya çalıştığını tespit ederken, pilotun yerine oturan şahısla temasla geçilmeye çalışılmasının da sonuçsuz kaldığını ve birkaç dakika sonra uçağın otomatik pilotta sürekli sağa dönüş hareketinden vazgeçerek sola yöneldiğini belirtti. 
     Gazete, bu noktadan sonra uçağın otomatik pilottan çıktığını, ilk önce hafif bir yükseliş göstererek daha sonra ''normal'' denebilecek bir şekilde alçalmaya başladığını yazdı. 
     Politis gazetesi de, Boeing uçağının düşme nedenlerine ilişkin görüşlere ve İlios şirketi çalışanlarının şikayetlerine yer verdi. Gazete, uçağın birçok arızasının olduğu, ani hava sıcaklığı artış ve düşüşlerinin yaşandığı, kapısında buzlanma meydana geldiği ve pilot kabininde yanık kokusunun duyulduğu, bunların şirket tarafından ciddiye alınmadığı yönünde iki hostesin yakınmalarına yer verdi. 
     
     25 KİŞİ KAZADAN ÖNCE CANLIYDI 

     Bu arada, bir Rum soruşturma görevlisi, kazada ölenler arasından 25 kişi üzerinde yapılan otopsinin, bu kişilerin, belki bilinçleri yerinde olmasa da, kaza anında canlı olduklarını gösterdiğini söyledi. 
     Kazayla ilgili soruşturmayı yapan yetkililerden Nikos Karakukis, gazetecilere yaptığı açıklamada, söz konusu 25 kişinin, cesetleri teşhis edilebilen 45 kişi arasında olduğunu kaydetti. 
     Karakukis, yapılacak testlerle, bu kişilerin zehirli duman soluyup solumadıklarının ortaya çıkacağını belirtti. 
     "Söz konusu 25 kişi çarpma anında canlıydı" diyen Karakukis, bir insanın oksijensiz sadece 3 dakika dayanabileceğini anlattı. 
     

     
</TEXT>
</DOC>
