<DOC>
<DOCNO> 374066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun28.html </URL>
<DATE> 2005/08/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Savaş suçlusu, inşaatta çalışırken yakalandı 
</HEADLINE>
<TEXT>

     Hollanda'nın Lahey kentinde eski Yugoslavya için kurulan BM Savaş Suçları Mahkemesi tarafından aranan bir Bosnalı Sırp Rusya'da tutuklandı. 
     RIA-Novosti ajansının haberine göre, Sibirya bölgesi suç soruşturma bölümü başkanı Anatoly Vorotov, mahkeme tarafından savaş suçu nedeniyle aranan Dragan Zelenoviç'in Sibirya'nın Khanty-Mansiis bölgesinde tutuklandığını söyledi. 
     Vorotov, Zelenoviç'in, başkent Moskova'nın 2 bin kilometre doğusundaki Khanty-Mansiis'de başka bir adla 7 yıldır yaşadığını ve inşaat işinde çalıştığını belirtti. 
     Askeri polis görevlisi Zelenoviç, 1992 yılındaki savaş sırasında Bosnalı Sırpların Foça kasabasına düzenlediği saldırıda insanlığa karşı suç işlemekle itham ediliyor. 
     BM Savaş Suçları Mahkemesi savcısı Carla del Ponte, haziran ayında, Kosova'da savaş suçu işlemekle itham edilen Sırp polis generali Vlastimir Djordjeviç'in Rusya'da yaşadığını söylemişti. 
     Bu arada BM Savaş Suçları Mahkemesi, eski Yugoslavya Deniz Kuvvetleri'nden emekli Tümamiral Miodrag Jokiç hakkındaki 7 yıl hapis cezasını onayladı. 
     Jokiç'in komutasında 6 Aralık 1991 tarihinde, Hırvatistan'ın Dubrovnik kentine düzenlenen topçu ateşinde 2 sivil ölmüş, 3 sivil yaralanmıştı. 
     
     TOPLU MEZARDA 19 CESET 
     Öte yandan Bosna Hersek'in güneyindeki bir toplu mezardan 9'u aynı aileden 19 kişinin cesedi çıkarıldı. 
     Toplu mezardaki cesetlerin, 1991 ve 1995 yılları arasındaki Bosna savaşının başlangıcında Konjiç kasabasını güneyindeki Ciser köyüne yapılan Sırp saldırısında öldürülenlere ait olduğu belirtildi. Ciser köyündeki toplu mezardan çıkan cesetlerden 12'sinin kadın olduğu kaydedildi. 
     BM ve adli tıp uzmanlarının Bosna'da yıllardır yaptığı çalışmalarda, 300'den fazla toplu mezardan 16 bin 500 ceset çıkarıldı. 
     Boşnaklar, Katolik Hırvatlar ve Ortodoks Sırpların birbirlerine karşı çarpıştığı savaşta 260 bin kişi ölürken, 1,8 milyon kişi evlerinden sürüldü. 
     
</TEXT>
</DOC>
