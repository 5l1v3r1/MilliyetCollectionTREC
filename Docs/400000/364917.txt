<DOC>
<DOCNO> 364917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy11.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'den tarihi adım 
</HEADLINE>
<TEXT>


KKTC'ye Türkiye haricinde başka bir ülkeden ilk kez doğrudan uçuş yapıldı. Azeri heyeti alanda sevinçle karşılandı 

SEFA KARAHASAN Lefkoşa 


KKTC üzerindeki izolasyonların hafifletilmesi için 20 Temmuz'da 8 milletvekili gönderdiği Lefkoşa'ya daha sonra 30 kişilik bir işadamı grubuyla çıkarma yapan Azerbaycan, bir ilke daha imza attı. Bakü - Ercan havaalanları arasında direkt uçak seferleri dün başladı. Böylece KKTC'ye 1974'ten bu yana ilk kez Türkiye dışındaki bir ülkeden doğrudan uçuş gerçekleşmiş oldu. 

90 kişilik heyet 
Azerbaycan'ın "İmair Airlines" adlı şirketine ait bir uçak, Azerbaycan - Türk İşadamları Birliği ATİB Başkanı Başkanı Ahmet Erentok başkanlığında, Azeri işadamları, sanatçı ve gazetecilerin de yer aldığı 90 yolcuyla dün 19.30'da Bakü'den havalandı. Azeri uçağı 2.5 saatlik bir yolculuğun ardından 22.00 sıralarında direkt olarak Ercan Havalimanı'na indi. İlk uçuşla birlikte, KKTC'ye 1974 yılında uygulanmaya başlanan seyahat ambargosu Azerbaycan tarafından delinmiş oldu. 
KKTC halkı, bu dev adımı, KKTC Devlet Televizyonu BRT ve özel televizyon Genç TV'den canlı olarak izledi. 

Duygusal gece 
ATİB Başkanı Erentok, Ercan Havaalanı'nda yaptığı açıklamada, "tarihi ve duygusal bir gece yaşıyoruz. Allah'ıma çok şükür, bugün hayalimizi gerçekleştirdik" dedi. Azerbaycan ve KKTC arasında ticari ilişkileri geliştirmek için, protokollerin imzalanacağını söyleyen Erentok, "Uluslararası camiadan tepki aldınız mı " sorusuna ise şöyle yanıt verdi "İşadamları özgür seyahat hakkına sahiptir." 
KKTC'ye doğrudan uçuşların her pazar günü yapılacağı belirtildi. 

Ercan'da büyük coşku 

Ercan Havaalanı'nda büyük coşkuyla karşılanan heyettekiler, KKTC vatandaşları tarafından kucaklandı. Uçağa, ambargolar ve izolasyonlar altında geçen 31 yılı vurgulamak için "8831" uçuş kodu verildi. Ercan Havalimanı'nın varış ve kalkışları gösteren panolarında ise ilk kez Türkiye'nin kentleri dışında bir kent adı, "Bakü" ibaresi yer aldı. 




</TEXT>
</DOC>
