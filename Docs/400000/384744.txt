<DOC>
<DOCNO> 384744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun29.html </URL>
<DATE> 2005/10/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
The Economist Üyeliğin geç olması hiç olmamasından iyidir 
</HEADLINE>
<TEXT>

     İngiltere’de yayımlanan haftalık siyaset ve ekonomi dergisi The Economist, Türkiye’nin Avrupa Birliği üyeliği için, "Geç olması hiç olmamasından iyidir" değerlendirmesinde bulundu. 
     Türkiye ve AB’nin sonunda müzakere çerçevesi üzerinde anlaştığını belirten ve "Türkiye’nin içinde ve dışında ülkenin Avrupa için hazır olup olmadığına dair kuşkuların sürdüğünü" iddia eden Economist dergisi, "3 Ekim’i takvimlerinde işaretleyenlerin bugün için kavgalar ve karşılıklı restleşmeler değil, kutlamalar ve merasimler hayal ettiğini" kaydetti. 
     "Son dakika paniklerinin AB’nin geleneksel tavrı olduğunu" da vurgulayan yazar, "Bu olmazsa, AB, AB olmaz zaten" dedi ve "3 Ekim günü zaten son dakikaya kadar bir aşk hikayesinin acı sona ermesi tehlikesiyle doluydu. Ancak diplomatik girişimler sayesinde, hikaye çok sıcak olmasa da sıkı bir kucaklaşmayla sona erdi" ifadesini kullandı. 
     Ekonomist yazarı, "AB’nin son anda uçurumun kenarından döndüğü" yorumunda bulundu. Avusturya’nın geri adım atmaya ikna edildiğini ve çerçeve belgesi üzerinde uzlaşma sağlandığını hatırlatan yazar, "Avusturya’nın ikna edilmesinde Hırvatistan’ın AB yolundaki engellerin temizlenmesinin etkili olduğuna işaret etti. 
     Fransa’da Nicolas Sarkozy’nin cumhurbaşkanı, Almanya’da ise Angela Merkel’in başbakan olması ihtimallerine de işaret eden ve "AB çapında Türkiye’nin üyeliğine verilen desteğin de Eurobarometer’e göre yüzde 35 olduğunu" kaydeden yazar, "AB kamuoyunda Türkiye’ye yönelik 
     kuşkular olduğu gibi, Türkiye’de de AB’ye yönelik kuşkulu bir bakış açısının var olduğu" görüşünü savundu. Türkiye’de yapılan reformlara dikkat çeken ve "bundan sonra da demokrasi ve insan hakları alanında yapılacak çok şey bulunduğunu" belirten Economist yazarı, "Türkiye’nin AB’ye üyelik öncesinde 80 bin sayfa yasal değişikliği adapte etmesi gerektiğini ve bunların 35 ana başlık altında toplandığını" kaydetti. "Her bir başlığın kapatılabilmesi için, 25 üyenin de tek tek Türkiye’nin bu konuda yapılması gerekenleri yaptığını onaylaması gerektiğini" ifade eden yazar, "Bir başka deyişle her an herhangi bir aday ülke görüşmeleri aksatabilir" uyarısında bulundu. Bunun ilk işaretlerini Rum lider Tassos Papadopoulos’un, seçmenine kolunun yeninde pek çok veto kağıdını sakladığını söyleyerek verdiğini de belirten yazar, "bitmez-tükenmez reform listesinin Türkiye’deki milliyetçi kesimi bıktırdığını, bu kesimin oy oranını da yükselttiğini" kaydetti. Yazar, "Başbakan Recep Tayyip Erdoğan’ın Türkiye’nin Avrupa’daki geleceği için çok fazla risk aldığını, herhangi bir olumsuzluğun süreci etkilemesinin çok üzücü olacağını" da bildirdi. 
     
</TEXT>
</DOC>
