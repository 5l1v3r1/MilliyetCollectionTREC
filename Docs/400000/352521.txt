<DOC>
<DOCNO> 352521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun42.html </URL>
<DATE> 2005/06/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Papa, AB'nin Hıristiyanlığı konusunda ısrarlı... 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, Papalık tahtına oturmasının ardından kaleme aldığı ilk kitabında da, Avrupa Birliği AB Anayasası'nda kıtanın Hıristiyan kökenlerinin açıkça belirtilmesini savundu. 
     Papa'nın ''Kültürler Krizinde Benediktus Avrupa'sı'' L'Europa di Benedetto nella crisi delle culture başlığıyla kaleme aldığı, önümüzdeki Salı günü piyasaya çıkacak eserinin bir bölümü, bugün Corriere della Sera gazetesi tarafından yayımlandı. 
     Eserinin adında Katolik Kilisesi'nin ''Avrupa'nın koruyucusu'' olarak algıladığı Aziz Benediktus'a atıfta bulunan Papa'nın AB Anayasası konusunda Joseph Ratzinger adıyla kardinallik yaptığı dönemdeki görüşlerinde ısrarlı olması dikkati çekti. 
     AB Anayasası'nın 52'nci maddesinde kiliselerin kurumsal haklarının tanınmasının yeterli olduğunu savunan yaklaşımları gerçekçi bulmadığını belirten Papa, Hıristiyan kökenlerin açıkça belirtilmemesini bir eksiklik olarak niteleyerek, konuya ilişkin yaklaşımını şu sözlerle özetledi 
     '' Hıristiyan kökenlerin belirtilmesiyle Kim incitilmiş olacak Kimin kimliğine karşı bir tehdit teşkil edilmiş olacak Bu konuda herkes tarafından kolayca ileriye sürülmekte olan Müslümanların kendilerini tehdit altında hissetmeleri daha ziyade, bizim Hıristiyan ahlaki temellerimiz karşısında değil, kendi temellerini inkar eden seküler kültürün kinizmi karşısında gerçekleşmektedir. Avrupa'nın Hıristiyan kökenlerine atıfta bulunulmasından Musevi yurttaşlarımız da incinmemektedirler. Zira bu kökenler Sina Dağı'na kadar uzanmakta Tanrı'nın dağda işittirdiği sesinin ve beraberce paylaştığımız On Emir'le insanlığa bahşedilmiş ana yönelimlerin izlerini taşımaktadır.'' Corriere della Sera'nın ''Ratzinger İşte benim laiklere barış önerim'' başlığıyla yayımladığı haberde, Papa'nın yeni kitabında, aydınlanma düşüncesinin radikal savunucusu olan kesimlerin karşısına, ''İnanmayanlar da Tanrı adeta varmış gibi hareket etsinler'' önerisiyle çıktığına işaret edildi. 
     Aydınlanmacı yaklaşımın ''Tanrı adeta yokmuş gibi davranma'' ilkesiyle hareket ettiği kaydedilen haberde, Papa'nın yeni önerisinin laik kesimler tarafından da kabul görebileceği iddia edildi. 
     Öte yandan, Papa'nın yeni kitabında AB'deki laik kesimlerin ayrımcılık kavramının içeriğini giderek genişletmelerinden şikayetçi olması da dikkati çekti. 
     ''Ayrımcılık kavramının içeriğinin giderek genişletilmesi, giderek din ve vicdan özgürlüğüne yönelik bir kısıtlamaya dönüşebilir'' diyen Papa, bunun önüne geçilmemesi durumunda Katolik Kilisesi'nin eşcinselliği onaylamamasının ve de kadınların rahip atanmasını kabul etmemesi gibi ilkelerin de bir ayrımcılık gibi görülmesinden kaygılandığını söyledi. 
     Papa'nın yeni kitabı Vatikan Yayınevi ve ''Sublacenze Vita e Famiglia'' Vakfı Yayınları tarafından ortaklaşa yayınlanacak. 144 sayfalık eserin önsözünün İtalya Senato Başkanı Marcello Pera tarafından yazıldığı belirtildi. 
     Kitabın basına tanıtımı ise önümüzdeki Salı günü Roma'da gerçekleştirilecek. İtalyan devlet televizyonun ünlü gazetecilerinden Bruno Vespa yönetiminde gerçekleştirilecek tanıtım toplantısına, Pera'nın yanı sıra İtalya Katolik Piskoposlar Kurulu Başkanı Kardinal Camillo Ruini'nin de katılacağı bildirildi. 
     
</TEXT>
</DOC>
