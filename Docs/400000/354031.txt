<DOC>
<DOCNO> 354031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy01.html </URL>
<DATE> 2005/06/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hükümetten bürokrasi atağı 
</HEADLINE>
<TEXT>

     Bakan Çiçek, iş dünyasının önündeki bürokrasinin azaltılacağını söyledi Hükümet iş dünyasının sürekli karşılaştığı bürokrasiyi azaltmak için harekete geçti. 
     Başbakanlıkta oluşturulan komisyon tarafından hazırlanan yeni yönetmelik işyeri açmak için gereken imza sayısını ve süreyi azaltacak. 
     Konu ile ilgili bilgi veren Adalet Bakanı ve Hükümet Sözcüsü Cemil Çiçek, başbakanlıkta oluşturulan komisyon tarafından hazırlanan yeni yönetmeliğin iş yeri açacaklardan daha az belge istenmesini ve işlemlerin kısa sürede tamamlanmasını içerdiğini belirtti. 
     Çiçek, yönetmeliğe son şeklinin verileceğini ve gelecek hafta Bakanlar Kurulu’nda imzaya açıldıktan sonra TBMM’ye gönderileceğini kaydetti. 
     
     Altı bine yakın yatırımcı ile görüşüldü 
     Çiçek'in verdiği bilgiye göre mevzuat hazırlanırken, 34 ilgili kamu kurum ve kuruluşunun yanı sıra sivil toplum kuruluşları ve meslek odalarından görüş alındı, ayrıca 5 bin 830 girişimciyle mülakat yapıldı. Bu görüşler sonucu ortaya çıkan yönetmelik taslağı da Bakanlar Kurulu toplantısında ayrıntılı olarak incelendi. 
     Bir-iki konuda bazı bakanların itirazları bulunduğunu söyleyen Çiçek, bunun da önümüzdeki hafta başına kadar değerlendirileceğini söyledi. 
     İşyeri açma konusunda çok sayıda mevzuat bulunduğunu dile getiren Çiçek, bir müesseseyi açabilmek için 50'nin üzerinde evrak gerektiğini, bunun da zaman kaybına yol açtığını söyledi. 
     
     Köklü değişim 
     Bürokrasiden örnek veren Çiçek, sıhhi işyerlerinin ruhsatlandırılması için 52, umuma açık istirahat veeğlence yeri için Emniyet dahil belediye, SSK gibi birçok kuruluştan 68, gayri sıhhi müesseseler için ise 43 evrakın tamamlanması gerektiğini ifade etti. 
     Bu konuda köklü bir değişikliğe ihtiyaç olduğunu dile getiren Çiçek, ''Vatandaşı canından bezdiren bu kadar formaliteyi olabildiğince asgariye indirebilecek ve süratle bunun neticelenmesini temin edecek bir düzenlemeye ihtiyaç var'' dedi. 
     
     "Ucu açık olmayacak" 
     Çiçek, şöyle devam etti 
     ''Artık bundan sonra işyeri açmak isteyen insan, 6 ay 1 sene dolaşmayacak, 52, 63, 45 tane evrak değil, mümkün olduğu kadar birkaç evrakı geçmeyecek, süreye bağlı işlemler açısından süreler uzun, ucu açık olmayacak, 7-15 gün veya daha kısa sürede bunların sonlandırılması yönünde çok önemli bir çalışmadır.'' 
     
</TEXT>
</DOC>
