<DOC>
<DOCNO> 375477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/magazin/amag.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak rock 
</HEADLINE>
<TEXT>


Rock'n Coke İstanbul Festivali'nin ilk gününde, müzikseverler önce sağanak halinde yağmurun, sonra da sağanak halinde rock müziğin tadına vardılar 

Pınar Aktaş 

TÜRKİYE'nin en büyük açıkhava müzik etkinliği Rock'n Coke İstanbul Festivali, müzikseverlere yağmurla 'merhaba' dedi. Yağmur, katılımcıları çamurla tanıştırsa da hızlarını kesemedi. İlk günün biletleri bir gün önceden biterken, son anda hareket edenler kapıda kaldı. 

Kampçılar çamura battılar 
COCA Cola tarafından, Pozitif organizasyonu ve İstanbul Kültür ve Sanat Vakfı işbirliğiyle Hezarfen Havaalanı'nda düzenlenen festival, önceki gece kapılarını kampçılar için açtı. Ancak dün gece yarısı 01.00 sıralarında başlayan yağmur, çadır alanını katı çamurla kapladı. 

Müzik yağmur dinlemedi 
FESTİVAL alanının büyük bölümündeki yoğun çimlendirme de çamuru engelleyemedi. Festivalde akşam üzeri sahneye çıkan, Türk Rap müziğinin ünlü ismi Ceza, küçük bir grup tarafından yuhalanınca 'dinleyenler dinlemeyenlerden fazla, saygılı olun' diyerek kendisini yuhalayan grubu azarladı. Ceza'nın seyircilere küfür ettiği de öne sürüldü. 




The Cure'dan resital 

Son 25 yılın en önemli müzik gruplarından olan "The Cure", günlerdir beklenen performansını, binlerce müziksever için dün gece gerçekleştirdi. Yarım saat gecikmeyle sahne alan grup, konser alanını dolduran binlerce hayranı tarafından coşkuyla alkışlandı. Grubun solisti Robert Smith, yıllardır değişmeyen makyajı, saç stili ve biraz da kilosu ile müzikseverlerin karşısındaydı. 2.5 saat sahnede kalan grubun, en çok bilinen şarkıları "Friday I'm in Love" ve "Boys Don't Cry" büyük alkış aldı. 

Avrupalı gençler trenle geldiler 

FESTİVALE Ankara, İzmir, Adana ve Bursalı gençler, tek otobüsle geldi. Coca Cola'nın Avrupa'daki en kapsamlı müzik etkinliği Soundwave Festivaller Turu kapsamında, 20 farklı ülkeden 600 genç de trenle Türkiye'ye geldiler. 

1.5 milyon dolarlık gençlik projesi 

ROCK'n Coke'un sosyal amaçlı 'Hayata Artı' projesi de festivalde tanıtıldı. Bu kapsamda, Türkiye çapında gençlik kalkınma projelerine destek amacıyla oluşturulan 1.5 milyon dolarlık gençlik fonuyla 5 yılda yaklaşık 100 proje desteklenecek. 

Gençler reng renk 

Bu yıl üçüncüsü gerçekleştirilen festivalde her yıl olduğu gibi gençler ilginç kıyafetleriyle dikkat çekti. Pembe, mor saçlar, ilginç giyim stillerini gören bazı 'sıradan' katılımcılar, aralarında "Bunlar nerede yaşıyor " diye konuştu. Ana sahnenin bulunduğu ortamda top oynayanlar, poi dansı yapanlar, uyuyanlar, öpüşenler dikkat çekti. 

'Baba Beni Okula Gönder' festivaldeydi 

MİLLİYET'in kız çocuklarının okula gönderilmesi amacıyla başlattığı "Baba Beni Okula Gönder" seferberliği de, festivalde yer buldu. Kampanya çadırında 1 YTL karşılığında "Baba Beni Okula Gönder" anahtarlığı satışı yapıldı. 


</TEXT>
</DOC>
