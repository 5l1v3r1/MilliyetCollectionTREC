<DOC>
<DOCNO> 368871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun07.html </URL>
<DATE> 2005/08/11/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Adliyeyi basıp kocasını kaçıran kadın ve eşi yakalandı 
</HEADLINE>
<TEXT>

     ABD’nin Tennessee eyaletinde, adliyeyi basarak bir gardiyanı öldürdükten sonra mahkum kocasını kaçıran kadın ve kocası yakalandı. 
     Tennessee Soruşturma Bürosu yetkilisi Mark Gwyn, Jennifer Forsyth Hyatte ve kocası George Hyatte’nin Ohio’daki bir otelde çatışma olmadan yakalandığını belirtti. Gwyn, "Silahlar bulduk, ancak bunun cinayet silahları olup olmadığını bilmiyoruz. Jennifer Hyatte yaralı" dedi. 
     Yetkililer, çiftin Cincinnati bölgesine kadar izlendiğini ve bir taksi şoförünün ihbarı üzerine otelde yakalandığını kaydetti. Şoförün, çifti, Cincinnati’nin güneyindeki Kentucky Erlanger’den Colombus’a götürdüğü, daha sonra Erlanger polisini aradığı belirtildi. 
     Jennifer Hyatte 31 , hırsızlık suçundan hapis yatan 34 yaşındaki kocasının dün adliyeden çıkarılması sırasında ateş ederek gardiyan Wayne Cotton Morgan’ı öldürmüş ve kocasıyla kaçmıştı. Jennifer Hyatte’nin kocasıyla kaçarken başka bir gardiyanın açtığı ateşte yaralandığı belirtiliyor. 
     Hapishanede hemşire olan Jennifer Hyatte, geçen yıl George Hyatte için yiyecek çaldığı için kovulmuş, birkaç ay sonra da onunla evlenmişti. 
     
</TEXT>
</DOC>
