<DOC>
<DOCNO> 367216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/magazin/yazdud.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asena dünyaya açılıyor... 
</HEADLINE>
<TEXT>


Sultanahmet'te Cozy Balık, Ortaköy'de Anjelique keyfi, Etiler'den Sortie'ye Mansion, Mori'de kutlama, Reina tıklım tıklım, Çeşme'de Can Baba, Bodrum'da Rakıla Marushka, iki kitap ve... 



Efendim dört başı çengi yine bu PAZAR POSTASI. Neler var neler. Dünya mutfağı, Çeşme, İstanbul, biraz da Bodrum ve eğlence... Tabii ki hafif de dedikodu. Öncelikle ayağımın tozu ile daldım İstanbul sokaklarına. Bu kez farklı yerler tanıtayım istedim sizlere. Meslektaşım sevgili Esra Aysan'ın doğum günüydü. "Sana çok değişik bir yer göstereceğim, bayılacaksın" deyince atladım, gittim. Sultanahmet'te. Gerçekten yemekleri, servisi ve de manzarası ile of aman of. Cozy Balık Restoranı. Trakya ve Ege mutfağının en leziz meze ve taze balık çeşitleri burada. Yemen Valisi Hakkı Paşa tarafından 'Divan Yolu' üzerinde yaptırılan tarihi bina, 4'üncü kuşak aile üyeleri tarafından aslına uygun olarak restore edilmiş. Ve 2002 yılından bu yana Cozy Pub Restaurant adıyla açılmış. İşletmeyi yöneten aile üyelerinden Yunus Kasrat, Cozy Balık Restoranı'nın doğuşunu şöyle anlatıyor. "Edirne'de yıllar boyunca Rum ve Musevi dostlarımızla bir arada yaşayarak kültürel ve sosyal alışverişte bulunduk. Rahmetli babamın Agora adını verdiği ve 45 yıl çalıştırdığı lokantamızda, İstanbul'da eksikliği hissedilmeye başlanan sıcak ortamlardaki masa başı sohbetleri ve özenle hazırlanan özgün meze ve yemeklerle büyüdük. Ailemizden yadigar olan bu tarihi binada yine o güzel günleri, doyumsuz tatlar eşliğinde canlandırmayı hayal ediyorduk. Bu düşüncemizi, Cozy Pub Balık Restoranı açarak hayata geçirdik." Birlikte katları dolaştık. Aşçıbaşı Nihat Kasrat gerçekten muhteşem lezzetler sunuyor. Havyar tarama, ahtapot ızgara, salamura kekik salatası, kuzu kulağı, ısırgan otu, kaz ayağı, şevketi bostan gibi. Hepsinden tattım vallahi ve de tüm mezeler benden geçer not aldı. Karadeniz ve Saros Körfezi'nin en taze balıkları ve farklı yöresel tatlıları ile balık kültürümüze farklı bir anlayış getirmiş Cozy. Ha, ne mi ödedik Kişi başı 45 YTL. Değdi yalnız. Bir de muhabbet. Konuklar arasındaki, Türkiye'nin en çok okunan dergileri 'Hello' ve 'Haftasonu'nun yayın danışmanı can arkadaşım Erdem Kırım, ünlü fotoğrafçı Sebati Karakurt ile ne kaynattık... Çok eğlenceli bir geceydi kısacası. Telefon 0212 520 09 90. 

Keyifli bir yemek ve Anjelique 
Benim genç ve yakışıklı kavalyem sevgili Murat Özalp ve takı sanatının genç duayeni Cem Lokmanhekim ile bir akşam da İstanbul Doors Restaurant Group'un keyifli mekanlarından olan Ortaköy'deki Anjelique'e yemeğe gittik. Bize daha sonra genç ve başarılı işadamı Bahattin Demir'in dünya güzeli nişanlısı Didem Sözen de katıldı. Manzarayı düşünebiliyor musunuz, bütün Boğaz tabir-i caiz ise ayaklarınızın altında. Bir de kıyak yapmışlar. Öyle bir masa ayırmışlar ki, sağolsunlar sanki denizin ortasında bir teknede gibiydik. Masaya garson Cumhur Şeker baktı. Yemek öncesi barmenler Metin Tayfur ve Altuğ Kılıçaslan, Murat ve bana farklı bir kokteyl yaptılar, çok hoştu. Restoran şefi Yılmaz Paran gerçekten çok nazik ve başarılıydı. Bu arada kızlar Elif, Hülya ve Duygu çok şekerler. Ne yediğimize gelince Murat ve Didem önce yeşil salata, ardından da aromatik çıtır ördek, ben körpe ıspanak salatası, ıspanak püreli lagos şiş yedim. Finali çilek, böğürtlen karışımı beyaz çikolatalı fondü ile yaptık. Sohbet ederken baktım Deniz Akkaya ile Güzide Duran geldi. Maşallah çok sıkı fıkı dostlar ama bu alem malum. Neyse ikisi de akıllı kızlar. Anjelique'de güzel, keyifli bir yemek kişi başı 50-75 YTL. Telefon 0212 327 28 44. 

Sortie'de Mansion 
Yine çok hızlı bir hafta geçirdim. Bana göre Türkiye'nin en başarılı diyetisyenlerinden, güzel dostum, sevgili Taylan Kümeli ile bir akşam Sortie'de Mansion'da yemek yedik. Taylan maşallah neredeyse 24 saat çalışacak. Valla ben işinde bu kadar disiplinli ve hırslı bir insan görmedim. Hiç özeli yok. İki kızı, Masum köpeği ve işi. Eylülde müthiş bombaları var. O gece acayip keyifli bir sohbet yaptık. Zaten Taylan müthiş pozitif enerji ve huzur veriyor. Neyse Mansion'un Etiler'deki kışlığı bayağı popülermiş. Patron Burak Çanga genç, temiz yüzlü, başarılı bir işadamı. Masaya şef Muzaffer Şahingöz, garson Murat Zorlu baktı. Mutfak şefi Necati Aylan ne kadar spesiyalleri varsa yığdı. Sortie'nin yakışıklı genel koordinatörü Ali Sayar, Taylan'ın en başarılı hastası bu arada. O da bize katıldı. Karışık makarnalar, jumbo karides, roka salata, dil ve levrek ızgara o akşamki siparişlerimizdi. Merak etmeyin, tatlı da yedik. Hem de elmalı tart, tiramisu ve dondurmalı sufle. Bu arada Burak, deniz mahsullü ve dört peynirli risotto İtalyanlar'ın lapa pilavı , Porchini mantar soslu bonfile ve pizza çeşitlerini çok methetti. Ne ödediğimize gelince, valla Ali ağırladı. Mansion benim mekanlarım arasına katıldı. Telefon 0212 287 34 42. Bu arada bu akşam Sortie'de sinema saatinde müthiş bir film var. 'The Sea Inside'. Kaçırmayın derim. 

Reina'da şöhretler geçidi, Asena zirveye oynuyor 
Tabii Kuruçeşme'nin kraliçesi Reina'ya da uğradım. Burada gerçekten sahne, sinema, iş, podyum dünyasının pek çok ünlü ismi birbirleriyle çoğu zaman saklambaç oynuyor. Tabii aralarında Fethi Pekin, Hande Ataizi, Tuncer Öztarhan, Ece Erken, Emrah İpek, Asuman Krause gibi sobelenenler de oluyor. O gece İlhan-Emre Kütük, Emrah Hattat, amca-yeğen Sezer ve Türker İnanoğlu, romantik sevgililer Aysun Kayacı, Fatih Aksoy, Yelda-Burak Elmas, Ayşe-Murat Polat kalabalıkta gözüme takılanlar oldu... Asena'nın '2005' adlı VCD ve CD'si muhteşem. Bir kere bütün hanımlara ve de tabii erkeklere öneriyorum. Hayatımda hiç alaturka oynamayı bilmeyen ben bile Asena'yı izlerken tabir-i caiz ise yoldan çıktım ve ter içinde kaldım. Müthiş bir dans gösterisi, güçlü ritmler, harika bir sahne şovu... Aman kaçırmayın. Bu arada Asena son yılların en popüler orkestrası Enbe ile yurt dışına açılıyor. Asena, "Enbe'nin şefi Behzat Gerçeker sesimin opera söylemeye yatkın olduğunu söyledi. Bunun üzerine karar verdik gelecek yıl Aspendos'ta vereceğimiz konserin ardından Amerika ve tüm Avrupa ülkelerinde de farklı bir sahne şovu sunacağız" dedi. 

Bodrum-Çeşme hattı 
Evet, biraz da İstanbul dışına çıkalım isterseniz. Yaz sezonunun gözde tatil merkezlerinden Çeşme-Çiftlikköy'de tam 25 yıllık arkadaşım Soner Göksel'in sahibi olduğu Can Baba Langouste Fish Restaurant'a Çeşme'de olduğum sırada şöyle bir uğradım. Ali Atıf Bir ve İzmirli eşi, Petek Dinçöz, Can Tanrıyar yemek yiyorlardı. Buranın günlük mezeleri, Ege otları, böceği yani ıstakozu ve balığı gerçekten methe değer. Bir de tabii sakızlı muhallebisi. O nedenle müşterileri arasında Tarkan, Mustafa Denizli, Nükhet Duru, Cenk Eren, Berna Yılmaz, Ahmet Nazif Zorlu, Tansu Çiller gibi sanat, spor ve siyaset dünyasından pek çok ünlü isim var. Yalnız balık ve ada böceği pazarlığa tabi bilesiniz. Mezeler 5 ile 12 milyon arası. Telefon 0232 722 12 15. Bodrum'da bir alaturka eğlence isterseniz onun da yolu var. 'Rakıla Marushka'. İşletme bir zamanlar podyumların en kaliteli mankenlerinden olan sevgili Tülay Arda'da. Tülay mankenliği bırakıp Bodrum'a yerleşti ve yıllardır bu meyhaneyi başarıyla yürütüyor. Fasıl, Yunan müziği, oryantal, canınız birlikte söylemek isterse o da var. Bitez'de. Bazen Gönül Yazar, Hakan Altun, Demet Sağıroğlu, Dr. Bilal gibi ünlülere de rastlayabilirsiniz. Telefon 0252 363 89 75. Efendim iki kitap önerisiyle bu pazar köşemi noktalıyorum. Biri 'Düşler Sokağı' isimli radyo programıyla tanınan Kadir Çaça'dan 'Sürgünde Unutulmuş Yürek'. Diğeri ise Trio Güvenlik Hizmetleri'nde danışman olarak görevli Tayfun Özdikmen'in, 'Adli Vakalara Acil Müdahale' adını taşıyor. Özdikmen hastane acil müdahale ekiplerinin adli vakalara yaklaşımını anlatmış kitabında. İlginç. Evet efendim, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun, hoş kalın... 





</TEXT>
</DOC>
