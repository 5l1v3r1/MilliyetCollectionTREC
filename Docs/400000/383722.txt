<DOC>
<DOCNO> 383722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/ekonomi/eko07.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral TV, Joy Türk ve Joy FM'de iptal 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu TMSF Star Medya Grubu şirketlerinden Kral TV, Joy Türk ve Joy FM'in ihale sonuçlarının Fon Kurulu tarafından onaylanmadığını açıkladı. 
Açıklamada, Kral TV ihalesinin tek şirketin katılması ve yeterli rekabet ortamının sağlanamaması, Joy türk ve Joy FM'in ise verilen tekliflerin muhammen bedelin oldukça altında kalması nedeniyle onaylanmadığı belirtildi. 

Kral FM'e de düşük teklif 
45 milyon dolar muhammen bedelle satışa çıkan Kral TV için Çukurova Grubu kuruluşu AKS Uluslararası Yayıncılık 45.1 milyon dolar teklif vermişti. 4.4 milyon dolar muhammen bedele sahip Joy FM için Altan Kanal'dan 3 milyon dolar, 2.7 milyon dolarlık muhammen bedelli Joy Türk FM için de Doğa Yayıncılık'tan 1 milyon 520 bin dolarlık teklif alınmıştı. 
Bu arada dün ihalesi yapılan Kral FM'de tek talip olan Kanadalı CGS ve Global Holding ortaklığı Karaköy Televizyon ve Yayıncılık A.Ş 4 milyon dolarlık teklif verdi. Teklif 9 milyon dolarlık muhammen bedelin altında kalınca ihale öğleden sonra yenilendi ancak Karaköy teklifini yenilemedi. 
Süper FM, Metro FM, Rock FM, Radyo Alaturka, Star TV'nin satışları ise RTÜK ve Rekabet Kurulu'nun onayına sunuldu. 


</TEXT>
</DOC>
