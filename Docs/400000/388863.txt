<DOC>
<DOCNO> 388863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur15.html </URL>
<DATE> 2005/10/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Memur-Sen'den Teziç hakkında suç duyurusu... 
</HEADLINE>
<TEXT>

     Memur-Sen Ankara İl Başkanı Mustafa Kır, YÖK Başkanı Prof. Dr. Erdoğan Teziç ve YÖK Rektörler Komitesi üyeleri hakkında suç duyurusunda bulundu. 
     Kır, beraberindeki Memur-Sen üyesi grupla, suç duyurusu öncesinde Abdi İpekçi Parkı'nda açıklama yaptı. 
     Anayasa ve yasalar karşısında kimsenin üstünlüğü ve ayrıcalığı olmadığını dile getiren Kır, ''Rektörler dokunulmaz değildir. Rektörler de insandır ve suç işleyebilirler'' dedi. 
     ''Atatürk, Cumhuriyeti YÖK rektörlerine değil, Türk milletine emanet etmiştir'' diyen Kır, şunları söyledi 
     '' Van Yüzüncü Yıl Üniversitesi Rektörü'ne sahip çıkmak Cumhuriyete sahip çıkmaktır ilkesine dayanarak Prof. Dr. Yücel Aşkın'ı savunuyorlar. Ancak, burada rektöre arka çıkma masum bir hareket değildir, mesleki dayanışmanın da ötesinde yolsuzluk okunun ucu acaba hangimize dokunacak korkusunun verdiği bir harekettir. 
     Atatürk'ün kurduğu Cumhuriyetin ilkeleri arasında kaçakçılık, çete kurmak, ihaleye fesat karıştırmak gibi iddialarla yargılanan birisine sahip çıkmak var mıdır '' Kır ve beraberindekiler, açıklamanın ardından adliyeye giderek, YÖK Başkanı Teziç ve YÖK Rektörler Komitesi üyeleri hakkında, ''adli yargılamayı etkilemeye teşebbüs'' ve ''görevi kötüye kullanmak'' iddialarından hareketle suç duyurusunda bulundular. 
     Öte yandan, Hukuki Araştırmalar Derneği Genel Başkanı Yakup Erikel, yaptığı yazılı açıklamada, ''Prof. Dr. Aşkın hakkında verilen tutuklama kararına karşı YÖK'ün takındığı tavır ve ifade ettiği beyanları kabul etmenin mümkün olmadığını'' belirtti. 
     Erikel, ''YÖK Başkanı'nın özgürlükten bahsetmesi gerekirken, Cumhuriyet ilkelerini öne sürerek, yargı aşamasındaki bir konuda fikir açıklamak ve rektöre sahip çıkmak, Cumhuriyete sahip çıkmaktır gerekçesini ortaya koyması hukuk dışılıktır ve suçtur'' dedi. 
     
</TEXT>
</DOC>
