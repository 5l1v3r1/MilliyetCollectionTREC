<DOC>
<DOCNO> 384584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur16.html </URL>
<DATE> 2005/10/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yurdun kuzeydoğusu yeni bir yağışlı havanın etkisi altına girecek 
</HEADLINE>
<TEXT>

     Yurdun kuzeydoğu kesimlerinin bu gece geç saatlerden itibaren yeni bir yağışlı havanın etkisine gireceği bildirildi. 
     Meteoroloji Genel Müdürlüğü’nden yapılan meteorolojik uyarıya göre, hafta başından itibaren Orta ve Doğu Karadeniz’de etkili olan sağanak yağışlar bugün bölgede etkisini kaybetti. Ancak, yurdun kuzeydoğu kesimleri bu gece geç saatlerden itibaren yeni bir yağışlı havanın etkisine girecek. 
     Hava sıcaklığı, yarın ve cumartesi günleri Orta ve Doğu Karadeniz başta olmak üzere yurdun kuzey kesimlerinde 2-4 derece azalacak. 
     Bu gece Orta ve Doğu Karadeniz kıyılarında başlayacak sağanak yağışların, yarın ve cumartesi günü Orta Karadeniz kıyıları, Doğu Karadeniz ile Doğu Anadolu’nun kuzeyinde devam etmesi bekleniyor. 
     Yağışların yarın ve cumartesi günü Trabzon ve Rize illeri olmak üzere Doğu Karadeniz kıyılarında etkili olacağı tahmin ediliyor. 
     Genellikle sağanak şeklinde görülecek yağışların oluşturacağı olumsuz şartlara karşı ilgililerin ve vatandaşların tedbirli olması istendi. 
     
</TEXT>
</DOC>
