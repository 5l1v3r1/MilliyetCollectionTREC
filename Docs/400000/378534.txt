<DOC>
<DOCNO> 378534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/siy02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zafiyet var'a tepki 
</HEADLINE>
<TEXT>


"Güvenlik güçlerinin yetkileri güçlendirilmeli" diyen Erdoğan'a bazı AKP'liler, "Yeni düzenleme gereksiz. 141 gelirse kalemize gol atmış oluruz" diyerek tepki gösterdi 

Abdullah Karakuş - Ankara 


Başbakan Recep Tayyip Erdoğan'ın ABD'ye giderken yaptığı, "Teröre karşı zafiyet var. Son yasalar terörün alanını genişletti. Yaptırım gücümüz yok. Bunu gidereceğiz" açıklamaları AKP'de tartışma yarattı. Bazı AKP milletvekilleri, "Başbakan, yeni TCK'yı ve Telefon Dinleme Kanunu'nu okuduğu taktirde, yeni TMY'ye ihtiyaç olmadığını görecektir. 141. madde Türkiye'ye geri gelirse, AKP kendi kalesine gol atmış olur" diyerek Erdoğan'ı eleştirdi. 

'Başbakan okursa görür' 
Ersönmez Yarbay Ankara "Başbakan yeni TCK'yı ve Telefon Dinleme Kanunu'nu okursa, yeni TMY'ye ihtiyaç olmadığını görecektir. Herhalde TCK iyi okunmamış. TCK'da terörle mücadeleyle ilgili ağır yaptırımlar var. Uygulandığı zaman kimse sokakta gezemez. Telefon dinlemeler, ajan yerleştirmeler var. Şu andaki bütün huzursuzluk, eski hukuk dışılık düzeninin geri dönmesinin istenmesidir. Bunu isteyenler bazı çevreler ve bürokratlar. Özgürlükler alanında geri adımlar atılmamalı. 141. maddenin tekrar Türkiye'ye gelmemesi lazım. Kendi kalemize gol atmış oluruz. Bazıları keyfi davranmak istiyor. Hukuk devletinde keyfilik yoktur." 

'Nedenleri var' 
Abdullah Çalışkan Adana "Terör kanunlarla caydırılamaz. TMY, terör dışındaki kişilere bir yaptırım, göz korkutma nedenidir. Teröristlere kanun işlemez. Onların gözünde idam da önemli değildir. İdam varken de teröristler vardı. Kendi ideolojileri için her şeyi göze almışlar. Terörü ortaya çıkaran sosyokültürel, ekonomik nedenlerin bulunması ve çözülmesi gerekir."Ahmet İnal Batman "Özgürlüklerden ödün verilmemeli. Her devletin kendini savunması gerekir. Yöntemler tartışılır. Netice itibarıyla suçluyla suçsuzu ayırt edecek net ifadeler olmalı. Bazı güvenlik güçleri, 'yeterli değil' diyor. Ama özgürlükçü yasalar ve demokratik açılımdan taviz verilmemeli." 

Erdoğan'a destek 
İbrahim Hakkı Aşkar Afyon "Türkiye'de terör kontrolsüz bir noktaya doğru gidiyor. Cezalar yetersiz. Polisin müdahale etmesinde eksiklik var. Elbette insan hakları olacak, ancak bu, teröre taviz verilmesi anlamına gelmemeli. Başbakan'ın güvenlikte zafiyet oluştuğu görüşüne katılıyorum." Eyüp Sanay Ankara "Zafiyetlerin doğacağı belliydi. Çünkü biz yasalarımızı şartlarımıza göre değil, gelişmiş ülkelere göre yapıyoruz. Ceza yasalarında Türkiye'nin özel şartları dikkate alınmalı. Aksi halde, istikrarlı bir toplum olmadığımız için teröristler, anarşistler, hırsızlar bu boşluklardan yararlanır. Oysa yasa, onlara bu imk nı vermemek için çıkarılır. Başbakan'ın görüşü yerindedir. Yeni TCK da karşılamıyor." 

</TEXT>
</DOC>
