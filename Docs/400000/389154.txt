<DOC>
<DOCNO> 389154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun06.html </URL>
<DATE> 2005/10/24/ </DATE>
<TIME> 00.55 </TIME>
<AUTHOR>  </AUTHOR>
<HEADLINE>
Haaretz Suriye'nin h l Lübnan'da ajanları var 
</HEADLINE>
<TEXT>

     Suriye’nin, Lübnan’dan askerlerini nisan ayında çekmesine rağmen, bu ülkedeki militanları silahlandırmayı ve Lübnan’da istihbarat elemanları aracılığıyla askeri kontrolünü sürdürdüğü iddia edildi. 
     İsrail’de yayınlanan Haaretz gazetesinin haberine göre, BM Genel Sekreteri Kofi Annan’ın Özel Temsilcisi Terje Roed-Larsen hazırladığı raporda, Suriye’yi "Lübnan devlet başkanlığı sarayında, orduda ve istihbarat örgütlerindeki ajanları aracılığıyla Lübnan’da doğrudan askeri kontrolünü sürdürmeye" devam etmekle suçladı. 
     Haberde, Roed-Larsen’in raporunda, Suriye yönetiminin Lübnan’daki Şii Hizbullah örgütü ve Filistinli militanları silahlandırmayı sürdürdüğünü söylediği de belirtildi. 
     Eski Lübnan Başbakanı Refik Hariri’nin öldürülmesiyle ilgili olarak bazı Suriyeli yetkililerin adının geçtiği BM raporundan sonra, Roed-Larsen’in bu hafta açıklaması beklenen raporundaki bilgilerin, İsrail gazetesinin haberini doğrular biçimde olması halinde, Suriye yönetimine karşı uluslararası baskıların artabileceği kaydediliyor. 
     Roed-Larsen, BM Güvenlik Konseyi’nin, Suriye güçlerinin Lübnan’dan ayrılması ve ülkedeki Hizbullah ve Filistinli gruplar dahil bütün silahlı grupların silahsızlandırılmasıyla ilgili 1559 sayılı kararının uygulanmasından sorumlu bulunuyor. 
     Suriye, Lübnan’da istihbarat elemanları bulundurduğu ve Hizbullah örgütünü silahlandırdığı suçlamalarını reddetmişti. 
     
</TEXT>
</DOC>
