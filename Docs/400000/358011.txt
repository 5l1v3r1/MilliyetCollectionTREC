<DOC>
<DOCNO> 358011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun31.html </URL>
<DATE> 2005/07/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
İskoçya'da, zirveden önce çatışmalar başladı... 
</HEADLINE>
<TEXT>

     İskoçya’da 6-7 Temmuz’da yapılacak G-8 zirvesi daha başlamadan çatışmalar başladı. 
     İskoçya’nın başkenti Edinburgh’da anarşist gruplarla polis arasında çıkan çatışmada iki polis yaralandı, birkaç kişi baygınlık geçirdi ve göstericilerden bazıları tutuklandı. Polis Edinburgh’un mali merkezini kordon altına alırken, göstericiler davul çalarak, zil sallayarak ve dans ederek gösterilerine barışçıl bir havada başladı. 
     Merkezi Almanya ve İskandanivya’da bulunan anarşist "Siyah Blok" grubunun maskeli ve siyah giysili üyeleri, peri ve palyaço elbiseleri giymiş göstericilerin arasına karıştı. Çatışma, polislerin arasında sıkışan 200 kişilik grup arasındaki 30 kadar anarşistin polisle itiş kakışa girmesi üzerine başladı. 
     Bu arada 450 kadar gösterici, İskoçya’nın batısında Clyde Deniz Üssü’nde Trident nükleer denizaltı üssüne giden yolu kapattı. 
     İşyeri sahiplerine işyerlerini kapatması ve çalışanların açık pencerelerden uzak durarak içeride kalması önerisinde bulunan polis, birkaç yüz göstericinin toplumda kargaşa yaratmaya çalıştığını belirtti. 
     İtalya’da 2001 yılında ve Fransa’da 2003 yılında düzenlenen G-8 zirvelerinde de polis göstericilerle çatışmıştı. 
     İskoçya’nın Gleneagles kasabasında bir araya gelecek Almanya, Kanada, ABD, Fransa, İtalya, Japonya, İngiltere ve Rusya’dan oluşan G-8 ülkelerinin liderleri, Afrika’daki yoksulluk ve küresel ısınma konularını ele alacak. 
     
</TEXT>
</DOC>
