<DOC>
<DOCNO> 351759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun21.html </URL>
<DATE> 2005/06/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kral Fahd'a eski eşin intikamı 
</HEADLINE>
<TEXT>

     Dünyanın en zenginlerinden biri olan Suudi Arabistan Kralı Fahd aleyhinde İngiltere'de açılan nafaka davası İngiliz basınında yankı buldu. 
     Kral Fahd'ın eski eşlerinden biri olan ve 30 yıl önce İngiliz vatandaşlığına geçerek bu ülkeye yerleşen 57 yaşındaki Canan George Harb'ın açtığı nafaka davasıyla ilgili haber, ''Eski Eşin İntikamı'' başlığıyla The Times gazetesinde yer aldı. 
     The Times, davanın Suudi Kraliyeti'nin özel yaşamını ilk kez bir parça da olsa gözler önüne sereceği yorumunda bulunarak, ''kişisel servetinin 32 milyar sterlin olduğu tahmin edilen Kral'ın kesenin ağzını açmak zorunda kalabileceğini'' belirtti. 
     Kral'dan ayrıldıktan sonra Londra'ya yerleşen Canan George Harb'ın kentin en lüks semti Knightsbridge'de yaşadığını ve son derece pahalı olan yaşam tarzını sürdürebilmek için daha çok paraya ihtiyaç duyduğu için nafaka talebinde bulunduğunu kaydeden gazete, davanın sessiz-sedasız başladığına işaret etti. 
     Davaya bakan mahkemenin oturumları Canan George Harb'ın avukatının adıyla listeye aldığını da belirten Times, ''Suudi ailesine yönelik ikinci kez böyle bir dava açılıyor. Zira aile bu tür girişimleri ihanet olarak niteliyor'' diye yazdı. 
     Kral Fahd'ın babasının 145 kez evlendiğine inanıldığını hatırlatan Times, Fahd'ın kaç kez evlendiği konusunda ise tartışmalar bulunduğuna dikkat çekti. 
     Fahd'ın mal varlığı içinde Fransa'da şato, Boeing 747 jet, iki dev yat, bütün dünyada yüzlerce villa bulunduğuna da işaret edilen haberde, davanın ilk oturumunda Kral Fahd'ın avukatlarının müvekkillerinin dokunulmazlığını hatırlattıkları kaydedildi. 
     Times davanın kamuya açık olarak sürmesinin beklendiğini de bildirdi. 
     
</TEXT>
</DOC>
