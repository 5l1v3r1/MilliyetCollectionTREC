<DOC>
<DOCNO> 398068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas15.html </URL>
<DATE> 2005/11/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
MSGSÜ Sakıp Sabancı Ödülleri sahiplerini buldu 
</HEADLINE>
<TEXT>

     Mimar Sinan Güzel Sanatlar Üniversitesi'nce MSGSÜ düzenlenen ''Sakıp Sabancı Ödülleri'' sahiplerini buldu. 
     Üniversitenin Fındıklı'daki oditoryumunda gerçekleştirilen törende konuşan Rektör Prof. Dr. İsmet Vildan Alptekin, kendilerini her konuda destekleyen Sakıp Sabancı'sız düzenledikleri törenin burukluğunu yaşadıklarını söyledi. 
     Alptekin, Sabancı ailesinin desteklerinin sürdüğünü belirterek, bundan dolayı mutlu olduklarını dile getirdi. 
     Törene, Hacı Ömer Sabancı Vakfı adına katılan Türkan Sabancı da eşi olmadan bu törene ilk kez katıldığını ifade ederek, ''Sakıp Sabancı, 'ödül teşvik eder' derdi. O'nun aldığı ödüllerin bulunduğu odaya girip, o anları tekrar yaşıyorum. Keşke bu törende de yanımızda olsaydı, birlikte bu anları tekrar yaşayabilseydik'' diye konuştu. 
     Konuşmaların ardından Türkan Sabancı ve Prof. Dr. İsmet Vildan Alptekin, MSGSÜ Resim Bölümü birincisi Gökçe Er, Heykel Bölümü birincisi Sıla Şen ve Geleneksel Türk El Sanatları Bölümü birincisi Nevra Kaya'ya ödüllerini verdi. 
     Ödül töreninin ardından Türkan Sabancı ve diğer davetliler, MSGSÜ'de açılan ''Sakıp Sabancı Fotoğraf Sergisi''ni gezdi. 
     
</TEXT>
</DOC>
