<DOC>
<DOCNO> 389262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo02.html </URL>
<DATE> 2005/10/24/ </DATE>
<TIME> 02.55 </TIME>
<AUTHOR>  </AUTHOR>
<HEADLINE>
Emre Newcastle'ı uçurdu, Chelsea durduruldu, Tugay'ın yüzü gülüyor 
</HEADLINE>
<TEXT>

     İngiltere'ye transfer olduktan sonra bir türlü kendini gösteremeyen Emre Belözoğlu beklenen patlamayı yaptı, attığı enfes frikik golüyle takımını 3 puana taşıdı ve Newcastle United'da gönülleri fethetti. Diğer lejyonerlerimizden Serhat 2 gol birden atarken, Nuri Şahin yine ilk 11'de sahaya çıktı. İngiltere Premier Ligi'nde 10. haftada büyük sürprizler yaşandı. 9 hafta kazanan Chelsea son sıradaki Everton'a takıldı. Manchester United yine evinde puan kaybetti, Arsenal M.City'i engelini tek golle aştı. Tugay'lı Blackburn ise Birmingham'ı 2-0'la geçti. 

Sezon başından bu yana inişli çıkışlı bir grafik çizen Newcastle United, milli futbolcumuz Emre Belözoğlu'yla Sunderland karşısında haftayı 3 puanla kapadı. Newcastle United'ın resmi sitesi maçı 'Bu Türk çok fazla' başlığıyla verirken, takımın maestrosu olarak gösterdiği futbolcumuza övgüler yağdırdı. İlk yarıda karşılıklı goller vardı. Ameobi ile 33'te öne geçen ev sahibi'ne yanıt Lawrence ile 35'te geldi. Ameobi 37'de yine Sunderland filelerini gördü, Elliott 41'de skoru yeniden eşitledi. 
     Ve Emre, 63'te sahneye çıktı, çıkardığı muhteşem şutla St James' Park'ı dolduran binlerce Newcastle seyircisini ayağa kaldırdı. İlk 11'de sahaya çıkan ve 90 dakika sahada kalan Emre, İngiltere'de ilk kez gol sevinci yaşadı. New Castle bu sonuçla puanını 12'ye yükselterek 11. sıraya çıktı. 
     
     Avrupa'da Türk rüzgarı 
     Belçika Ligi'nde Serhat Akın'lı Anderlecht evinde Club Brugge ile 2-2 berabere kalırken, gollerde milli yıldızın imzası vardı. 35. dakikada takımını öne geçiren Serhat, 49'da ikinci kez ağları salladı ancak bu goller galibiyet için yeterli olmadı. 
     İspanya Ligi'ndeki temsilcimiz Nihat Kahveci, Real Sociedad'ın sahasında Deportivo'yu 2-0 yendiği maçta 11'de sahaya çıkarken başarılı bir futbol sergiledi. Sociedad'ın gollerini ikinci yarıda Kovaçeviç ve Jauregi kaydetti. Almanya'da Borussia Dortmund forması giyen 17 yaşındaki yıldızımız Nuri Şahin ise Hamburg'la 1-1 berabere kaldıkları maçta 11'de görev yaptı. 58'de Metzelder'le öne geçen ev sahibi ekibe, 74'te Trochowski yanıt verirken, Nuri 71'de yerini Kruska'ya bıraktı. 
     
     Everton, Chelsea'yi durdurdu 

     Haftalardır önüne gelen tüm rakipleri silindir gibi ezen ve şampiyonluğuna garanti gözüyle bakılan Chelsea, ligin son sırasındaki Everton karşısında ilk puanlarını kaybetti. Everton'ın Beattie'nin penaltısıyla 37. dakikada öne geçtiği mücadelede Frank Lampard'ın 50. dakikadaki sayısı sonucu ilan etti 1-1. Chelsea, 10 haftada topladığı 28 puanla en yakın rakibi Charlton'ın 9 puan önünde liderliğini sürdürüyor. 
     Ada'da Chelsea karşısında şampiyonluğa erkenden havlu atan Manchester United, puan dağıtmaya devam ediyor. Kırmızı-şeytanlar, Tottenham'la 1-1 beraberlik sonrası 18 puanda kaldı ve ikincilikten oldu. 
     Tugay'lı Blackburn Rovers, ligdeki iyi gidişini sürdürüyor. Rovers, Birmingham'ı Dickov ve Bellamy'yle 2-0 mağlup etti. 
     Arsene Wenger'in Arsenali ise Pires'in penaltı golüyle sahasında Manchester City'i geçti ve 16 puana yükseldi. 
     İngiltere'de toplu sonuçlar şöyle 
     

Blackburn Rovers 2 0 Birmingham City Arsenal 1 0 Manchester City Aston Villa 0 2 Wigan Athletic Fulham 2 0 Liverpool Manchester United 1 1 Tottenham Portsmouth 1 2 Charlton Athletic Newcastle United 3 2 Sunderland Bolton Wanderers 2 0 West Bromwich Albion West Ham United 2 1 Middlesbrough Everton 1 1 Chelsea      

     
</TEXT>
</DOC>
