<DOC>
<DOCNO> 368820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/siyaset/siy02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezi öncesi Baydemir krizi 
</HEADLINE>
<TEXT>


Başbakan'ın Diyarbakır gezisinde Büyükşehir Belediye Başkanı Osman Baydemir'i ziyaret edip etmeyeceği tartışma konusu oldu 


Görüşmeye damgasını vuran konulardan biri Başbakan'ın yarın gerçekleştireceği Diyarbakır gezisinde Büyükşehir Belediye Başkanı Osman Baydemir'i ziyaret edip etmeyeceği oldu. 
Heyet sözcüsü Gençay Gürsoy, Güneydoğu'daki yerel yöneticilerle ilişkiler konusunda yaşanan rahatsızlıkların Erdoğan'ın ziyaretinde giderilmesini umduklarını belirterek, "Özellikle Diyarbakır Belediyesi'nin ziyareti eğer programınız içindeyse bu bizleri de memnun edecek bir davranış olur" dedi. 
Görüşme sırasında da aydınların programında neden belediye ziyaretinin bulunmadığını sorması üzerine Erdoğan, "Zaman açısından her yerin ziyareti mümkün olmuyor. Belediye başkanı havaalanına gelecek, uğramasam bile kendisiyle görüşeceğiz. Belediye başkanlığı dönemimde Başbakan'la hiç görüşmedim. Fakat DEHAP'lı başkanlarla görüşüyorum. Görüşmeme gibi bir tavrım yok" dediği öğrenildi. Başbakanlık yetkilileri de heyet üyelerin şu bilgiyi verdi 
"Protokol gereği belediye başkanları ve diğer mülki idareciler başbakanı karşılar. Başbakan belediye başkanından randevu almaz. Uygun ortam olursa görüşme gerçekleşebilir." 
Heyet üyelerinden Mustafa Karaalioğlu, Erdoğan'ın, "Baydemir'le daha önce görüştüğünü, kendisinden bu tür görüşmeler bekleyenlerin biraz daha olumlu yaklaşım içinde olmasını istediğini" söylediğini kaydetti. 

'Programda yok' 
Yılmaz Ensarioğlu da soru üzerine, "Programda Belediye Başkanlığı ziyareti yok. Başbakan, Diyarbakır Belediye Başkanlığı basın sözcüsünün, 'belediye ziyarette yok' sözüne biraz bozulmuş. Başbakan, 'Belediye Başkanı ile gün içinde 3 - 4 defa birlikte olacağız' dedi" diye konuştu. 

DEHAP'lılar katılmayacak 

Baydemir ve DEHAP'lı belediye başkanlarının, Erdoğan'ın Diyarbakır'daki programlarına, davet edilmedikleri gerekçesiyle katılmayacakları belirtildi. DEHAP'ın bugün Diyarbakır'da toplanarak ortak basın açıklaması yapması bekleniyor. AKP Diyarbakır İl Başkanı Abdurahman Kurt, davetiyelerin henüz çıkmadığını belirtti. 


</TEXT>
</DOC>
