<DOC>
<DOCNO> 354495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur31.html </URL>
<DATE> 2005/06/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Van'da öldürülen göstericinin cenazesinde de olaylar çıktı 
</HEADLINE>
<TEXT>

     Van'ın Gürpınar İlçesi'nde öldürülen 2 teröristin cenazesinin ailelerine verilmemesine dün tepki gösteren gruba jandarma ekiplerinin müdahalesi sırasında ölen göstericinin cenazesinde de arbede çıktı. 
     Alınan bilgiye göre, Gürpınar ve Başkale ilçeleri arasındaki kırsal alanda öldürülen 2 teröristin cenazelerinin ailelerine teslim edilmemesine ve kendilerinden habersiz toprağa verilmesine tepki gösteren gruba jandarmanın müdahalesi sırasında dün yaşamını yitiren Fahrettin İnan'ın 19 cenazesi, yakınları tarafından Devlet Hastanesi morgundan alındı. 
     Cenazenin alınması sırasında hastane girişinde bekleyen yaklaşık 500 kişilik grup ile polis arasında arbede yaşandı. Polisin biber gazı kullanarak havaya ateş açması üzerine, DEHAP'lı yöneticiler olayı yatıştırmaya çalıştı. 
     Grup, daha sonra cenazeyle birlikte Bostaniçi Beldesi'ne doğru yürüyüşe geçti. 
     
     TERÖRİSTİN CENAZESİ, SURUÇ'TA DEFNEDİLDİ 

     Bu arada, Van'ın Gürpınar ve Başkale ilçeleri arasındaki kırsal alanda güvenlik güçleriyle girdiği çatışmada ölü ele geçirilen terör örgütü PKK üyesi Mehmet Bozan Şahin'in cenazesi de Şanlıurfa'nın Suruç İlçesi'nde toprağa verildi. 
     Ailesi tarafından Van'dan alınarak Suruç'a getirilen Şahin'in cenazesi, buradan Çaykara Köyü'ne götürülerek gömüldü. 
     Güvenlik güçleri, ilçede ve köyde yoğun güvenlik önlemleri alırken, cenazenin Suruç'a getirilmesi sırasında bir grup, terör örgütü elebaşını destekleyen pankartlar açarak, sloganlar attılar. Terör örgütünü temsil eden beze sarılı cenazenin defnedilmesinin ardından, gruptakiler dağıldı. 
     Van'ın Gürpınar ve Başkale ilçeleri arasındaki kırsal alanda 17 Haziran'da operasyon düzenleyen Jandarma Komutanlığı ekipleri ile terör örgütü PKK üyeleri arasında çıkan çatışmada 2 terörist, silahlarıyla birlikte ölü ele geçirilmişti. 

     
</TEXT>
</DOC>
