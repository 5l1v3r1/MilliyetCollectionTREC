<DOC>
<DOCNO> 367832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko09.html </URL>
<DATE> 2005/08/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tüzmen, Irak'a ihracat yapan işadamlarını uyardı Uyanık olun 
</HEADLINE>
<TEXT>

     Devlet Bakanı Kürşad Tüzmen, Irak'a ihracat yapan işadamlarını uyararak, ihracatçıların alacaklarını garantiye almalarını istedi. 
     Irak'tan alacakların 800 milyon doları aştığını kaydeden Bakan Tüzmen, petrol ürünleri ihracatından doğan alacakların zamanında ödenmesi için Irak hükümeti nezdinde girişimlerin sürdürüldüğünü bildirdi. 
     Irak'a ihracat yapan firmaların alacakları konusunda A.A muhabirinin sorularını yanıtlayan Devlet Bakanı Kürşad Tüzmen, Irak'a yapılan ihracat alacakları konusunda bazı sorunlar yaşandığını ifade etti. 
     Özellikle petrol ürünleri ihracatından doğan alacakların çok biriktiğine dikkat çeken Tüzmen, şöyle konuştu 
     ''Irak'ın petrol ürünleri ihtiyacının büyük bölümünü Türk firmaları karşılamaktadır. 2003 yılı Haziran ayından 2005 yılı Haziran ayına kadar Irak'a yapılan petrol ürünleri ihracatı 7.7 milyon tona ulaşmıştır. Irak tarafı firmalarımızdan yaptıkları petrol ürünleri ithalatında hiçbir garanti vermemektedir. Bu durum firmalarımız açısından büyük risk taşımaktadır. Nitekim Mayıs ayında firma alacakları 900 milyon dolara ulaşmış, yapılan girişimler sonunda 390 milyon dolar ödeme yapılmıştır. Ancak sevkiyatların devam etmesi ve Irak makamlarının ödeme taahhütlerine uymaması nedeniyle petrol ürünleri ve diğer ihracat alacakları yeniden 800 milyon doları aşmıştır.'' 
     
     ''FİRMALARIMIZ UYANIK OLSUNLAR'' 
     Irak'a petrol ürünleri ihraç eden firma sayısının giderek arttığına dikkat çeken Devlet Bakanı Kürşad Tüzmen, yeni kontratların ödeme hükümlerinin birinci sınıf bir bankada açılacak ''gayrikabilirücu stand-by akreditif'' şartına bağlanması gerektiğini bildirdi. 
     Irak'a ihraç edilen petrol ürünlerinden doğan alacakların zamanında ödenmesi için Irak hükümeti nezdinde girişimlerin sürdürüldüğünü vurgulayan Bakan Tüzmen, ''Bu konuda sürekli çalışıyoruz. Firmalarımızı uyarırken Irak hükümetinin alacakları zamanında ödemesi için çalışıyoruz. İhracat sözleşmeleri tamamen firmalarla Irak petrol şirketi SOMO arasında yapılmaktadır. Firmalarımızın zarar görmemesi için uğraş veriyoruz'' diye konuştu. 
     Irak'a gönderilen diğer ihraç ürünlerinde de alacakların karşılığı olarak güvence alınmasının önemine işaret eden Tüzmen, firmalara şu tavsiyelerde bulundu 
     ''İhracatçılarımız Iraklı tüccarlara mal verirken fazla açılmasınlar. Paralarını alsınlar tekrar göndersinler. Müşterileriyle bir garanti sistemi kursunlar. Irak'ın içinde bulunduğu zor şartlar nedeniyle sıkıntılı bir durum var. Birilerinin bunu istismar etmesine fırsat vermesinler. Müşterilerinin mali durumlarını kontrol etsinler. Doğabilecek sıkıntılar konusunda uyanık olsunlar. Irak'ta henüz hukuki mekanizmanın tam işlemediğini bilerek hareket etsinler.'' 
     
</TEXT>
</DOC>
