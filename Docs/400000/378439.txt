<DOC>
<DOCNO> 378439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo42.html </URL>
<DATE> 2005/09/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Çalımbay Malmö maçı bizim için milli maç havasında olacak... 
</HEADLINE>
<TEXT>

     Beşiktaş Teknik Direktörü Rıza Çalımbay, UEFA Kupası 1. turunda yarın İsveç'in Malmö takımıyla yapacakları maçı, Türk futbolu açısından önemli bir mücadele olarak gördüklerini, karşılaşmanın kendileri için milli maç havasında geçeceğini söyledi. 
     Çalımbay, BJK Nevzat Demir Tesisleri'nde düzenlediği basın toplantısında, ilk tur mücadelesinin, UEFA Kupası grup maçlarından önce son eleme turu olacağını hatırlatarak, ''Yarın skor ne olursa olsun, sonuç ikinci maçta belli olacak. Taraftarımızın önünde iyi bir netice almak istiyoruz. Beşiktaş'ın hedefi her zaman zirvedir. Hem bizim, hem de Türk futbolu için önemli bir karşılaşma. Sahaya çıkan her oyuncunun gereken her şeyi yapacağına inanıyorum. Bu maç bizim için milli maç havasında geçecek'' dedi. 
     Malmö karşısında yarın akşam ilk 90 dakikayı gol yemeden tamamlayarak rövanş maçına gitmeleri gerektiğini ifade eden Çalımbay, atak futbol oynamanın yanında kontrolü de ellerinden bırakmayacaklarını kaydetti. 
     Çalımbay, hafta sonunda Fenerbahçe ile de bir derbi maç yapacaklarının hatırlatılması üzerine, ''Malmö maçının ardından derbi oynayacağız, ama Fenerbahçe maçı şu anda bizi ilgilendirmiyor. En önemli maçımızı Malmö ile yapacağız. İyi bir sonuç alırsak, bu derbi maça da olumlu yansır'' diye yanıt verdi. 
     Rakiplerinin disiplinli ve kaliteli oyunculardan kurulu bir ekip olduğunu anlatan Rıza Çalımbay, ''Malmö uzun boylu oyunculardan oluşan, duran toplarda etkili olan bir takım. Bunun için önlem alacağız'' diye konuştu. 
     
     TELAFİSİ YOK 
     Beşiktaş Teknik Direktörü Rıza Çalımbay, Çaykur Rizespor maçından sonra bir üzüntü yaşadıklarını ve bunun normal olduğunu, alınacak galibiyetlerde de sevinçlerini kısa yaşamaları gerektiğini söyledi. 
     ''Haftalık yaşamak'' zorunda olduklarını anlatan Çalımbay, ''Ligdeki puan kayıplarının telafisi olabilir, ama yarınki maçın telafi şansı yok. Bu bilinçle sahaya çıkacağız. Herkes, her şeyini verecek'' dedi. 
     Ailton'un, sakatlığı nedeniyle Malmö karşısında yarın forma giyemeyeceğini hatırlatan Çalımbay, ''İyi bir Ailton olsa, yarınki maçta çok yararı olurdu. Rakip, savunmaya çekilip kontratak futbol oynamak zorunda kalırdı. Ailton'dan başka kaliteli oyuncularımız da var. Önemli olan, bu futbolcuların performanslarını sahaya yansıtmaları. Kafa olarak bu maça hazırız. En iyisini yapacağız'' diye konuştu. 
     Rıza Çalımbay, kart cezası nedeniyle Okan'ın forma giyemeyeceğinin hatırlatılması üzerine de ''Geniş bir kadroya sahibiz. Bu, oynamayan oyuncular için iyi bir şans. Karşılaşmaya milli maç havasında çıkacağız. Kimin oynadığı önemli değil. Tabii ki formda bir Okan avantaj olurdu'' şeklinde görüş belirtti. 
     
</TEXT>
</DOC>
