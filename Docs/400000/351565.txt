<DOC>
<DOCNO> 351565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo22.html </URL>
<DATE> 2005/06/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Corriere dello Sport Emre valizini hazırladı, İngiltere yolcusu... 
</HEADLINE>
<TEXT>

     İtalya Kupası final maçlarının ilkinde, dün gece AS Roma'yı deplasmanda 2-0 yenen FC Inter'in, birkaç gün içinde Emre Belözoğlu'nun satılıp satılmayacağı konusunu netleştirmesi bekleniyor. 
     Hafif bir sakatlık nedeniyle dünkü maçın kadrosunda yer almayan Emre'nin, AS Roma ile çarşamba günü yapılacak rövanş karşılaşmasında forma giyebileceği belirtilirken, Arjantinli orta alan oyuncusu Juan Sebastian Veron da rövanş maçında forma giymesi beklenen oyuncular arasında yer alıyor. 
     Corriere dello Sport Gazetesi, bugünkü sayısında, ''Veron ve Emre'den rövanş rezervasyonu'' başlığını kullanırken İspanya basını, Veron'un birkaç gün içinde FC Inter ile sözleşme yenilemesinin kesin olduğu, kulüple sözleşmesi 2007 yılının haziran ayında sona erecek olan Emre'nin geleceğinin ise belirsizliğini koruduğu yorumunda bulundular. 
     Bu yorumlar içinde, Emre'nin gideceği olası takımlar arasında Fenerbahçe'nin adının bile anılmaması dikkati çekerken, FC Inter'in, Emre'nin transferi konusunda Newcastle United ile anlaştığını ileri süren Corriere dello Sport, haberinde şu satırlara yer verdi 
     ''Türk oyuncu valizini hazırladı. Çarşamba günü mümkün olursa, siyah-mavili formayla son maçını oynayacak. Inter yetkilileri, geçen haftalarda İngiltere'ye yaptıkları bir yolculuk sırasında, Galatasaray'ın eski orta alan oyuncusunun Newcastle United'a transferi için anlaşmış bulunuyorlar. Bu anlaşmadan elde edilecek 6 milyon Avro, gelecek sezon için oyuncu alımında kullanılacak.'' Emre için İngiltere ve İspanya'dan öneriler geldiğine işaret eden La Gazzetta dello Sport ise, herşeyin Türk oyuncu ile FC Inter yetkilileri arasında yapılacak görüşmenin sonucuna bağlı olduğunu bildirdi. 
     Haberde Emre'nin siyah-mavili kulüp konusundaki beklentisi ise şu cümlelerle özetlendi 
     ''Emre, Milano'dan ayrılmak istemiyor. Ancak teknik direktörün kendisini oynatıp oynatmayacağını bilmek istiyor. Mutlaka ilk 11'de olma talebi yok. Ancak kendisine, aynı alanda görev yapan takım arkadaşlarıyla eşit koşullarda forma giyme güvencesi verilmesini istiyor.'' Öte yandan Emre'nin, daha önce İtalyan gazetecilere yaptığı açıklamada, ''Bana her anlamda grubun bir parçası olduğumu söylerlerse, buradan hiçbir yere gitmem. Aksi taktirde önerileri değerlendirmeye başlayacağım'' dediği de kaydedildi. 

     
</TEXT>
</DOC>
