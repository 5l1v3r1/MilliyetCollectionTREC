<DOC>
<DOCNO> 391396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko24.html </URL>
<DATE> 2005/11/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
"Türkiye'de 10 tane Dubai Towers'i kuracak bilgi ve sermaye var" 
</HEADLINE>
<TEXT>

     Türkiye Müteahhitler Birliği TMB Başkan Vekili Ali Kantur, Türkiye'de İstanbul'da yapımı planlanan Dubai Kuleleri'ni çok rahat gerçekleştirecek teknoloji, bilgi birikimi ve sermayenin olduğunu belirtirken, ''Sadece bu iki kuleyi değil, 10 tane Dubai'yi kuracak sermaye, bilgi birikimi ve teknolojimiz var'' dedi. 
     Kantur, konuyla ilgili olarak A.A muhabirine yaptığı değerlendirmede, Türkiye'nin en büyük binası olan İş Bankası'nın 52 katlı, 189 m'lik olduğunu hatırlatarak, ''İlk yükseklik sınırı 20, ondan sonra da 35 kattır. Artık 35 katı geçince, inşaatçı açısından kaç kat olduğu fark etmez. Aynı teknoloji... Türkiye'de bunu yapacak teknoloji var'' diye konuştu. 
     Muhtemelen 70 kat civarında olacak kulelerin çelikten değil, beton teknolojisi ile de yapılabileceğini vurgulayan Kantur, malzeme açısından da sorun yaşanmayacağını, belki birkaç tane özel kule vinç ithal etmek durumunda kalınabileceğini kaydetti. Henüz tam özelliklerini bilmemekle birlikte, bu tip iki kulenin 3 yılda, malzemelerin daha kısa sürede temini halinde 2 yılda tamamlanabileceğini anlatan Ali Kantur, İstanbul'daki deprem riski konusunda, ''Deprem, depreme dayanıklı yapılmayan binalar için risktir. Deprem koşullarına göre yapılan binalar açısından bir sorun yaşanmaz'' dedi. 
     
     ''ALTYAPI SORUNLARI, YAPILAŞMA ÖNLENEREK ÇÖZÜLEMEZ'' 
     TMB Başkan Vekili Ali Kantur, ''Dubai Kuleleri'nin İstanbul'un trafik ve diğer altyapı sorunlarını ağırlaştıracağı'' yönündeki eleştiriler üzerine de şunları söyledi 
     ''Kulelerin yapılacağı Büyükdere bölgesinde, Maslak'a kadar giden yerde hep büyük binalar dizayn edilmiş. Binalar yapılırken otoparklar da yapılıyor. Bir sürü iş merkezinin boş olduğu iddiası doğru değil. Doğru yerde yapılan iş merkezleri doludur. Artık serbest ekonomide çalıştığımız için adam eğer bir iş merkezi yapıyorsa ve o çalışmıyorsa, o onun sorunudur. Bizim kaynaklarımızın gittiği, heba olduğu düşüncesi doğru değil. Biri kurar batırır, diğeri iyi çalışır. Türkiye, bunun gibi 100'lerce binaya hazır. Hele İstanbul daha çok hazır. Bu binaların trafik üzerindeki etkisi tartışılıyor. Ama İstanbul'da trafik genel bir sorun. Sorunun çözümü bu binaları yapmamak değil, altyapıya kaynak ayırmak, metro yapmak. Teknoloji var, para var, bunu harekete geçirecek irade lazım.'' 
     
     ''İHALE İLE YAPILSAYDI İYİ OLURDU'' 
     Yabancı sermayenin girişi için Dubai Kuleleri'nin yapımı konusunda bazı kolaylıklar sağlanmış olabileceğini ifade eden Ali Kantur ''Yabancı gelmesin, Dubai'li gelmesin demiyorum. Ama Türkiye'de 10 tane Dubai kuracak, teknoloji, akıl, bilgi birikimi ve kaynak var. İsterdim ki bu işler ihale ile yapılsın. Çıkılsın ihaleye, bir görelim ne olacak. Ama bu da bir tercih, politika meselesidir'' diye konuştu. 
     Önceden, kriz döneminde, durgunluk döneminde çıkılan ihalelere göre şimdiki durumun değerlendirilemeyeceğini belirten Kantur, ''Şimdi koşullar değişti. TÜPRAŞ ihalesinde bile ne kadar fark oluştu'' dedi. 
     
     ''ÇİMENTODA TRÖSTLEŞME VAR'' 
     Çimento fiyatlarındaki yükselişe de işaret eden TMB Başkan Vekili Ali Kantur, bu yükselişin arzdaki artıştan değil sektördeki tröstleşmeden kaynaklandığını vurgularken, Türkiye'de çimento üretiminde arz fazlası olduğunu, ihracat yapıldığını belirterek, Rekabet Kurulu'nun mutlaka konuyu değerlendirmesi gerektiğini söyledi. 
     ''Dubai Kuleleri'nin çimentoya talebi artırması nedeniyle fiyatların daha da yükselmesine neden olabileceği'' yorumuna da katılmadığını ifade eden Kantur, sonuçta 300 metre yükseklikte, ortalama 70 katlı binanın 140 bin metrekarelik kulelerde ortalama 100 bin konut inşaatı kadar malzeme kullanılacağını, Türkiye inşaat sektörünün de bunu rahatça karşılayabileceğini belirtti. 
     
</TEXT>
</DOC>
