<DOC>
<DOCNO> 372599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur49.html </URL>
<DATE> 2005/08/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Emeklinin maaşını alıp kaçan 2 kişiyi, vatandaşlar dövdü 
</HEADLINE>
<TEXT>

     İzmir'de, bir emeklinin bankadan çektiği maaşı alarak kaçmak isteyen 2 zanlı, vatandaşlarca yakalanarak dövüldü. Zanlıları olay yerinden uzaklaştırmak isteyen polis otomobilinin çevresini saran vatandaşlar, otomobilin hareketini engelleyerek, zanlıların indirilmesini istediler. 
     Mimar Kemalettin Caddesi'nde, bankadan emekli maaşını yeni çeken, sağır ve dilsiz Abdurrahman Yıldırım'ın yanına yaklaşan 3 kişi, içinde 500 YTL ve 100 avro bulunan cüzdanını alarak kaçmaya başladı. 
     Durumu fark eden vatandaşlar, F.D. 19 ile Ş.T'yi 15 yakalayıp dövmeye başladılar. Diğer kişi ise kaçtı. 
     Vatandaşların yakalanan zanlılara saldırarak dövmeye başlaması üzerine, bu sırada bölgede görev yapan sivil giysili ''huzur timi'', olaya müdahale etti. Vatandaşların elinden alınan zanlılar, olay yerine gelen polis otomobiline bindirildi. Tepkileri yatışmayan vatandaşlar, çevresini sardıkları polis otomobilinin hareketini engelleyerek, zanlıların indirilmesini istediler. Vatandaşları olay yerine çağrılan takviye ekipler sakinleştirdi. 
     ''Kapkaç'' ve ''yankesicilik'' suçlarından poliste kayıtlarının bulunduğu öğrenilen zanlılar, gözaltına alınarak Kantar Karakolu'na götürüldü. 
     Zanlıların üzerinden Abdurrahman Yıldırım'dan çalındığı tahmin edilen 100 avro çıktı. Polisin, 500 YTL'yi kaçan kişinin götürdüğü ihtimali üzerinde durduğu, söz konusu kişinin yakalanmasına yönelik çalışmaların sürdürüldüğü bildirildi. 
     Öte yandan, dün aynı caddede bankadan çıktıktan sonra 2 bin 500 YTL parasını kapkaççılara kaptıran tekstilci Süleyman Koçak da zanlıların yakalanması üzerine karakola geldi. Koçak, parasını çalan kişilerin, F.D. ile Ş.T. olduğunu ileri sürdü. 
     
</TEXT>
</DOC>
