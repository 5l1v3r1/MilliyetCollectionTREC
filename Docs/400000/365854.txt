<DOC>
<DOCNO> 365854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/soneko01.html </URL>
<DATE> 2005/07/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Herkes satınca kiralık ev bulmak zorlaştı... 
</HEADLINE>
<TEXT>

     Kredi faiz oranlarının düşmesi ve vadelerin uzamasıyla hareketlenen gayrimenkul sektöründe, ev sahipleri konutları satmaya yönelince, kiralık ev bulmanın zorlaştığı bildirildi. 
     En karlı yatırım aracı olarak gösterilen gayrimenkule yoğun ilginin geçen yıllarda evlerini kiralamayı tercih edenleri konut satışına yönlendirirken, kiralık ev piyasasında da ciddi bir daralmanın yaşanmasına neden olduğu belirtildi. 
     Güney Anadolu Emlak Müşavirleri Derneği ve Adana Tüm Emlakçılar Esnaf Odası Başkanı Burhan Coşkun, 2000-2001 yıllarında yaşanan ekonomik krizin inşaat sektöründe yeni yatırımları engellediğini, bu nedenle 2005 yılında adeta patlamanın yaşandığı gayrimenkul sektöründe konutların bir an da tükendiğini anlattı. 
     Coşkun, bankaların uygun koşullar altında kredi sağlamasıyla vatandaşların, gayrimenkule yöneldiğini, gelen aşırı talep karşısında mevcut stokların tükendiğini anımsattı. 
     Talepteki yoğun artışla sektörde yatırımların bu yıl yeniden başladığını ifade eden Coşkun, inşaat çalışmalarının en az 1-2 yıl içinde tamamlanacağını, bu nedenle vatandaşların mevcut konutlara yöneldiğini söyledi. 
     Coşkun, bu yöneliş sonrasında geçen yıllarda sabit gelir kaynağı olarak görülen kiralık evlerdeki kiracıların çıkartılarak, evlerin satışa sunulduğunu dile getirdi. Daha önce kiralanan evlerin satılığa çıkartılmasıyla yeni bir sıkıntının baş gösterdiğine dikkati çeken Coşkun, şunları kaydetti 
     ''Ülke genelinde sıfır konut olarak tabir edilen yeni bina stoğu bitti. Ancak, talepte sürekli bir artışın yaşanmasıyla mevcut konutlarda satıldı. Bir çok ev sahibi cazip teklifler karşısında kiracılarını çıkartmak zorunda kaldı. Kira sözleşmesi bitenler ise yenilemedi. Ev sahibi kiraya vermek yerine sattı. Hal böyle olunca, kiralık ev piyasasında da ciddi bir sıkıntı yaşanmaya başladı. Yoğun talebe karşın kiralık evler adeta karaborsa oldu. Fiyatlarda bir an da tırmanışa geçti. Geçen yıla oranla yaklaşık yüzde 30 artış yaşandı.'' 
     
     SONBAHARDA SIKINTI ARTACAK 
     Coşkun, şimdilerde çok sayıda kişinin düğün hazırlığı yaptığını, ayrıca üniversite kayıtlarının da başlamasıyla özellikle kiralık konutlara talebin yoğunlaşacağını, bu nedenle sonbaharda sıkıntının artacağını belirtti. 
     Mevcut konut üretiminin bile soruna çözüm olmayacağını dile getiren Coşkun, şöyle devam etti 
     ''Yeni evlenenler, maddi durumu iyi değilse mecburen kiralık evleri tercih edecek. Ayrıca, üniversitelerin açılmasıyla çok sayıda öğrenci ailesinden ayrılarak farklı şehirlere yerleşmek zorunda kalacak. Yurt ortamını benimsemeyen öğrenciler de kiralık ev aramaya başlayacak. Çember giderek daralıyor. Kiralık ev konusundaki sıkıntı kiralık ev krizine dönüşebilir.'' İnşaat sektörünün desteklenmesi ve vergi oranlarında indirim uygulamalarına gidilmesi gerektiğinin altını çizen Coşkun, ''Kredilerden yararlanarak, ikinci bir konuta sahip olanlar, bu evleri kiralayabilirler. Belki o zaman sıkıntı bir ölçüde azalır'' diye konuştu. 
     Coşkun, evlerin bulunduğu semt, toplu taşıma araçlarının geçiş güzergahına yakınlığına göre kira ücretlerinin yıllık ortalama 3-7 milyar lira arasında değiştiğini de sözlerine ekledi. 
     
</TEXT>
</DOC>
