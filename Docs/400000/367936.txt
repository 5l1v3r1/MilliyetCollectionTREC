<DOC>
<DOCNO> 367936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/spo04.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek için istifa 
</HEADLINE>
<TEXT>


Trabzonspor Başkanı Atay Aktuğ, yöneticilerin istifa mektuplarını kendisine gönderdiğini doğruladı, "Güvenlerini göstermek için istifalarını ilettiler" dedi 


Anorthosis Famagusta hüsranıyla sarsılan Bordo - Mavili yönetim kurulu içindeki kriz sürüyor. Başkan Atay Aktuğ, kulübün kısa süre içinde olağanüstü genel kurula gideceği şeklindeki iddialar için, "Şimdi tatile çıkıyorum. Bunları tatil sonrası konuşuruz" diyerek kafa karıştırdı. 
Atay Aktuğ, yönetim kurulu üyelerinin kendisine istifalarını gönderdiğini de doğruladı. Başkan, "Bu istifalar 'başkan biz senin arkandayız' diye yapılan istifalardır. Güvenlerini göstermek için, destek amacıyla yapılmıştır" diye konuştu. Konyaspor'la deplasmanda oynanacak maçı izleyeceğini de vurgulayan Başkan Aktuğ daha sonra Trabzon'a döneceğini sözlerine ekledi. 

Tamamen duygusal 

ADNAN SUNGUR DHA 

Kayserispor galibiyetiyle rahat bir nefes alan Teknik Direktör Şenol Güneş, Yattara ve Szymkowiak oyundan çıkarken, Bordo - Mavili taraftarların verdiği tepkinin duygusal olduğunu söyledi. Tecrübeli hoca, "Ekip olarak güvensizlik ortamından çıkma süreci geçiriyoruz. Bu nedenle tepkiyi duygusal olarak kabul ediyorum. Taraftarımız sevdikleri oyuncuların çıkmasını istemeyebilir, ancak bizim için tüm futbolcular değerlidir. Bunları daha önce de yaşadık ama hiç ders çıkarmamışız. Oyuncular girecek, oyuncular çıkacak. Taraftarlar hepsine saygı gösterilmeli" dedi. 

Mehmet pazarlığı 

Bordo - Mavili takımın golcüsü Mehmet Yılmaz'a, Gaziantepspor talip oldu. Pazarlığı bizzat yürüten Başkan Atay Aktuğ'un, Kırmızı - Siyahlı kulübün başkanı Celal Doğan'la masaya oturduğu öğrenildi. Genç forvet için önce 900 bin euro isteyen Aktuğ'un daha sonra 1 milyon dolara düştüğü belirtildi. Bu arada Gençlerbirliği'nin de Mehmet'i, Bordo - Mavili kulüpten istemeye hazırlandığı vurgulandı. 


</TEXT>
</DOC>
