<DOC>
<DOCNO> 353681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko32.html </URL>
<DATE> 2005/06/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sabancı Holding Kurumsal İletişim Direktörlüğü'ne Kutadgu atandı 
</HEADLINE>
<TEXT>

     Sabancı Holding Kurumsal İletişim Direktörlüğü görevine, 16 Haziran 2005 tarihinden geçerli olmak üzere Ahter Kutadgu'nun atandığı bildirildi. 
     Sabancı Holding'ten yapılan açıklamada, 1982 yılında Saint Joseph Fransız Erkek Lisesi ve ardından 1987 yılında İstanbul Üniversitesi Hukuk Fakültesi'nden mezun olan Kutadgu'nun, 1988 yılında avukatlık stajını tamamladığı belirtildi. 
     Açıklamada, 1990 yılında Ditaş-Deniz İşlemeciliği'nde ve 1991-1995 yılları arasında Mobil Oil Türk A.Ş.'de Hukuk Müşaviri olarak, 1995-2000 yılları arasında ise Unilever Holding A.Ş.'de Hukuk Başmüşaviri olarak çalışan Kutadgu'nun, 2000 yılında Unilever Türkiye Şirketler Grubu'nun Yönetim Kurulu Üyeliği'ne atandığı ve hukuk sorumluluğuna ek olarak kurumsal iletişim, kriz yönetimi, devlet ve sivil toplum kuruluşlarıyla ilişkilerden de sorumlu olarak çalıştığı aktarıldı. 
     2002-2005 yılları arasında Nestle Türkiye'de Yönetim Kurulu Üyesi ve Kurumsal İlişkiler ve Hukuk Direktörü olarak görev alan Ahter Kutadgu'nun, halen YASED Yönetim Kurulu Üyesi ve TOBB Doğrudan Yabancı Yatırımlar Kurulu Başkan Yardımcısı olarak görev yaptığı duyuruldu. 
     1963 doğumlu olan Ahter Kutadgu, evli ve bir kız çocuğu babası. 
     
</TEXT>
</DOC>
