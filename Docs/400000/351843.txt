<DOC>
<DOCNO> 351843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko48.html </URL>
<DATE> 2005/06/14/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Mustafa Koç TÜSİAD olarak hükümeti çok sert eleştirmedik 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Avrupa Birliği'ne AB tam üyelik yolunda Türkiye'nin yoluna devam ettiğini söyledi. 
     Koç, Adıyaman'da Türkiye Petrolleri Anonim Ortaklığı TPAO Sosyal Tesisleri'nde düzenlediği basın toplantısında yaptığı konuşmada, Türkiye'nin AB'ye girişi konusunda çok değişik yorumlar yapılmasına karşın 3 Ekim'de Türkiye için olumlu bir karar çıkacağını belirtti. 
     Fransa'da ve Almanya'da muhafazakarların Türkiye'nin AB'ye girişi konusunda sürekli yorumlar yaptıklarını hatırlatan Koç, ''Türkiye, AB'ye üyelik sürecinde, yeni reformları çıkartıp uygulamaya geçerek yoluna devam etmelidir. Nereden bakarsak bakalım, önümüzde 8-10 yıllık bir süreç var. Bu yolda, emin adımlarla ilerlememiz gerekir. 15 Temmuz'dan sonra ne olacak bilmiyoruz. 10-15 sene sonra ne olur bilmiyoruz. Avrupa Birliği içerisinde problemler yaşanıyor. Kısa vadeli gündemlerle kafamızı karıştırmamalıyız'' diye konuştu. 
     Koç, Türkiye Sanayici ve İşadamları Derneği TÜSİAD olarak hükümete yönelik eleştirilerinin çok sert olmadığını belirterek, şöyle konuştu 
     ''TÜSİAD'ın hükümete yönelik yapmış olduğu eleştiriler çok sert olarak yorumlandı. Bir kere hükümet sert olarak eleştirilmedi. Bu oldukça yanlış bir yorum. Biz yeri geldiği zaman hükümetin en büyük destekçisi olduk, en büyük sivil toplum kuruluşu olarak. Eksik gördüğümüz şeyleri de açık ve seçik olarak ortaya koyup, gerekli uyarılarımızı da yapıyoruz. 
     Bu uyarılarımızı, Avrupa Birliği reform çalışmalarıyla ilgili yavaşlamalar veya duraklamalar olduğunu sezdiğimiz için yaptık. Mesele de bundan ibarettir.'' Koç, gazetecilerin ''Bölgeye yeni bir yatırım yapmayı düşünüyor musunuz '' sorusu üzerine de şunları söyledi 
     ''Yatırım konusunda kalıcı bir eser bırakmayı düşündüğümüz için Adıyaman'dayız ve burada Meslek Yüksek okulunun temelini attık. Şu sıralar herhangi bir bölgeye özel sektör olarak yatırım yapmayı düşünmüyoruz. Özellikle ülkemizin Doğu ve Güneydoğu bölgesinde eğitim alanında ciddi sorunlar var. Burada çakılacak olan her çivi çok önemli. 
     Eğitim konusunda, devlet ve özel sektör el ele verip bu soruna çözüm bulunmalı. Vehbi Koç Vakfı olarak yıllık bir programımız var. Hem kültür, hem eğitim, hem de sağlık konusunda bir takım talepler geliyor. Bunların içerisinde bir değerlendirme yapıp, öncelikli olanları tespit ediyoruz.'' 
     
</TEXT>
</DOC>
