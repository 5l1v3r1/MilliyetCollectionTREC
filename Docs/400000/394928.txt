<DOC>
<DOCNO> 394928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonyas12.html </URL>
<DATE> 2005/11/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sevgilisiyle tartışan ünlü oyuncu, çocuk yuvasını yaktı 
</HEADLINE>
<TEXT>

     Almanya'da ve yurtdışında ödüller alan, ARD televizyonunda yayınlanan ''Liebe Amelie'' Sevgili Amelie dizisinden tanınan 20 yaşındaki oyuncu Maria Kwiatkowsky, sevgilisiyle tartıştığı için bir çocuk yuvasını kundakladı. 
     Berlin polisi, dün gece Prenzlauer Berg semtindeki ''Sonnenmaeuse'' Güneş Fareleri adlı çocuk yuvasında yangın çıktığı haberini alarak olay yerine gidildiğini ve burada alevlerin arasından çıkarılan Kwiatkowsky'nin, binayı kendisinin kundakladığını ve bundan büyük pişmanlık duyduğunu söylediğini bildirdi. 
     Kimlik tespiti yapıldıktan sonra şimdilik serbest bırakılan genç oyuncu, sevgilisiyle tartıştığını belirterek, ''Çok özür dilerim. Bunu neden yaptığımı bilmiyorum'' dedi. 
     Kwiatkowsky ile birlikte çalışan rejisör Sebastian Mauksch da, olaya inanamadığını ifade ederek, ''Maria'yı her zaman dostane ve çalışkan biri olarak biliyorum'' şeklinde konuştu. 
     Annesinin de bir çocuk yuvasında görev yaptığı belirtilen Kwiatkowsky'nin, birkaç işte birden çalıştığı, stres nedeniyle daha önce de ikri kez trafik kazası yaptığı kaydedildi. 
     
</TEXT>
</DOC>
