<DOC>
<DOCNO> 396380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur25.html </URL>
<DATE> 2005/11/19/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Siirt'e, Gençlik ve Kültür Evi... 
</HEADLINE>
<TEXT>

     Siirt'te, ''Gençlik ve Kültür Evi'' düzenlenen törenle açıldı. 
     Siirt Valisi Hüseyin Avni Mutlu, Birleşmiş Milletler UNDP , Habitat ve Gündem 21 Gençlik Derneği ile Siirt Valiliği'nin işbirliğiyle, Cengiz Topel Caddesi'nde faaliyet gösterecek Gençlik ve Kültür Evi'nin açılış töreninde, gençler için yeni bir şey yapmanın keyfini ve mutluluğunu yaşadıklarını söyledi. 
     Gençlerin sosyal ve kültürel gelişimlerinin sağlanamadığı sürece sorunların çözülemeyeceğini belirten Mutlu, ''Gençlik kendi istismarına izin vermesin. Kızlarımızın okutulmaması da bir istismardır. Gençler kendilerine güvenmeli, aralarında sevgi ve saygıyı geliştirmelidirler'' dedi. 
     Habitat Koordinatörü Sezai Hazır da dünyada var olan sorunların tüm insanları ilgilendirdiğini ifade ederek, ''Bireyler ve sivil toplum örgütleri olarak çok şey yapabiliriz. Bu merkezi ilk olarak Siirt'te kurmak istiyorduk, bu mümkün olmadı. Ancak görüyorum ki geç kalınmasına rağmen çok güzel ve mükemmel bir merkez kurulmuş'' diye konuştu. 
     Törenin sonunda Vali Mutlu, batı müziği eşliğinde Gülşah Ertuş adlı genç kızla dans etti. 
     
</TEXT>
</DOC>
