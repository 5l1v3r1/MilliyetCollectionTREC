<DOC>
<DOCNO> 396814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur21.html </URL>
<DATE> 2005/11/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Uludağ'da kar kalınlığı 52 santimetreyi buldu 
</HEADLINE>
<TEXT>

     Kış turizminin önde gelen merkezlerinden Uludağ’da, kar kalınlığı 52 santimetreyi buldu. 
     AA muhabirinin Uludağ Meteoroloji İstasyonu yetkililerinden aldığı bilgiye göre, Oteller Bölgesi’nde son iki gündür etkili olan yağışlarla birlikte kar kalınlığı 52 santimetreye ulaştı. 
     Gece boyunca yoğun seyreden, ancak sabah hafifleyen kar yağışının yarın kesileceği ve çarşamba gününden itibaren yeniden başlayacağı belirtildi. 
     Hava sıcaklığının eksi 10 derece olarak ölçüldüğü Uludağ’da, görüş mesafesinin açık olduğu bildirildi. 
     Bursa kent merkezine de bu yıl ilk kar yağdı. Kentin yüksek kesimleri beyaza büründü. 
     Bursa-Uludağ karayolunun 8. kilometresindeki Çatrak mevkiinden itibaren kar temizleme çalışmaları sürerken, zincirsiz araçların geçişine izin verilmiyor. 
     
</TEXT>
</DOC>
