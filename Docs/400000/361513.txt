<DOC>
<DOCNO> 361513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas10.html </URL>
<DATE> 2005/07/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tipiniz sizi ele verir 
</HEADLINE>
<TEXT>

     Uzmanlara göre, kısa boylu ve hafif toplu insanlar etraflarına neşe saçarken, uzun boylular acele etmekten nefret ediyor. 
     Duruşunuz, oturuşunuz kadar tipiniz de karakteriniz hakkında genel bilgiler veriyor. Kişisel gelişim uzmanlarına göre, vücut yapısı tıpkı burçlar gibi kişiler hakkında genel bir sonuca varılmasına yardımcı oluyor. İşte, vücut yapısına göre kişilik özellikleri 
     
     KISA BOYLULAR 
     Ufak tefek, tombalak yapılı insanlar gayet sakin ve şendirler. Herhangi bir toplulukta etrafa hayat saçarlar. Ama pek fazla ilgi gördükleri zaman şımarmaları mümkündür. Çabuk öfkelenir ve aksileşirler. Kızdıkları zaman bağırır çağırır veya kalp kırıcı sözler söylerler. Ama bu, kendilerini unuttukları içindir. Zira aslında iyi kalpli ve iyi huyludurlar. Kalp kırmak istemedikleri için yaptıklarına pişman olurlar ve hiç kin tutmazlar. 
     
     UZUN BOYLULAR 
     Uzun boylu, gevşek yapılı, sallapati tavırlı insanlar ufak tefek, tıknaz tiplerin aksine, ağır hareket ederler ve herhangi bir şey üzerinde ağır ağır, uzun uzun düşündükten sonra karar verirler. Asla aceleye gelmezler. İyi huyludurlar. Asabi olmakla beraber kontrollerini kaybedip kendilerini unutmaları seyrek görülür. Cesur ve metindirler. Hayatın darbesine gülümseyerek tahammül ederler. Bu tipler iyi niyetlerini çatık ve kaba bir maske altında saklamasını da bilirler. 
     
     KISA GÖVDELİLER 
     Bellerinden yukarısı kısa, bacakları iyice uzun olan tipler görünüş ve hareket tarzı itibariyle beceriksiz bir tayı andırılar. Havaidirler.Yaşamaktan memnundurlar ve günlerini hoplaya zıplaya geçirmekten hoşlanırlar. Hayatları muntazam değildir. Çoğu zaman hareketlerinin belli bir hedef veya amacı yoktur. Sırf hareket etmiş olmak için hareket ederler. Amaçsız da olsa daldan dala konmak, gezip tozmak onları tatmin eder ve hayatlarını doldurmaya yeter. 
     
     UZUN GÖVDELİLER 
     Mizah duyguları hayli kuvvetlidir. Azim ve iradeleri sonsuzdur. Yenilseler bile boyun eğmezler. İnsanlarla iyi geçinirler ama alıştıkları çevreleri ve eski arkadaşlarını daima yenilere tercih ederler. 
     
</TEXT>
</DOC>
