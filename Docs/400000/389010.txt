<DOC>
<DOCNO> 389010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko04.html </URL>
<DATE> 2005/10/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye, kadın istihdam oranının en düşük olduğu ülke... 
</HEADLINE>
<TEXT>

     Türkiye'de çalışma çağındaki kadın nüfusun yüzde 24.3'ünün çalıştığı, bu oranla Türkiye'nin, Ekonomik İşbirliği ve Kalkınma Örgütü OECD ülkeleri içinde, son sırada yer aldığı bildirildi. 
     Türkiye İşveren Sendikaları Konfederasyonu'nun TİSK , OECD verilerini kullanarak hazırladığı işgücü piyasasına ilişkin raporda, Türkiye ile diğer OECD ülkelerinde çalışma çağındaki kadın nüfusun oranları karşılaştırılarak değerlendirildi. 
     Türkiye'de, çalışma çağındaki kadın nüfusun sadece yüzde 24.3'ünün çalıştığı, bunun, yüzde 56 oranındaki AB ortalamasının çok gerisinde bulunduğu belirtilen raporda, Türkiye'nin, bu oranla, OECD ülkeleri içinde son sırada yer aldığına işaret edildi. 
     Rapora göre, OECD ülkelerinde, çalışan kadınların, çalışma çağındaki kadınlara oranı, yüzde olarak şöyle 
     Türkiye 24.3 , Meksika 41.3 , İtalya 45.2 , Yunanistan 45.5 , Polonya 46.4 , İspanya 49 , Lüksemburg 50.6 , Macaristan 50.7 , Slovakya 50.9 , Güney Kore 52.2 , Belçika , İrlanda 55.8 , Çek Cumhuriyeti 56 , Fransa 56.9 , AB üyesi 15 ülke 57.1 , Japonya 57.4 , Almanya 59.9 , Avusturya 60.1 , Portekiz 61.7 , Avustralya 62.6 , ABD 65.4 , Finlandiya 65.5 , Hollanda 65.7 , Yeni Zelanda 66.5 , İngiltere 66.6 , Kanada 68.4 , İsviçre 70.3 , İsveç 71.8 , Danimarka 72 , Norveç 72.7 , İzlanda 79.4 . 
     
     TİSK'İN DEĞERLENDİRMESİ 
     Raporda, Türkiye'de, 1990'da çalışma çağındaki kadınların yüzde 33'ünün çalıştığı belirtildi. Ancak oranın yıldan yıla azaldığı ifade edilen raporda, bu sürecin tersine çevrilebilmesi için, başta kısmi çalışma olmak üzere, esnek çalışma yöntemlerinin uygulanabilir hale gelmesinin ve kadının çalışma hayatına dahil olmasının teşvik edilmesinin büyük önem taşıdığı kaydedildi. 
     Kadınların iyi eğitim almalarının sağlanması ve formel eğitim dışında kadınlara yönelik mesleki eğitim ve aktif istihdam tedbirlerinin uygulanmasıyla, kadınların işgücüne katılımının artacağı belirtilen raporda, okuma-yazma bilmeyen yetişkin kadın oranının hızla artırılması için de eğitim programları uygulanması önerildi. 
     
</TEXT>
</DOC>
