<DOC>
<DOCNO> 398283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/dunya/adun.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'de ilk kan 
</HEADLINE>
<TEXT>


Muhalefetin 6 Kasım seçimlerinin iptal edilmesi istemiyle düzenlediği gösteriye müdahale eden polis sert davrandı. Yaralanan çok sayıda kişi arasında muhalefet lideri Ali Kerimli de var 

Cenk Başlamış - Moskova 


Azerbaycan'da 6 Kasım seçimlerine hile karıştığını öne süren muhalefet partilerinin düzenlediği gösteride meydana gelen çatışmalarda, aralarında Halk Cephesi lideri Ali Kerimli'nin de bulunduğu çok sayıda kişi yaralandı. 
Azatlık Bloku çatısı altında birleşen muhalefet hareketi liderlerinin Bakü'deki Kelebe Meydanı'nda düzenlenen gösteriye katılanlara süresiz oturma eylemi başlatma çağrısında bulunması üzerine polis müdahale etti. Meydanı dikenli tellerle çeviren polis, miting için verilen sürenin dolduğu gerekçesiyle göstericilere coplarla ve basınçlı su sıkan araçlarla saldırdı, kalabalık ise güvenlik kuvvetlerini taş yağmuruna tuttu. Muhalefete yakın Turan Ajansı, çok sayıda kişinin yaralandığı olaylar sırasında meydanın kan gölüne döndüğünü bildirdi. Gösteriye polise göre 4 bin, muhalefete göre 50 bin, tarafsız kaynaklara göre ise 15 bin kişi katıldı. 
Müsavat Partisi lideri İsa Gamber, işbaşındaki yönetimin iktidarı askeri darbeyle ele geçirdiğini ve kendi halkına karşı soykırım uyguladığını öne sürdü. Gamber, 6 Kasım'daki seçimleri hile sonucu kaybeden adayların "halk meclisi" adı altında alternatif bir parlamento kurmasını önerdi. Gamber'in süresiz protesto zamanının henüz gelmediğini söylemesine karşın Halk Cephesi lideri Kerimli, göstericilere meydandan ayrılmama çağrısı yaparak, "Sonuna kadar mücadele etmeye, süresiz oturma eylemi düzenlemeye hazır mısınız " diye sordu. 

Kadın politikacı yaralı 
Ülkenin önde gelen kadın politikacılarından Lale Şevket'in de benzer çağrıda bulunması ardından liderler meydanda oturma eylemi başlatan göstericilere katılmak için kürsüden indiği sırada miting süresinin dolduğu gerekçesiyle güvenlik kuvvetleri saldırıya geçti. Turan Ajansı, olaylar sırasında Kerimli ve Sevket'in yanı sıra çok sayıda göstericinin polis tarafından dövüldüğünü bildirdi. Muhalefet kaynakları, gazetecilerin de saldırıya uğradığını bildirdi. Bakü polisi, çatışmada 16 güvenlik görevlisinin yaralandığını açıkladı. Muhalefetin seçimlere hile karıştığı yolundaki iddiası AGİT gözlemcileri tarafından kısmen doğrulanmıştı. 


</TEXT>
</DOC>
