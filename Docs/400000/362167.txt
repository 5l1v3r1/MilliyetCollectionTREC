<DOC>
<DOCNO> 362167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur26.html </URL>
<DATE> 2005/07/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Batman’daki Kürtçe dil kursu kapandı 
</HEADLINE>
<TEXT>

     Arif ARSLAN BATMAN, DHA 

      BATMAN’da 1 Nisan 2004 tarihinde açılan ve kamuoyunda bir süre tartışma yaratan Özel Kürtçe Dil Kursu, talep azlığı ve parasal sıkıntılar nedeniyle kapandı. Kurs yetkilileri, dün gece tabelaları sesizce indirirken, açıklama yapmaktan kaçındı. 
     Avrupa Birliği AB uyum yasaları çerçevesinde, Batman’da 16 ay önce açılan 480 öğrenci kapasiteli Özel Kürtçe Dil Kursu, geçen süre içinde beklenen ilgiyi görmedi. Dörder aylık dönemler halinde sürdürülen Kürtçe dil kursuna katılımın az olması ve yaşanan maddi sıkıntılar sonucu, kursun tabelaları dün gece sesizce ve gizlilik içinde indirilerek kapısına kilit vuruldu. Kursa 4 dönem içinde yaklaşık 500 kişi katılarak sertifika alırken, kursun yöneticileri, alınan kapanma kararı ile ilgili herhangi bir açıklama yapmadı. 
     Milli Eğitim Bakanlığı tarafından Kapıları 5 santim dar olduğu ve yangın merdiveni bulunmadığı’ gerekçesiyle açılması tartışma yaratan Özel Kürtçe Dil Kursu, belirtilen eksikliklerin tamamlanmasından sonra 1 Nisan 2004 tarihinde 30 bin kişinin katıldığı görkemli bir törenle faailiyete girmişti. Kurs’un sahiplerinden Aydın Üneşi, kursun açılmasından sonra sürekli öğrenci yetersizliğinden yakınarak, devletin kendilerine destek vermesini istemiş, Kürt dilinin devlet okullarında öğretilmesinden yana olduğunu açıklamıştı. 
     
</TEXT>
</DOC>
