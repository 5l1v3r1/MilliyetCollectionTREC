<DOC>
<DOCNO> 397803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun14.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturmaya devlet zırhı 
</HEADLINE>
<TEXT>


Hakk ri olaylarını araştıracak Meclis komisyonu, 'devlet sırrı' sayılan bilgilere ulaşamayacak 

SALİHA ÇOLAK Ankara 

Şemdinli'de başlayan ve Hakk ri'yle Yüksekova'ya da sıçrayan, ardından "derin devlet" tartışmalarını başlatan olayları araştırmak üzere kurulan Araştırma Komisyonu, devlet sırrına dokunamayacak. 12 üyeli komisyonun çalışma süresi 3 ay olacak. Komisyona 1 ay ek süre verilebilecek. Komisyon çalışmasını tamamlayamazsa 15 gün içinde bunun nedenleri veya o ana kadar ulaşılan sonuçlar Genel Kurul'da görüşülecek. Genel Kurul bilgileri yeterli bulmazsa yeni bir komisyon kurabilecek. 
Komisyon, tüm kamu kurumları, kamu kurumu niteliğindeki meslek kuruluşları ve üniversitelerden bilgi isteyebilecek, ilgililerin bilgisine başvurabilecek. Raporunun yaptırım niteliği bulunmayan komisyon, suç unsuruna rastladığı konularda savcılıklara da başvurabilecek. 

İçtüzük engelliyor 
Ancak "derin devlet" iddialarının üzerine de gitmesi beklenen komisyon "devlet sırrı"yla karşı karşıya kalırsa, içtüzükte çizilen sınır gereği, bu noktalarda istediği bilgilere ulaşamayacak. 
İçtüzüğün 105. maddesi, "Devlet sırları ve ticari sırlar, Meclis araştırması kapsamı dışındadır" hükmüne yer verdiğinden, komisyonun soruşturma komisyonu güçleriyle donatılması gerekiyor. Bunun için öncelikle içtüzük değişikliği gerekiyor. 
Yüce Divan'da süren yargılamaların da yolunu açan Yolsuzluk Araştırma Komisyonu çalışmaları sırasında da, "devlet sırrı ve ticari sır" engeli ortaya çıkmış, ancak içtüzük değişikliği gerçekleştirilmemişti. 



</TEXT>
</DOC>
