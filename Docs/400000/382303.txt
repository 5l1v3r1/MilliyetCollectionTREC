<DOC>
<DOCNO> 382303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo06.html </URL>
<DATE> 2005/09/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Galatasaray'da İliç krizi 
</HEADLINE>
<TEXT>

     Sasa İliç'in performansı, Galatasaray'lı yönetimde hayal kırıklığı yaratıyor. İdareciler yıldız oyuncu için yaptırım hazırlığında... 
     
     Gerets güveniyor ama... 
     Sezon başında büyük umutlarla transfer edilen Sasa Iliç’in haftalar geçtikçe performansının düşmesi, yönetimde rahatsızlığa neden oldu. Süper Lig’in ilk haftasında Konyaspor’la oynanan maçta Ali Sami Yen tribünlerinin gönlünü fetheden ve attığı iki şık golle Cim Bom’a üç puanı getiren Sırp yıldız, daha sonra oynadığı karşılaşmalarda vasatı aşamayan bir görüntü çizmişti. Sakatlığı dışındaki dönemlerde, teknik direktör Eric Gerets tarafından sürekli şans tanınan orta saha oyuncusunun, bir türlü bekleneni verememesi nedeniyle, yönetimin bazı radikal kararlar almaya hazırlandığı öğrenildi. 
     
     Uyum sorunu yaşıyor 
     Sırp ekibi Partizan’dan 2.2 milyon Euroluk bonservis bedeli ile alınan Iliç’in de Türkiye’ye uyum sağlamakta güçlük çektiği öğrenildi. Daha önce peşinatını alamadığı için yönetime rest çeken Sırp futbolcunun, Galatasaray’da yeteri kadar mutlu olamadığı ve ayrılık sinyalleri verdiği konuşuluyor. Yönetimin, takımın havasını bozmamak için şu ana kadar Sasa’yla ilgili bir yaptırımda bulunmadığı ve devre arasını beklediği ifade edildi. Gerets’in görüşünü de alacak olan Canaydın ve ekibinin, Sasa Iliç’in de ayrılmak istemesi halinde, devre arasında bu futbolcuyla yollarını ayırabileceği bildirildi. 
     
</TEXT>
</DOC>
