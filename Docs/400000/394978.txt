<DOC>
<DOCNO> 394978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/siyaset/axsiy01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal Marşı'ndan önce Avrupa Marşı 
</HEADLINE>
<TEXT>


Türkiye ve Avrupa'dan yetkililerin katıldığı İstanbul'daki konferansın açılışından önce Avrupa Birliği Marşı, ardından İstiklal Marşı okundu 

TAHSİN AKSU İstanbul 


Avrupa Konseyi ve Adalet Bakanlığı'nın ortaklaşa düzenlediği konferansta önce Avrupa Birliği Marşı, daha sonra da İstiklal Marşı okundu. 
Adalet Bakanlığı Ceza ve Tevkif Evleri Genel Müdürlüğü ile Avrupa Konseyi Hukuk İşleri Genel Müdürlüğü'nce Ord. Prof. Sulhi Dönmezer Personel Eğitim Merkezi'nde dün düzenlenen "Denetimli Serbestlik ve Tahliye Sonrası Yardım" konferansının açılışına Adalet Bakanı Cemil Çiçek de katıldı. 
Açılışta önce AB Marşı olan Beethoven'ın 9. Senfoni'sinin son bölümü çalındı. Ardından İstiklal Marşı okundu. Açılışta konuşan Çiçek, denetimli serbestlik konusunun mevzuatımızda artık yerini aldığını belirterek, yasanın çıkmasının ardından 133 bölgede denetimli serbestlik kurumlarının kurulduğunu söyledi. 
Avrupa Konseyi temsilcisi Hukuk İşleri Genel Müdürü Guy de Vel de, ceza yargısı konusunda Denetimli Serbestlik Yasası'nın kabulünün önemli adım olduğunu belirtti. Toplantı 3 gün sürecek. 


</TEXT>
</DOC>
