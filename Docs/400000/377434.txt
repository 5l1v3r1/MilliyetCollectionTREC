<DOC>
<DOCNO> 377434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/siy03.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'yle pazarlık ABD'ye taşınıyor 
</HEADLINE>
<TEXT>


UTKU ÇAKIRÖZER Ankara 


Türkiye'nin 3 Ekim'den önce onaylanmasını istediği, AB ile yapılacak tam üyelik müzakerelerinin koşullarını belirleyen "Müzakere Çerçeve Belgesi" üzerindeki pazarlıklar, ABD'de yapılacak BM Zirvesi sırasında da sürecek. Belgenin, New York'ta yapılabilecek bir olağanüstü AB Dışişleri Bakanları toplantısında da onaylanma ihtimalinin bulunduğu bildirildi. 
Belgenin onaylanması için AB üyesi hükümetlerin dışişleri bakanlarından oluşan AB Konseyi'nin resmi toplantı yapması gerektiğinden, belgenin erken onaylanmasını isteyen dönem başkanı İngiltere, BM zirvesinin yapılacağı New York'ta girişimlerde bulunacak. 
Türk diplomatlar, İngiltere'nin 17 - 18 Eylül'de AB dışişleri bakanlarını, New York'da resmi bir toplantıya davet ederek belgeyi onaylatma düşüncesinde olduğunu kaydetti. Dışişleri Bakanı Abdullah Gül, belge pazarlığının Brüksel'den New York'a taşınacağından bugün çıkacağı ABD ziyaretine AB İşlerinden Sorumlu Müsteşar Yardımcısı Volkan Bozkır ile Kıbrıs İşlerinden Sorumlu Müsteşar Yardımcısı Ertuğrul Apakan'ı beraberinde götürecek. 


</TEXT>
</DOC>
