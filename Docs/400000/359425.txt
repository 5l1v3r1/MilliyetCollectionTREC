<DOC>
<DOCNO> 359425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur11.html </URL>
<DATE> 2005/07/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İki gencin fidye şakası, karakolda son buldu 
</HEADLINE>
<TEXT>

     Kürşad OKUTMUŞ İSTANBUL, DHA 

      Ailesinin kendisine olan sevgisini öğrenmek için, arkadaşına kaçırıldığını söyletip babasından 150 milyar lira fidye isteyen, 15 yaşındaki S.B ile aynı yaştakı M.G., polis tarafından yakalandı. 
     Gaziosmanpaşa’da oturan S.B. aynı yaştaki arkadaşı M.G. ile ile maç yapmaya gideceklerini belirterek evden çıktı. Gece geç saatlere kadar dönmeyen S.B.'yi merak eden baba Sadettin B., cep telefonundan aradı. S.B.’nin cep telefonunu açan M.G., S.B.’yi kaçırdıklarını ve serbest bırakılması karşılığında 150 milyar lira fidye istediklerini söyledi. Teklif karşısında şaşıran baba Sadettin B., Gaziosmanpaşa İlçe Emniyet Müdürlüğü’ne başvurdu. Telefon numarasından yola çıkarak teknik takip yapan polis, 2 genci gece yarısı yakaladı. 
     Bugün gün boyunca Gaziosmanpaşa İlçe Emniyet Müdürlüğü Çocuk Bürosu’nda tutulan S.B. ile M.G., daha sonra Savcılığın talimatıyla serbest bırakıldı. Karakol önünde çocuklarını bekleyen iki aile yaşadıkları olayın şokunu uzun süre üzerlerinden atamadı. 
     S.B.’nin babası Sadettin B. ve M.G.’nin annesi Şeyda G. şaşkınlıklarını gizleyemedi. Gazetecilerin sorularına kaçamak cevap veren S.B.'nin tekstilci babası Sadettin B., oğlunun seyrettiği bir filmden etkilenmiş olacağını söyledi. Aile yakınları ise S.B.’nin ailesinin kendisini ne kadar sevdiğini öğrenmek için böyle bir şey yaptığını söylediğini iddia etti. 
     
</TEXT>
</DOC>
