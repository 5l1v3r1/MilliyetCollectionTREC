<DOC>
<DOCNO> 365467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur16.html </URL>
<DATE> 2005/07/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mısır'da ölen Bilgehan Yalçın'ın ailesi, gelinlerinin de ölümüyle yıkıldı 
</HEADLINE>
<TEXT>

     Mısır’ın Şarm El Şeyh tatil beldesinde düzenlenen bombalı saldırılarda hayatını kaybeden Bilgehan Yalçın’ın ailesi, gelinleri Çağla Yalçın’ın ölümüyle ikinci kez yıkıldı. 
     Bilgehan Yalçın’ın, Karataş Mahallesi’ndeki evinde taziyeleri kabul eden babası Kemal Yalçın, AA muhabirine yaptığı açıklamada, oğlunun cenazesini Gaziantep’te toprağa verdiklerini, gelini Çağla Yalçın’ın cenazesinin ise ailesinin isteği üzerine İstanbul’da bugün toprağa verileceğini söyledi. 
     Gelini Çağla Yalçın’ı, Ankara Gülhane Askeri Tıp Akademisi’nde tedavisi sürerken ziyaret ettiğini ve durumunun çok ağır olduğunu gördüğünü anlatan acılı baba, şunları kaydetti 
     "Oğlumun ölüm haberini aldıktan sonra gelinim Çağla’nın durumunu görmek için Ankara’ya gitmiştim. Durumu gerçekten çok ağırdı. Dün aldığımız acı ölüm haberiyle ikinci kez yıkıldık. Önce oğlumun ölüm haberiyle yıkıldık, onu toprağa verdik, şimdi de gelinim Çağla’yı toprağa vereceğiz. Bu gerçekten büyük, acı bir olay. Allah kimseye bu acıyı yaşatmasın. Bir yıl önce muhteşem bir düğünle onları evlendirdik, şimdi terör belası iki güzel insanı birbirinden ayırdı." 
     
</TEXT>
</DOC>
