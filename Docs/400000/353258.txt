<DOC>
<DOCNO> 353258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko11.html </URL>
<DATE> 2005/06/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hazine haftaya dış borç ödemede rahat... 
</HEADLINE>
<TEXT>

     Hazine, yoğun bir iç borç ödemesi bulunan gelecek hafta dış borç ödemeleri açısından rahat olacak. Haftaya yalnızca 12.3 milyon dolar dış borç ödeyecek olan Hazine’nin, bu yılki toplam ödemeleri 7.9 milyar dolara yükselecek. 
     Hazine’nin verilerine göre, 20 Haziran Pazartesi günü 3.5 milyon dolar, 21 Haziran Salı günü 1.1 milyon dolar, 22 Haziran Çarşamba günü 3.5 milyon dolarlık dış borç ödemesi yapacak olan Hazine, son iki gün ise 2.2 ve 2 milyon dolarlık ödeme gerçekleştirecek. 
     Hazine iç borç ödemeleri açısından ise yoğun bir hafta yaşayacak. Gelecek hafta büyük bölümü döviz cinsinden borçlar için olmak üzere toplam 3.7 milyar YTL iç borç ödeyecek olan Hazine bunun finansmanı için döviz cinsinden tahville borçlanacak. 
     Bu ödemeyle birlikte Hazine’nin haziran ayının ilk 24 günündeki toplam ödemeleri 410.5 milyon dolar düzeyinde oluşacak. 
     Hazine’nin yılbaşından 24 Haziran’a kadar olan dönemdeki toplam dış borç ödemeleri ise 7 milyar 916 milyon dolara ulaşacak. Bu yıl ocak ayında 745.4 milyon dolar dış borç ödeyen Hazine, en yüklü ödemeyi 2 milyar 399.8 milyon dolarla şubat ayında yapmıştı. Mart ayında 593.7 milyon dolar, nisanda 1 milyar 511.6 milyon dolar, mayısta ise 2 milyar 255 milyon dolarlık dış borç ödenmişti. 

ANKA 
     
</TEXT>
</DOC>
