<DOC>
<DOCNO> 355681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur12.html </URL>
<DATE> 2005/06/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yabancı dil sınavı yapıldı... 
</HEADLINE>
<TEXT>

     Üniversitelerin yabancı dil ile ilgili bölümlerinde okumak isteyen adayların katıldığı Yabancı Dil Sınavı YDS saat 12.00'de sona erdi. 
     Sınavı gerçekleştiren Öğrenci Seçme ve Yerleştirme Merkezi'nin Başkanı Prof. Dr. Ünal Yarımağan, kendilerine şu ana kadar sınavı etkileyecek herhangi bir sorun iletilmediğini bildirdi. 
     Sınav, Türkiye'de üniversite rektörlüklerinin bulunduğu 40 merkez ile KKTC'nin başkenti Lefkoşa'da 128 binada, 1374 salonda gerçekleştirildi. Saat 09.30'da başlayan sınav 2,5 saat sürdü. Sınavda, geçen hafta Öğrenci Seçme Sınavı'na ÖSS da katılan 39 bin 982 aday ter döktü. 
     Almanca, İngilizce ve Fransızca dillerinde gerçekleştirilen sınavda adaylara kelime ve dil bilgisinin yanı sıra Türkçe'den yabancı dile, yabancı dilden Türkçe'ye çeviri ve okuduğunu anlama ile ilgili sorular yöneltildi. 
     YDS soru ve yanıtları bugün saat 16.00'dan itibaren www.osym.gov.tr internet adresinden yayınlanacak. 
     YDS sonuçları, ÖSS sonuçlarıyla birlikte 2005 Temmuz ayının son haftasında açıklanacak. 
     Adayların ''Dil'' puanı ile öğrenci alan ön lisans programlarını tercih edebilmeleri için en az 160, lisans programlarını tercih edebilmeleri için en az 185 ''ÖSS-Dil'' puanı almaları gerekiyor. 
     YDS, üniversitelerin yabancı dil ve edebiyat ile bu dillerin öğretmenlik bölümleri, turist rehberliği ve mütercim-tercümanlık gibi yükseköğretim programlarına öğrenci yerleştirmek amacıyla yapılıyor. 
     
</TEXT>
</DOC>
