<DOC>
<DOCNO> 391232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/dunya/dun01.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörizm bitene kadar Irak'tayız' 
</HEADLINE>
<TEXT>


DIŞ HABERLER SERVİSİ 


ABD ziyaretinin ardından Londra'ya uğrayan Irak Kürdistan Demokratik Partisi KDP lideri Mesud Barzani'yle görüşen İngiltere Başbakanı Tony Blair, koalisyon askerlerinin şiddet ve terör sona erince Irak'tan ayrılacaklarını açıkladı. 
Başbakanlık Konutu'nda Barzani'yi ağırlayan Blair, görüşme sonrası düzenlenen ortak basın toplantısında, Irak'ta demokrasinin yerleşmesi adına olumlu bir işbirliği gerçekleştirdiğini söylediği Kürt lidere teşekkür etti. Barzani'yle görüşmesinde, 'Kürdistan' olarak nitelendirdiği Kuzey Irak'taki Kürtlerin bölgede bulunan diğer gruplara göre daha özgür ve güçlü olduğu yorumunu yapan Blair, devam etmekte olan şiddetten terörist örgütleri sorumlu tuttu ve koalisyon askerlerinin varlığına da şiddet ve terörün yol açtığını savundu. 
Blair şöyle devam etti 
"Sivillerin ölmesinden pişmanlık duymayan teröristlerdir. Irak'ın ya da uluslararası güçlerin askerleri değil... Irak'taki sivilleri öldürenler bölgede demokrasinin yerleşmesini istemeyen teröristlerdir. Benim görüşüm oldukça basit. Bırakın demokratik süreç yaşansın. Bırakın halk özgürce oy kullansın ve istediği hükümeti seçebilsin. Şiddet ve terör bugün sona erse, çokuluslu güç yarın Irak'ı terk edecektir." Blair, "Bizi Irak'ta tutan şiddettir, politik sürece destek için oradayız" dedi. 
Barzani ise Şiileri temsil eden gruplarla seçim işbirliği yapıp yapmayacağının sorulması üzerine, "Biz bütün diğer gruplarla iyi ilişkiler içindeyiz. Ancak önce seçimin sonuçlarını görmemiz lazım. Bizim için temeli anayasa taslağı oluşturacaktır. Kürtler 26 milyonluk Irak nüfusunun yüzde 15-20'sini oluşturmakta ve Şiilerle birlikte on yıllardır Sünni Arapların baskısı altında yaşamaktaydı" dedi. 


</TEXT>
</DOC>
