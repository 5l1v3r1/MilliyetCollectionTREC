<DOC>
<DOCNO> 397625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko23.html </URL>
<DATE> 2005/11/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Coşkun İtalyanlara ilk teşviği Fenerbahçe verdi 
</HEADLINE>
<TEXT>

     Sanayi ve Ticaret Bakanı Ali Çoşkun, Türkiye’deki yatırım teşviklerini anlattığı İtalyan iş adamlarına, "Bu teşviklerden birini dün akşam verdik. 
     Fenerbahçe takımı Milan’a 4-0 yenilerek bu teşviğe güzel bir örnek vermiş olduk" dedi. 
     Ali Çoşkun, Türkiye-İtalya İş Forumu’nda yaptığı konuşmada siyasi ilişkilerdeki gelişmelerin, ekonomik ve ticari ilişkileri de geliştirdiğini bildirdi. İtalya ve Türkiye’nin sanayilerinin birbirini tamamlayan bir nitelikte olduğunu belirten Çoşkun, bunun, yatırımlara dönüştürülmesi gerektiğini kaydetti. Çoşkun, uzun vadeli ekonomik işbirliğinin sağlanması için Türkiye’de katma değeri yüksek sektörlerin teşvik edilmesi gerektiğini ifade etti. Çoşkun, Fenerbahçe-Milan maçına değindiği konuşmasında, "Bu teşviklerden birini dün akşam verdik. Fenerbahçe takımı Milan’a 4-0 yenilerek bu teşviğe güzel bir örnek vermiş olduk. Ticari hayatımızda rakiplere karşı inşallah hep birlikte zafer kazanacağız" dedi. 
     İtalya Üretim Faaliyetleri Bakanı Claudio Scajola da, Türkiye’nin AB’ye üyelik yolunda yasalar nezdinde yaptığı çalışmaların artık ekonomik meyvelerini verdiğini, AB yolunda Türkiye’yi desteklemeye her zaman hazır olduklarını dile getirdi. Scajola, Türkiye’de 300’den fazla İtalyan firmasının faaliyet gösterdiğini ve bunun 10 yıl önce çalışanların 3 katı olduğunu söyledi. 
     İtalya Dış Ticaret Enstitüsü Başkanı Umberto Vattani, Türkiye’yi bugün farklı bir gözle gördüklerini, artık sadece ticari ilişkileri artırmakla yetinilmeyip yeni yatırım bölgeleri oluşturulması önerisinde bulundu. Vattani, "Özellikle de Boğazlar ve Ege gibi geleneksel yerlerin dışında, Güneydoğu’da, özellikle de Gaziantep’te. Çünkü, buralar Türk Cumhuriyetlerine ve Rusya’ya açılma kapısı olacak" dedi. 
     Türk-İtalyan İş Konseyi Başkanı Zeynep Bodur Okyay ise Türkiye’nin birçok bakımdan İtalya örneğini izlediğini, iki ülkenin ihracat yapısının birbirine benzediğini vurgulayarak, İtalya ile ilişkilerde Türkiye lehine iyileşme görüldüğünü kaydetti. Ticari ve ekonomik ilişkilerde İtalya ile son on yılın en iyi performansı yakaladığını belirten Okyay, iki ülke arasındaki potansiyelin hala olması gerekenin altında bulunduğunu ifade etti. Okyay, "İşbirlikleri sadece Türkiye pazarı için değil, uluslararası pazarlar için de gerçekleştirilmelidir" dedi. 

     
</TEXT>
</DOC>
