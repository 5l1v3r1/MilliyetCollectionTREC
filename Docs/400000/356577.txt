<DOC>
<DOCNO> 356577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun54.html </URL>
<DATE> 2005/06/29/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Gazze'nin boşaltılmasına karşı çıkanlar İsrail'de eylem yaptı... 
</HEADLINE>
<TEXT>

     İsrail’de, Gazze Şeridi’ndeki Yahudi yerleşimlerinin boşaltılmasına karşı çıkanlar, ülke çapında toplu eylem yaptı. 
     Kudüs’ten Gazze Şeridi yakınlarındaki Sderot’a varıncaya dek, ülkenin belli başlı merkezlerinde otoyolları ve şehir girişlerini tıkayan eylemciler, zaman zaman güvenlik görevlileri ile çatıştı. 
     Olaylarda çoğu çocuk ve genç 70’den fazla kişinin tutuklandığı bildirildi. 
     Judea, Batı Şeria Samarya ve Gazze bölgesini temsil eden Yeşa Konseyi’nce geçen hafta yapılması planlanan, ancak 8 kişinin ölümüne yol açan tren kazası nedeniyle bugüne ertelenen toplu protesto eylemlerinde, geri çekilme karşıtları ile destekçileri sabah saatlerinde Tel Aviv-Kudüs otoyoluna çiviler ve benzin dökerek trafik kazalarına neden oldular. 
     Göstericiler akşam saatlerinde de Kudüs-Telaviv otoyolunun her iki şehir girişinden başlayarak, Hayfa, Petak Tikva, Kfar Sava ve Gazze Şeridi’ndeki Sderot’a kadar belli başlı tüm merkezlerde trafiği birbirine kattı. 
     Kudüs’te kent girişindeki Bar İlan kavşağında toplanan çoğu 10 yaşın altında çocuklarla gençlerden oluşan göstericilerle asker ve polisler arasında zaman zaman sert tartışmalar oldu. 
     Polis küçük yaştaki bazı eylemcileri yaka paça sürükleyerek otobüslerde gözaltında tuttu. Otobüslerde bekletilen kız ve erkek çocuklar, alkışlarla desteklendi, kendilerine şeker ve su verildi. 
     Polis dağılmamakta direnen bazı eylemcileri de üzerlerine atlı polisleri sürerek dağıtmaya çalıştı. Eylemciler, kendilerini dağıtmak isteyen polislere yerlerde oturarak protestolarını sürdürdü. Bazıları ise engel olmak isteyen polislerin isimlerini aldı, fotoğraflarını çekti. 
     Eylemciler protesto gösterileri sırasında yine kavuniçi renkli şeritler, tişörtlerle kavşakları doldururken, "Yahudi Yahudi’yi kovmaz" sloganı attı, polis ve askerlere de "Emirlere karşı koyun" diye seslendi. 
     Kudüs’ün aşırı dindar Yahudiler’in yaşadığı Mea Şearim mahallesinde de benzer olaylar yaşandı. Göstericileri dağıtmak ve trafiğin akışını düzenlemek amacıyla binlerce polis ve güvenlik görevlisi, protestoların olduğu bölgelerde konuşlandırıldı. 
     Başbakan Ariel Şaron’un Gazze Şeridi’ndeki 21, Batı Şeria’daki 120 Yahudi yerleşimden 4’ünün ağustos ayı ortalarından itibaren boşaltılmasını öngören planının uygulaması yaklaştıkça, plan karşıtlarının eylemleri de yeni uygulamalarla artarak sürüyor. 
     
</TEXT>
</DOC>
