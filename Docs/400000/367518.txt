<DOC>
<DOCNO> 367518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/siy04.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıktan atamaya vize 
</HEADLINE>
<TEXT>


YÖK, öğretim elemanlarının atama usullerine kısıtlama getiren işlemin iptali istemiyle dava açtı. Danıştay, açıktan atamalarda izin alınmasını öngören düzenlemenin yürütmesini durdurdu 

ANKARA Milliyet 


Danıştay 8. Dairesi, YÖK'ün başvurusu üzerine, öğretim elemanlarının açıktan atanmasında Devlet Personel Başkanlığı ve Maliye Bakanlığı'ndan izin alınmasını öngören Başbakanlık düzenlemesinin yürütmesini durdurdu. 

'Ayrım yapıldı' 
YÖK, öğretim elemanlarının atama usul ve esaslarına bazı kısıtlamalar getiren işlemin iptali ve yürütmesinin durdurulması istemiyle dava açtı. Danıştay 8. Dairesi'nin kararında da, düzenlemeyle, bilimsel özerkliğe sahip yükseköğretim kurumlarının öğretim üyeleriyle öğretim üye yardımcıları arasında bilimsel amaç ve ilkeleri yönünden ayrım yapıldığı belirtildi. 
Geçmiş yılların bütçe kanunlarında da yardımcı doçent ve araştırma görevlilerinin atanmasına kısıtlamalar getirildiği anımsatılan kararda, Anayasa Mahkemesi ve Danıştay tarafından bu uygulamaların hukuka aykırı olduğu yönünde kararlar verildiği ifade edildi. 

Kısıtlama getirilmişti 
Kararda, kadro sınırlaması dışında tutulan öğretim üyelerine yönelik yaklaşımın, aynı konumdaki öğretim üye yardımcıları için de gösterilmesinin eşitlik ve tutarlılığın gereği olduğu vurgulandı. Üniversitelerin yetkili organlarının, kamu görevinin gereklerini ve bilimsel gereksinimlerini gözeterek özerklik anlayışı içinde hareket edeceklerine işaret edilen kararda, "tersi yaklaşımlara karşı yargı yolunun varlığında kuşku bulunmadığı" da kaydedildi. 


</TEXT>
</DOC>
