<DOC>
<DOCNO> 386969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur08.html </URL>
<DATE> 2005/10/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Firari sanık kovalamaca sonucu yakalandı... 
</HEADLINE>
<TEXT>

     Antalya'da polis ekiplerinden kaçmaya çalışan bir kişi, kullandığı ciple, önce polis aracına, sonra da bir motosiklete çarptıktan sonra yakalandı. 
     Alınan bilgiye göre, Kaçakçılık ve Organize Suçlar Şube Müdürlüğü'nce arandığı bildirilen Ö.Ö, polis ekiplerini görünce 07 ALG 35 plakalı ciple kaçmaya başladı. Önal'ın yakalanması için çok sayıda ekip görevlendirilirken, yaşanan kovalamaca sırasında Ö.Ö, Önleyici Hizmetler Müdürlüğü'ne bağlı polis otomobiline çarptı. 
     Kaçmaya devam eden Ö.Ö, Sakarya Bulvarı'nda bu kez, Yavuz Yalçın'ın kullandığı motosiklete çarptı. Üniversite öğrencisi oldukları belirlenen Yavuz Yalçın ile motosiklette bulunan Tuba Gökbulut kazada hafif yaralandılar. Ö.Ö, bu kazadan sonra cipi terk ederek kaçmaya çalıştı. Çevrede önlem alan polisle sokak aralarında devam eden kovalamaca sonucu Ö.Ö. yakalandı. 
     Ö.Ö, Kaçakçılık ve Organize Suçlar Şube Müdürlüğü'ne götürüldü. 
     
</TEXT>
</DOC>
