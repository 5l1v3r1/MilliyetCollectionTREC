<DOC>
<DOCNO> 360588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/magazin/amag.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, yine rekor peşinde 
</HEADLINE>
<TEXT>


'Organize İşler'in oyuncularıyla basın toplantısı düzenleyen Yılmaz Erdoğan, "Hedefimiz yine seyirci rekoru kırmak" dedi 

BİRSEN ALTUNTAŞ 

Yılmaz Erdoğan'ın yazdığı, yönettiği ve başrolünü oynadığı 3. sinema filmi "Organize İşler"in önceki gün otopark çekimleri yapıldı. Çekim arasında basın toplantısı düzenleyen Erdoğan, G.O.R.A.'dan kazandıkları 3.5 milyon dolarla çekimlerine başladıkları filmle, yine seyirci rekoru kırmayı hedeflediklerini söyledi. 
Filmin oyuncularından Altan Erkekli, Başak Köklükaya, Tolga Çevik, Ebru Akel, Erdal Tosun'un hazır bulunduğu toplantıya Özkan Uğur, Özgü Namal, Demet Akbağ tatilde, Cem Yılmaz ise turnede oldukları için katılmadı. Filmde bir hırsızlık çetesinin liderini canlandıran Erdoğan, "Filmin üçte birlik kısmının çekimlerini tamamladık. 5 haftalık daha çekim sürecimiz var. Bayağı komik bir film oluyor" dedi. 
'Organize İşler' için hırsızlık üzerine araştırma yaptığını da belirten Erdoğan, "6 ay hırsızların arasında yaşadım. Hatta hırsızlar ilk yazdığım senaryoyu çaldı. Şaka bir yana bir hayatı işliyoruz" diye konuştu. 



</TEXT>
</DOC>
