<DOC>
<DOCNO> 379546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/spo01.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Malmö son şans 
</HEADLINE>
<TEXT>


Beşiktaş Yönetimi bugün yapacağı toplantıda Rıza Çalımbay'ın durumunu masaya yatıracak. İdareciler Malmö maçı sonuna kadar susma kararı alırken, UEFA Kupası'ndaki sonucun, hocanın kaderini belirleyeceği öğrenildi 


Çaykur Rizespor maçına kadar sadece Galatasaray yenilgisi gören Beşiktaş Teknik Direktörü Rıza Çalımbay, bir hafta içinde üç mağlubiyet tattı. Geçen haftaki Çaykur Rizespor hezimetinin ardından UEFA Kupası'nda Malmö'ye boyun eğen Rıza hoca, dün de Fenerbahçe karşısında ummadığı bir yenilgiyle karşılaştı. 
Rıza Çalımbay'ın arkasında olduklarını söyleyen Başkan Yıldırım Demirören ile yöneticiler ise bugünkü toplantıda durum değerlendirmesi yapacak. Şimdilik konuşmama kararı alan Siyah - Beyazlı idarecilerin, Malmö maçının sonuna kadar Çalımbay'a şans vermeyi düşündükleri öğrenildi. Kartal'ın UEFA Kupası'nda alacağı sonuç, tecrübeli hocanın da kaderini belirleyecek. 
Fenerbahçe karşısında her zamanki hastalığın devam ettiğini ifade eden Çalımbay, "Çok basit gol yiyip, çok basit goller kaçırıyoruz. İlk golü bulduktan sonra ikinciyi atacağımızı düşünmüştük. Çok iyi bir oyun sergiledik. Ama yine çok basit bir yanlışla gol yedik. Forvetler pozisyona giremezse, tamam pozisyon bulamadık diyeceğim. Ancak bulup da, gol yapamamak üzücü" belirtti. 
En büyük üzüntüsünün muhteşem taraftarına galibiyet hediye edememek olduğunu vurgulayan Rıza Çalımbay, futbolculuk yıllarındaki başarıları antrenör olarak da yaşamak istediğini söyledi. 
Beşiktaş Teknik Direktörü'nün, "İkinci Malmö maçından da kötü sonuç çıkarsa bırakır mısınız " sorusuna yanıtı şu oldu "Malmö ile ilk devreyi oynadık. Şimdi ikinci yarısı var. O zaman Beşiktaş'ın menfaati için gereken ne ise o yapılır." 
Öte yandan bazı taraftarlar, "Lütfen görevi bırakın. Kaldıramıyorsun" derken, Ümraniye Tesisleri'nin önüne gelen 30 kadar Siyah - Beyazlı da Rıza Çalımbay'a istifa çağrısında bulundu. 

Bu ne cesaret 

Fenerbahçeli taraftarlar, deniz tarafındaki açık tribüne sızdılar. Karşılaşma öncesi renklerine belli ettiler ve havai fişek gösterileri ile takımlarına destek verdiler. Ardından polis tarafından dışarı gönderildiler 


İstanbul İl Güvenlik Kurulu'nun aldığı, "Derbilere misafir takım seyircisi gelmeyecek" kararı, Fenerbahçe taraftarınca bozuldu. Deniz tarafındaki kale arkasında bulunan yaklaşık 100 kişilik Sarı - Lacivertli grup, maçın hemen öncesinde renklerini belli etti ve tezahürat yapmaya başladı. Burada bulunan Beşiktaşlılar'ın tepkisini alan Fenerbahçeliler, emniyet görevlileri tarafından hemen korumaya alındı. 
Buna büyük tepki gösteren BJK İnönü Stadı'nın tribünleri, İstanbul Valisi Muammer Güler'e tepki göstererek, "Vali istifa" diye protestoda bulundu. 
Güler, bunun üzerine arkasında oturan İstanbul Emniyet Müdürü Celalettin Cerrah'a emir vererek Fenerbahçeli taraftarların çıkarılmasını istedi. 
Fenerbahçeli taraftarların Beşiktaş İnönü Stadı'na sızma girişimi hafta ortasında başladı. Çok sayıda taraftar, Beşiktaşlılar ile aynı tribünden bilet satın alarak üstlerinde herhangi bir Fenerbahçe ibaresi olmadan tribünlerdeki yerlerini aldılar. Ancak tribünde Fenerbahçeliler'in olduğu yolunda gelen ihbar üzerine arayış başladı. Beşiktaşlı taraftarlar tribündeki seyircileri tek tek soyundurarak üzerlerinde Fenerbahçe forması olup olmadığına baktı. Üstü çıplak kalan Fenerbahçeli seyirciler, maç başlayınca kimliklerini ortaya çıkardı ve havai fişek gösterisi ile takımlarına destek verdiler. Ardından polis tarafından dışarı çıkarıldılar. 

Kartal mahsur kaldı 

Beşiktaş taraftarı, Ümraniye Nevzat Demir Tesisleri'nin önüne gitti, Siyah - Beyazlı futbolcuları içeride mahsur tuttu. Rıza Çalımbay'ın istifasını isteyen ve aleyhte tezahüratta bulunan grup, Futbol Şube Sorumlusu Kıvanç Oktay'ı dışarı çağırdı. Oktay bunu kabul etmedi ve aralarından sözcü istedi. Bunun üzerine içeri giren birkaç kişi, yapılan görüşmenin ardından mutlu bir şekilde tesislerden ayrılırken, bu kez tezahürat değişti "Yensen de, yenilsen de, taraftarın seninle." Futbolcular da yaklaşık 2 saatlik bir bekleyişin ardından tesislerden ayrıldı. 

Faili meçhul olay 

Karşılaşma sonrası Beşiktaş tribünlerinde bulunan bir taraftar apar topar sedyeye konularak hastaneye kaldırdı. İnönü Stadı'nın güvenliğinden sorumlu görevliler, bu kişinin tribünden düştüğünü söylerken, taraftarın bıçaklandığı yolunda iddialar da ortaya atıldı. Görevliler bu konuda açıklama yapmaktan kaçındı. 
Bu arada Beşiktaşlı taraftarlar, Tuncay'ın golünden sonra Fenerbahçe Teknik Direktörü Christoph Daum'un üzerine su şişesi ve yabancı cisimler attılar. Fenerbahçe İkinci Başkanı Nihat Özdemir, "Biz Fenerbahçe olarak, stadımızda küfrü ve sahaya yabancı madde atılmasını önledik. Tüm statlarda da böyle olmasını temenni ettik. Ama Beşiktaş seyircisine bir iki sözüm var. Yine burada başkanımıza ve Fenerbahçe'ye küfür edildi. Bu olmamalıydı. Biz ne Futbol Federasyonu'nun, ne de Tahkim Kurulu'nun kararlarına müdahale ediyoruz. Etmedik, etmeyeceğiz de. Bu basiretli idare tarzına Beşiktaşlı yöneticiler uymadılar. Gidip Tahkim Kurulu ile uğraşacaklarına kendi tribünleriyle ilgilenselerdi, daha doğru yaparlardı" dedi. 


</TEXT>
</DOC>
