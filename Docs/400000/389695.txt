<DOC>
<DOCNO> 389695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/axspo01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat gibi tenkit 
</HEADLINE>
<TEXT>


Beşiktaş'tan teklif alan Danimarka Milli Takımı Teknik Direktörü Morten Olsen, Çalımbay'ın görevden uzaklaştırılmasını eleştirdi, "Teknik direktörünü işten atan bir kulüple çalışmam" diyerek noktayı koydu 

ÜNSAL TURAN KOPENHAG 


Üç ünlü teknik adamla flört ettiğini açıklayan Beşiktaş Yönetimi'nin ilgilendiği Morten Olsen'in teklifi geri çevirmesinin ardındaki gerçek ortaya çıktı. İlk etap Belçika çıkarması sırasında Danimarka Milli Takımı Teknik Direktörü Olsen'e teklif götüren Başkan Yıldırım Demirören, olumlu yanıt alamamıştı. 
Kamuoyuna, "Çok para istedi" diye lanse edilen Danimarkalı çalıştırıcının, siyah - beyazlı yönetimin tutumu nedeniyle masaya oturmadığı ortaya çıktı. 
Geçen hafta bir Türk kulübünden teklif aldığını açıklayan, ancak isim vermeyen Olsen, "Teknik direktörünü işten atan bir kulüple çalışmam" diye konuştu. Rıza Çalımbay'ın görevinden uzaklaştırılışını eleştiren tecrübeli hoca, "Şu anda işten atma sezonu. Birçok kulüpte teknik direktörlerin işine son veriliyor. Teknik direktörü işten atılan bir kulübü düşünemem" dedi. 

Tigana'ya teklif 
Şu anda herhangi bir takımı devralmak istemediğini belirten Morten Olsen, "İsteseydim geçen hafta içinde görev alırdım. Şu anda ne olursa olsun, 1 Temmuz'a kadar Danimarka Milli Takımı'nın başındayım. Belki de daha uzun süre... Bunu zaman gösterecek. Şayet Danimarka Futbol Federasyonu karar değiştirirse bilemem. Ama işi bırakan taraf ben olmayacağım" dedi. 
Bu arada, Belçika'dan Fransa'ya geçen Başkan Yıldırım Demirören ile Genel Sekreter Kenan Öner'in Tigana'ya teklifi ilettiği ve yanıt beklediği vurgulandı. Tigana'nın teklife sıcak baktığı bildirildi. Kartal'ın listesinde bulunan Le Guen'den de randevu için tarih bekledikleri, Toshack'ın da yedekte tutulduğu kaydedildi. Siyah-Beyazlı yönetim, hocayı bugün için açıklayacağını duyurmuştu. 

Son kurban Ailton 

CENGİZ MALGIR 

Türkiye Kupası maçı için bugün Konya'ya giden Beşiktaş'ta Ailton da kadrodan çıkarıldı. Sakatlıkları nedeniyle Tümer, İbrahim Toraman, Gökhan Zan, Okan Buruk, Tayfur ve Volkan'dan yoksun olarak çalışmalarına devam eden siyah - beyazlılarda, Brezilyalı futbolcunun da kas spazmı geçirerek kadrodan çıkarıldığı açıklandı. Sağlık kurulu, Ailton'u Ankaragücü maçına yetiştirmeye çalışacak. Sakatlığı geçen, ancak maç eksiği bulunan Pancu da Konyaspor kadrosuna alınmadı. 
Öte yandan sakatlıkları giderek düzelen Okan Buruk, İbrahim Toraman'ın Sevilla maçına yetişecekleri belirtildi. Bu arada Tümer, Tayfur ve Ramazan bugün oynayamayacak olmalarına rağmen moral amacıyla dün Konya'ya gitti. 


</TEXT>
</DOC>
