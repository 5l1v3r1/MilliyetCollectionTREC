<DOC>
<DOCNO> 364974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun01.html </URL>
<DATE> 2005/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tarihi bir uçuş Azerbaycan uçağı Ercan'a indi... 
</HEADLINE>
<TEXT>

     Azerbaycan’ın başkenti Bakü’deki Haydar Aliyev Havaalanı’ndan kalkan Azerbaycan özel havayolları şirketi Imair’e ait İTX 8831 sefer sayılı uçak, saat 22.00’de yaklaşık 90 yolcusuyla Lefkoşa’daki Ercan Havaalanı’na indi. 
     Uçakta bulunan, Azerbaycan-Türkiye İşadamları Birliği ATİB 
     Başkanı Ahmet Erentok başkanlığındaki, işadamı, üst düzey bürokrat, sanatçı ve gazetecilerden oluşan heyeti, KKTC’nin Bakü temsilcisi Mustafa Evran ve diğer yetkililer karşıladı. 
     Havaalanında konuklara nazar boncuğu takıldı ve folklor ekibi gösteri sundu. 
     Ellerinde Türk ve KKTC bayrakları olan bir grup, "Azeri kardeşlerimiz, KKTC’ye hoşgeldiniz" pankartı açarak Azerbaycan lehine tezahüratta bulundu. 
     ATİB Başkanı Ahmet Erentok, Ercan Havaalanı’nda yaptığı açıklamada, tarihi ve duygusal bir gece yaşadıklarını belirterek, 31 yıl sonra kuzey Kıbrıs’a Türkiye bayraklı uçakların dışında başka bir ülkenin bayrağını taşıyan bir uçağın indiğini, bunun Azeri uçağı olmasından mutluluk duyduklarını söyledi. 
     "Aynı kökün, aynı birliğin, aynı yolun yolcusu olduklarını" ifade eden Erentok, "Bu yolda birlikte devam edeceğiz" dedi. 
     Erentok, 3 gün sürecek ziyaretlerinde 8’e yakın işbirliği protokolü imzalayacaklarını belirterek, ikili anlaşmaların iki ülke arasındaki ilişkileri daha önemli bir boyuta taşıyacağını söyledi. 
     Erentok, "KKTC ve Azerbaycan arasındaki ikili ticari ve ekonomik ilişkilerin geliştirilmesi, yatırımların geliştirilmesi, özellikle öncelikli sektörler olan bankacılık, finansman, turizm, gıda, tarım ve inşaat gibi sektörlerde işbirliği yapılmasıyla ilgili çok güçlü bir kadroyla geldik" diye konuştu. 
     Uçak seferinin yapılmasında katkısı olan Imair havayolları sahibi Fuzuli Alekberov’a teşekkür eden Erentok, "Allah’ıma çok şükür, bugün hayalimizi gerçekleştirdik" dedi. 
     Erentok, uluslararası topluluktan tepki alıp almadıkları konusunda ise şunları söyledi 
     "Bizim uluslararası camiadan tepki almamız mümkün değil, çünkü iş adamıyız. Bugün globalleşen dünyada işadamları dünyanın istedikleri ülkesine istedikleri seferi ve istedikleri yatırımı yapmakta özgür. 
     Biz hiçbir tepki almayız" dedi. 
     Imair havayolları sahibi Fuzuli Alekberov da düzenli seferlerin ne zaman başlayacağı sorusuna karşılık, pazarı açmak için önce teknik hazırlık gerektiğini söyledi. 
     Azerbaycan-İstanbul arasındaki ilk uçuşu 1989’da kendilerinin yaptığını anımsatan Alekberov, ilk uçuştan 3 ay sonra düzenli sefere başladıklarını belirtti. 
     Amaçlarının ekonomik ve kültürel ilişkileri geliştirmek olduğunu söyleyen Alekberov, bir soru üzerine Azerbaycan’dan KKTC’ye Gürcistan ve Trabzon üzerinden geldiklerini ve uçuşun 2,5 saat sürdüğünü söyledi. 
     Azerbaycan heyeti, yarın KKTC Cumhurbaşkanı Mehmet Ali Talat tarafından kabul edilecek. KKTC’nin 1. Cumhurbaşkanı Rauf Denktaş da heyete brifing verecek. 
     Heyet, KKTC’deki temaslarına pazar gününe kadar devam edecek. 
     
</TEXT>
</DOC>
