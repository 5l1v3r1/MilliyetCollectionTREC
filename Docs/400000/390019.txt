<DOC>
<DOCNO> 390019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy07.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Vural'dan AB konferansında Pamuk alıntısı 
</HEADLINE>
<TEXT>


MADRİD AA 


İspanya'nın başkenti Madrid'deki Avrupa Komisyonu binasında düzenlenen "AB-Türkiye Tarihle Randevu" başlıklı konferansa katılan Türkiye'nin Madrid Büyükelçisi Volkan Vural'ın Orhan Pamuk'tan alıntı yapması katılımcıları şaşırttı. 
Vural, sözlerine Alman Yayıncılar Birliği'nden Barış Ödülü alan Pamuk'un Frankfurt'taki tarihi Paul Kilisesi'nde düzenlenen törende yaptığı konuşmadan alıntılar yaparak başladı. Vural, Pamuk'un şu sözlerini aktardı 
"Avrupa'da Türklere karşı bir milliyetçiliğin körüklenmesi ne yazık ki Türkiye'de de Avrupa karşıtı kaba bir milliyetçiliği kışkırtmaya yarıyor. AB'ye inananlar sorunun barış ile milliyetçilik arasında olduğunu bir an önce görmeli. Bu ikisi arasında hepimiz seçimimizi yapacağız. Ya barış, ya milliyetçilik. AB'nin kalbinde barış düşüncesinin yattığını düşünüyorum. Türkiye'nin, Türklerin Avrupa'ya sunduğu ilk şey elbette barıştır." 
Konuşmasının ardından katılımcılar, Pamuk'tan alıntı yaptığı için "şaşırdıklarını" belirterek Vural'a teşekkür etti ve "Nasıl olup da Pamuk, Türkiye'de yargılanıyor Ve Türk hükümetinden hiç kimse Frankfurt'taki törene katılmıyor " sorularını yöneltti. 

'Yargıda bağımsızlık vardır' 
Vural, 1997'de yine Alman Yayıncılar Birliği tarafından Barış Ödülü'ne layık görülen yazar Yaşar Kemal'in ödül töreninde de bulunduğunu anımsatarak "Pamuk'un büyük bir yazar olduğunu düşünüyorum. Ama söylediği birkaç şeye katılmıyorum. Kopenhag kriterlerinin de önemle altını çizdiği gibi yargıda bağımsızlık vardır. Türkiye'de de bu böyledir" dedi. 


</TEXT>
</DOC>
