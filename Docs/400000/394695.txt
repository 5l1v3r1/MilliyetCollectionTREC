<DOC>
<DOCNO> 394695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun02.html </URL>
<DATE> 2005/11/14/ </DATE>
<TIME> 03.05 </TIME>
<AUTHOR>  </AUTHOR>
<HEADLINE>
Rice Filistin Devleti, İsrail'in düvenliğini artırır 
</HEADLINE>
<TEXT>

     ABD Dışişleri Bakanı Condoleezza Rice, İsrail ile Filistin'in barış konusundaki istekliliklerini kanıtlamaları gerektiğini söyledi. 
     Rice, bir Filistin devletinin İsrail'in güvenliğini artıracağını kaydetti. 
     ABD Dışişleri Bakanı, Kudüs'te Amerikan düşünce kuruluşlarından Brookings Enstitüsü tarafından düzenlenen bir konferansta yaptığı konuşmada, ABD'nin de desteklediği ''yol haritası'' olarak adlandırılan Ortadoğu barış planının öngördüğü şekilde Filistinlilerin terörizmle mücadele etmesi, militanları dizginlemesi İsrail'in de işgal altındaki Batı Şeria'da Yahudi yerleşim birimi inşasını dondurması da dahil taahhütlerini yerine getirmesi çağrısında bulundu. 
     Rice, ''Eğer Filistinliler terörizmle, şiddet eylemleriyle mücadele eder, demokratik reformları geliştirir, İsrail de nihai çözümü engelleyecek etkinlikte bulunmaz ve Filistin halkının günlük hayatını iyileştirirse barış olasılığı gerçekçi olur'' diye konuştu. 
     Filistin'de Ocak ayında yapılması planlanan genel seçimlere de değinen Rice, radikal Hamas örgütünü işaret ederek, ''hiçbir demokrasinin, bir ayağı terörizm tarafında, bir ayağı siyasi arenada olan silahlı grupları hoşgöremeyeceği'' ifadesini kullandı. 
     Rice, İsrail'e de Filistinlilerin geçimlerini sağladığı işlerini yapabilmeleri için daha rahat hareket edebilmelerine olanak sağlamak üzere Filistinlilere uyguladığı kısıtlamaları yumuşatması çağrısında bulundu. 
     Condoleezza Rice, ziyaret ettiği Suudi Arabistan'dan İsrail'e gelirken uçakta gazetecilere yaptığı açıklamada da, ''Bir Filistin devletinin İsrail'in güvenliğini artıracağını'' söyledi. 
     İsrail Başbakanı Şaron da, konferanstaki konuşmasında, ''Filistinle barış görüşmelerinin sadece, Filistin yönetimi militanları silahsızlandırdıktan sonra 'yol haritası' temelinde yapılabileceği'' yönündeki tavrını yineledi. 
     İsrail'de, 10 yıl önce suikasta kurban giden eski Başbakan İzak Rabin'i anma etkinliklerine katılacak olan Rice, İsrail'den sonra Ürdün'e geçecek. 
     
</TEXT>
</DOC>
