<DOC>
<DOCNO> 390846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun18.html </URL>
<DATE> 2005/10/30/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ahmedinecad, sert açıklamalarına devam ediyor 
</HEADLINE>
<TEXT>

     İran Cumhurbaşkanı Mahmud Ahmedinecad, ''İsrail'in haritadan silinmesi gerektiği'' açıklamasının İran'ın uzun dönem siyaseti olduğunu ve bunun, görüşlerinde bir değişikliği işaret etmediğini bildirdi. 
     İran'ın resmi İRNA ajansının haberine göre, Ahmedinecad, milis güçlerine hitaben yaptığı konuşmada, bu kelimelerin, Ayetullah Ruhullah Humeyni'nin söylediklerinin aynısı olduğunu belirterek, buna yalnızca, ''Kibirli güçler, 50 yıldır bir işgalci rejimin tanınması için çalışıyor'' cümlesinin eklendiğini söyledi. 
     Ahmedinecad ayrıca, Batılı basını, açıklamalarını çarpıtmak ve doğru yansıtmamakla suçladı. 
     
     HATEMİ'DEN ÜSTÜ KAPALI ELEŞTİRİ 

     Öte yandan, eski İran Cumhurbaşkanı Muhammed Hatemi, Ahmedinecad'ın sözlerini üstü kapalı bir şekilde eleştirerek, ''Biz dünyayı dönüştürmeye ve bize uygun gelecek hükümetler oluşturulmasına çalışmak için burada bulunmuyoruz. Bize siyasi ve ekonomik açıdan sorun yaratacak sözler söylememeliyiz'' dedi. 
     Hatemi, Tahran'daki Kuran müzesinde yaptığı konuşmada, ''En kötüsü, İslam adına, faşizan değerler ve prensiplerle, liberalizmi eleştirmektir'' şeklinde konuştu. 
     
</TEXT>
</DOC>
