<DOC>
<DOCNO> 367627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonsiy05.html </URL>
<DATE> 2005/08/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
AKP'den, istifa eden İSDEMİR ve ERDEMİR genel müdürlerine tepki 
</HEADLINE>
<TEXT>

     AK Parti Genel Başkan Yardımcısı Necati Çetinkaya, "İstifa eden İSDEMİR ve ERDEMİR genel müdürleri, kendilerini medyatik hale getirmek için açıklamalar yapıyorlar" dedi. 
     Çetinkaya, Hatay’ın İskenderun İlçesi’nde parti teşkilatını ziyareti sırasında yaptığı açıklamada, hükümetin özelleştirme politikasında geri adım atmayacağını belirterek, bürokratların da bu politikayı uygulamak zorunda olduklarını bildirdi. 
     İstifa eden İSDEMİR ve ERDEMİR genel müdürlerinin açıklamalarını eleştiren Çetinkaya, "Kendilerini medyatik hale getirmek için açıklamalar yapıyorlar. Özelleştirmeye karşı çıkmak, devletin menfaatlerini istememek demektir" dedi. 
     Yatırımların durmasının ve gelişme yönündeki çalışma sürecinde yöneticilerin "ellerinin kollarının bağlanmasının" söz konusu olmadığını ifade eden Çetinkaya, "Bu işi başaranlar başarır, başaramıyorum diyenler de gider. Hükümet de Özelleştirme İdaresi ve kurumların yöneticileri de başarı için tüm gayretini gösteriyor ve göstermeye de devam edecek" diye konuştu. 
     Çetinkaya, bir gazetecinin, yabancı sermayenin durumu konusundaki sorusunu ise şöyle yanıtladı 
     "Çin’e haftada 2-3 milyar dolar sermaye giriyor. Çinliler, yönetimde ne kadar katılarsa da ekonomide dünyanın en liberal ülkesi olduklarını söylüyorlar. Bizim solcu geçinenler, bunu örnek alsınlar. 
     1946’da çok partili yaşama geçen Türkiye’nin hala özelleştirmeyi 
     tartışması, bizim ayıbımızdır. 
     Şu anda güçlü bir iktidar olduğu için yabancı sermaye güvencede. 
     Bizden önceki dönemde Türkiye’ye, Afrika ülkeleri kadar bile yabancı sermaye girmiyordu. Borsa, bizim dönemimizde 30 binin üzerine çıkarak tarihi bir rekor kırdı. Bu rekora dünya bile kavuşamadı." 
     
</TEXT>
</DOC>
