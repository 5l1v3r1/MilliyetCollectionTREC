<DOC>
<DOCNO> 384149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun37.html </URL>
<DATE> 2005/10/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye'ye karşı Yunanistan-Ermenistan ittifakı 
</HEADLINE>
<TEXT>

     Erivan ve Atina'nın, Türkiye'nin AB'ye üye olma yönündeki girişimlerine karşı aynı yaklaşıma sahip oldukları bildirildi. 
     Ermenistan Başbakanı Andranik Margaryan ve çeşitli temaslar için Erivan'da bulunan Yunanistan Savunma Bakanı Spilyos Spilyotopulos arasındaki görüşmede, Türkiye-AB müzakerelerinin başlaması ele alındı. 
     Margaryan ve Spilyotopulos, ''müzakere sürecinin Türkiye'yi daha kontrol edilebilir ve ne yapacağı daha iyi tahmin edilebilir bir ülke yapacağı'' konusunda hemfikir olduklarını belirttiler. 
     Görüşmede ayrıca iki ülkenin Türkiye'den beklentileri olan Güney Kıbrıs Rum yönetiminin tanınması, Türk-Ermeni sınırının açılması ve sözde soykırımın tanınması konuları ele alındı. 
     
     ROSE-ROTH SEMİNERLERİ 
     Ağırlıklı olarak Doğu Avrupa ülkeleri parlamento ve parlamenterlerine demokratikleşme konusunda yardımcı olmayı amaçlayan Rose-Roth seminerlerinin ''Güney Kafkasya'da güvenlik'' konulu bölümü yarın Erivan'da yapılacak. 
     Ermenistan Parlamentosu ile NATO Parlamenterler Asamblesi tarafından düzenlenen ve üç gün sürecek seminerde, ''Yukarı Karabağ ve çözümde uluslararası toplumun rolü'', ''Ermenistan'da iç istikrar'', ''Güney Kafkasya'da savunma reformları'', ''Rusya'nın Güney Kafkasya'daki rolü'' ve ''Güney Kafkasya'da bölgesel işbirliği'' gibi konular ele alınacak. 
     NATO Parlamenterler Asamblesi Genel Sekreteri Simon Lunn ve İngiltere'nin Güney Kafkasya özel temsilcisi Sir Brain Fall da seminerlere katılmak üzere Erivan'a geldi. 
     ABD Kongre üyeleri Charles Rose ve William Roth'un Amerikan Ulusal Kalkınma Vakfı tarafından sağlanan mali destekle başlattıkları seminerler, daha çok parlamenterler arasındaki diyalogun artırılmasının gerekli görüldüğü bölgelerde düzenleniyor. 
     
</TEXT>
</DOC>
