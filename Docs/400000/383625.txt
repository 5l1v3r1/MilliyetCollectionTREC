<DOC>
<DOCNO> 383625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo10.html </URL>
<DATE> 2005/10/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Chelsea, Liverpool'a gol yağdırdı .. Avrupa'dan futbol... 
</HEADLINE>
<TEXT>

     Premier Lig'deki sekizinci hafta mücadelesinde Chelsea, Liverpool'u deplasmanda 4-1 yenerek ligde sekizde sekiz yaptı. Bir yıl içinde sekizinci kez karşı karşıya gelen iki takımın karşılaşmasında Chelsea'nin gollerini 27'de penaltıdan Lampard, 43'te Duff, 63'te Joe Cole ve 82'de Geremi atarken Liverpool'un tek golünü 36'da Gerrard kaydetti. 
     Arsenal ise Birmingham'ı Van Persie'nin golüyle 1-0 mağlup etti. 
     Bundesliga'da ise Hamburg, Kaiserslautern'i deplasmanda 3-0 yenerek lider Bayern Münih'in 1 puan arkasında takibini sürdürdü. Kaiserslautern'de Halil Altıntop 90 dakika oynarken Berkant 64'te oyuna girdi. 
     İspanya liginde Real Sociedad, sahasında Real Betis'le 1-1 berabere kalırken ev sahibinde Nihat 90 dakika forma giydi. Serie A'da Milan Reggina'yı 2-1 mağlup ederken Fiorentina Livorno'yu 3-2'lik skorla yendi. Fenerbahçe'nin Şampiyonlar Ligi'nde 3-0 mağlup ettiği PSV, Hollanda liginde Heerenveen deplasmanında 3-2 kazandı. Fransa liginde Lyon, 1-0 mağlup duruma düştüğü Rennes deplasmanında 3-1 kazandı ve Paris Saint Germain'in 4 puan önünde liderliğini sürdürdü. 
     
</TEXT>
</DOC>
