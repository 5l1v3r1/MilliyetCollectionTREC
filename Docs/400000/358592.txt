<DOC>
<DOCNO> 358592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun28.html </URL>
<DATE> 2005/07/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sofya çöp şehir oldu, salgın hastalık tehlikesi var .. 
</HEADLINE>
<TEXT>

     Bulgaristan'ın başkenti Sofya adeta bir çöp şehir görünümüne büründü. 
     Şehir çöplerinin döküldüğü Suhodol bölgesinde yaşayan halkın protesto eylemleri yüzünden 4 gündür çöpler toplanamayınca, yaklaşık 30 bin ton çöp cadde ve sokaklarda yığılı kaldı. 
     Sıcaklar yüzünden kolayca çözülen ve bakteri üretmeye başlayan çöpler salgın hastalık tehlikesini de ortaya çıkardı. Sofya'da son 24 saatte 9 kişinin bağırsak enfeksiyonu teşhisiyle hastanelerde tedavi altına alındığı bildirildi. 
     Sofya'ya bağlı Suhodol köyü merasında çöp paketleme ve geçici muhafaza tesisi kurmaya çalışan belediye, bölge halkının protestosu ile karşı karşıya kaldı. Çöp kamyonlarının önünde ''canlı zincir'' oluşturan köylüler, 4 gündür kamyonların girişine izin vermiyor. 
     Sofya Belediye Başkanı Stefan Sofiyanski'nin milletvekili seçilmesinin ardından, belediye meclis kararıyla geçici olarak belediye başkanlığı görevine getirilen Minko Gercikov, bir yandan Suhodol halkını ikna etmeye çalışırken, diğer yandan da toplanmamış çöplerle ilgili geçici çözümler bulmaya çalışıyor. 
     Gercikov, Sofya'ya 10 kilometre uzaklıktaki Kremikovtsi demir çelik fabrikasından, kamyonlarda toplanan çöplerin fabrikanın fırınlarında yakılmasını istedi, ancak fabrika yönetimi bunu kabul etmedi. 
     Bu arada, halk sağlığı için ciddi tehlike oluşturmaya başlayan çöplerin toplanması istemiyle belediye başkanlığı önünde bugün bir gösteri düzenlendi. 
     Belediye başkanlığı binası önüne çöp torbalarıyla gelen göstericiler, ''Çöpler çöplerin yanına gitsin'' diye slogan attı. Protestocular, belediyeye çöp vergisi ödediklerini belirterek, ''Buna rağmen tam bir sorumsuzluk örneği yaşanıyor. Biz de çöpleri ait olduğu yere getirdik'' diye konuştular. 
     
</TEXT>
</DOC>
