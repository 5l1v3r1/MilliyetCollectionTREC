<DOC>
<DOCNO> 381967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo21.html </URL>
<DATE> 2005/09/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Göztepe "düşüşe" çare arıyor... 
</HEADLINE>
<TEXT>

     Aralıksız küme düşerek, Süper Lig'den Üçüncü Futbol Ligi'ne kadar gerileyen Türk Futbolu'nun köklü takımlarından Göztepe, zor günler yaşıyor. 
     2002-2003 sezonunda yer aldığı Birinci Süper Lig'den düşen Göztepe, aynı akıbeti peş peşe iki sezon daha yaşadı. Sponsor bulma girişimleri sonuçsuz kalan ve maddi sıkıntıları bir türlü aşamayan sarı-kırmızılılar, 2003-2004'te İkinci Lig A Kategorisi'nden, 2004-2005 sezonunda da İkinci Lig B Kategorisi'nden düştü. 
     Sezon başında oyuncuların alacaklarının ödenmesi konusunda sıkıntılar yaşayan ve hazırlıklara geç başlayan Göztepe, bulunduğu Üçüncü Futbol Ligi 3. Grup'ta da ilk 3 haftada ancak 1 puan alabildi. 
     Kulüp profesyonel şube başkanı Mustafa Kocaoğlu, içinde bulunulan şartlarda ''Göztepe'yi yaşatıyor olmalarının'' bile takdir edilmesi gerektiğini vurguladı. 
     Takımın ligde varlığını sürdürmesi için gerekli şartları yerine getirdiklerini ve oyuncuların alacaklarını ödediklerini anlatan Kocaoğlu, ''Adanaspor'un yürüyecek gücü kalmadı ve çekildi. Hemen hemen şartlarımız aynı. Biz Göztepe'yi yaşatıyoruz. Üstelik Göztepe için harcadığımız paralardan 1 kuruşunu bile geri alma şansımız bulunmuyor'' dedi. 
     Göztepe'nin yeniden yükselişe geçmesi için öncelikle transferin önünün açılması gerektiğini kaydeden Kocaoğlu, şu bilgileri verdi 
     ''Kulübün 20 civarındaki eski futbolcusuna, faizleriyle birlikte toplam 2 milyon YTL'yi bulan borcu var. Dolayısıyla transfer yapılamıyor. Bu engelin ortadan kalkması için güçlü bir oluşum şart. Böyle bir oluşuma biz her türlü katkıyı sağlamaya, istenirse çekilmeye hazırız, ancak şu anda kulübü yaşattığımız için bizi takdir edecekleri yerde, eleştirilerde bulunan masalcı dedeler var. Transferin önünü açarım diyen her ciddi oluşum destek bulacaktır.'' 
     
</TEXT>
</DOC>
