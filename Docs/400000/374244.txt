<DOC>
<DOCNO> 374244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/gun06.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli çantaya ayaklı kontrol 
</HEADLINE>
<TEXT>


MUHAMMET KAÇAR Rize DHA 

Rize'de otobüs durağında bulunan şüpheli çanta, polisi alarma geçirdi. Polis, Şehitler Caddesi'ni trafiğe kapatırken, olay yerine Terörle Mücadele Şube Müdürlüğü'ne bağlı bomba imha uzmanları çağrıldı. Ancak uzmanlardan biri, şüpheli çantanın yanına giderek hiçbir önlem almadan eliyle karıştırmaya başladı. Bu hareketiyle çevredekileri şaşkınlığa uğratan uzman polis, eline aldığı çantayı amirlerinin bulunduğu yere taşıdı. Uzman polis, burada da ayağını çantanın içine sokarak içindeki kutuları tek tek ezdi ve boş olup olmadığını kontrol etti. Ekipler, çantada patlayıcı olmadığını "kendilerince" belirledikten sonra çantayı çöp bidonunun yanına bırakarak olay yerinden ayrıldı. 


</TEXT>
</DOC>
