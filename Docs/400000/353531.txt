<DOC>
<DOCNO> 353531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/ekonomi/aeko.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Domateste belge kavgası 
</HEADLINE>
<TEXT>


Türkiye'den sebze ve meyve ithalatını durduran Rusya, belge tahribatı olduğunu ileri sürdü. Türk yetkililer ise Rus Karantina Servisi'ni 'yasal olmayan istekler'de bulunmakla suçladı 

ANKARA Milliyet 

Akdeniz meyve sineği bulunduğu gerekçesiyle yaş sebze ve meyve ile kesme çiçek ithalatını durduran Rusya, Türk bitki sağlık sertifikalarının "sahte" olduğunu ileri sürdü. Rusya Federasyonu Bitki Karantina ve Veterinerlik Servisi RFBKVS , belgelerde "tahrifat" yoluyla sahtecilik yapıldığı iddiasını Tarım ve Köyişleri Bakanlığı'na gönderdiği 6 Haziran 2005 tarihli yazıda gündeme getirdi. 
"Geçici Bitkisel Üretim Yasağının kaldırılması" başlıklı yazıda, Dış Ticaret Müsteşarlığı'ndan DTM alınmış olan bin 309 sayılı yazının ekindeki kuru üzüm ihracatına ilişkin 5 adet bitki sağlığı sertifikasında tahrifat yapıldığı ileri sürüldü. 
Tarım ve Köyişleri eski Bakanı Sami Güçlü'yü muhatap alan yazıda, Türkiye'nin zirai karantina sistemi hakkında sorulan 10 soruyu cevaplandırması da istendi. 
DTM yetkilileri, iki ülke arasında domates krizi olarak adlandırılan olayla ilgili olarak "Bilgimiz yok" derken, tüm sorumluluğun Tarım Bakanlığı'na ait olduğunu savundu. 

Belgeler sahte değil 
Tarım Bakanlığı yetkilileri ise, sahtecilik iddiasının iki ülke otoriteleri arasındaki yazışmalarda "kaybolan bir belgeden" kaynaklandığını bildirdi. "Kayıp olan belgenin yol açtığı bir isim karışıklığı var" diyen yetkililer şöyle konuştu 
"Belgede, hatalı bitki sağlığı sertifikası verilen firmaların isimlerinin düzeltildiği bir cetvel bulunuyordu. Bu belge Rusya'ya ulaşmayınca şikayet geldi. İddia edildiği gibi sahtecilik yok. Belgelerin orijinallerini gönderdik. Bu uygulama dünyanın gelişmiş karantina servislerine sahip Hollanda, Belçika, Litvanya, Estonya gibi ülkelerine de yapıldı. Rusya büyük pazar olduğu için tek taraflı ve keyfi uygulamalar yapıyor." 

'Anlamlı değil' 
Yetkililer, sağlık sertifikalarının kamyon başına 5 milyon liraya verildiğini belirterek, "Bu belgeleri isteyen herkes bizden alabilir. Sahtesinin yapılacağını düşünmek anlamlı değil" dedi. 
Rusya, tarımdaki ithalat yasağını mayısta geri gönderdiği iki kamyon "kuru çiçek" ile başlattı. Türk tarafı, domates, kuru üzümle yaygınlaşan bu uygulama için önceden bilgi alamayınca sorunun giderilmesi de gecikmiş oldu. 

FBVKS'ye suçlama 
Yetkililer, Rusya'yla yaşanan sorunun teknik gerekçelerden değil, FBVKS'nin yasal olmayan isteklerine dayalı iç düzeninden kaynaklandığını savundu. 
"Kuru üzüm yaş meyve ya da sebze olmadığı halde yasaklandı" diyen yetkililer, sahte belge konusunun Rusya'da yaptıkları görüşmeler sırasında da gündeme geldiğini, RFBVKS Başkanı Sergei Dankvert'in de "sistemi değiştirmek için çaba sarfediyoruz" diye konuştuğunu aktardı. 

Eker Bu sorun en kısa zamanda çözülecek Tarım ve Köyişleri Bakanı Mehmet Mehdi Eker, Rusya'nın Türkiye'den sebze-meyve ithalatına uyguladığı yasak konusunda Rus tarafıyla temasların devam ettiğini belirterek, "Bu sorun en kısa zamanda çözülecek. Biz kendilerine AB ile uyguladıkları sözleşmeye hazır olduğumuz teklifini yaptık" dedi. 
Eker, ATV'de katıldığı programda, Rusya'nın Türkiye'den sebze-meyve ithalatına uyguladığı yasak ile ilgili bilgi verdi. Rusya ile sorunun en kısa sürede çözüleceğine inandığını belirten Tarım ve Köyişleri Bakanı Eker, konuyla ilgili Rus bakandan bir mektup aldığını ve Rus bakanın "konuyla ilgili görüşelim" şeklinde bir randevu talebinde bulunduğunu söyledi. 


</TEXT>
</DOC>
