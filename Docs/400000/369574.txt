<DOC>
<DOCNO> 369574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur19.html </URL>
<DATE> 2005/08/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mersin'deki patlama bombadan... 
</HEADLINE>
<TEXT>

     Mersin'de, bir otomobilde akşam meydana gelen ve 1 kişinin ölümü, 1 kişinin de yaralanmasıyla sonuçlanan patlamayla ilgili olarak, Mersin Emniyet Müdür Vekili Süleyman Ekizer, ''Patlamaya, bombanın neden olduğunu belirledik'' dedi. 
     Emniyet Müdür Vekili Süleyman Ekizer, Aa muhabirine yaptığı açıklamada, Adnan Menderes Bulvarı'ndaki Sultaşa Oteli yakınlarında, seyir halindeki bir otomobilde meydana gelen patlamaya, bombanın neden olduğunu belirlediklerini ifade etti. 
     Patlama sonucu şoför mahallindeki kişinin ağır yaralandığını, yanında bulunan kişinin ise parçalanarak öldüğünü belirten Ekizer, bombanın cinsini belirlemeye çalıştıklarını kaydetti. 
     
     VALİ OSMANÇELEBİOĞLU 
     Mersin Valisi Atilla Osmançelebioğlu da yaptığı açıklamada, güvenlik güçlerinin, patlamayla ilgili soruşturmayı çok yönlü sürdürdüğünü söyledi. 
     Patlamada ölen kişiyle, halen hastanede tedavi altında olan yaralının kimliklerinin belirlenmesine çalışıldığını ifade eden Vali Osmançelebioğlu, ''Patlamayla ilgili görevliler, gerekli her türlü çalışmayı sürdürüyor. Her ihtimal hesaba katılarak değerlendirmeler yapılıyor. Kucağında bomba olan bir insanın iyi niyetli bir hareket yapacağını söylemek mümkün değil'' dedi. 
     Bu arada, patlama sonucu ölen kişinin cesedinin altında fünye bulunduğu belirtildi. 
     
</TEXT>
</DOC>
