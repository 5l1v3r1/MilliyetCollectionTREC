<DOC>
<DOCNO> 353187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/ykoksaldi.html </URL>
<DATE> 2005/06/18/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
İstenen oldu 
</HEADLINE>
<TEXT>



Aliiev'in ilk iki maçtaki performansı, özellikle Çin karşısında her cins duran toptan rakip kalede bir şekilde kabuslar yaratmayı başarması, onu en tehlikeli isim yapıyordu. Bize karşı da bu maharetlerini gizlemedi. Çin seddini bile geçen vuruşlarına kötü barajlar kurduğunuzda ve uyuduğunuzda dayanmanız zordu. O da cezayı iki golle kesti. 
Ukrayna'nın klasik 11'inin en önemli iki ismi Iatsenko ve Arzhanov'un eksikliği üstüne teknik direktör Mikhailichenko iki süratli hücuma dönük orta sahası Sytnyk ve Vorobei'i keserek başladı. Sezer'in penaltısıyla erken tepki vermemiz bizi oyunda tuttu. İlk yarıda orta sahada üstünlüğü Ukrayna'ya verdik. İstediklerinden fazlasını yaptılar 10 numaraları Milevskyi tüm maç sırtını vererek, top saklayarak bir yığın faul ve frikik kazandırdı. 38. dakikada maçtaki birçok aptalca kartlardan birisini bu sefer Silyuk gördü ve takımını 10 kişi bırakınca her şey tersine döndü. Devre arasına mağlup girmenin dezavantajını bu kırmızı kartla kapattık. Belki de bir ödeşmeydi. Bu sefer serbest atıştan nefis bir gol de Sezer'den geldi. Olcan yine can damarıydı. 
Ukrayna'nın skoru korumaktan başka çaresi yoktu. Vorobei ile 2. yarıya başlamak Ukrayna adına doğru bir hamle idi. 3. golün de eşiğine geldiler. Serkan izin vermedi. Anlık pozisyonlar tüm maçı hakimiyetine alamaz belki, ama kırmızı kart sonrası bu pozisyon kırılma anı idi. Son 22 dakika Türkiye de durdu. Topu çevirip dakika yemeyi denerken, Aliiev imzalı frikik ve Vorobei ile nefis bir ikili oyun sonucu neredeyse maç dönderilemez bir hal alıyordu. Beraberlik en işe yarar skordu iki takım için de. Son dakikalardaki kendi alanında top çevirme olayının tat kaçırdığı ise aşikar. 


</TEXT>
</DOC>
