<DOC>
<DOCNO> 357628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko03.html </URL>
<DATE> 2005/07/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul'da patates Haziran'ın zam şampiyonu oldu 
</HEADLINE>
<TEXT>

     İstanbul'da Haziran ayında ''patates'' zam şampiyonu oldu. 
     İstanbul Ticaret Odası İTO , Haziran ayı ve yıllık bazda fiyatları en fazla artan ve azalan madde ve hizmetleri açıkladı. 
     Haziran ayında en fazla artış yüzde 40.5 ile patateste olurken, mecmua yüzde 33.3 artış ile ikinci, soğan yüzde 11.0 artış ile üçüncü olarak belirlendi. 
     Yıllık bazda ise fındık yüzde 60.1 fiyat artışı ile birinciliğini sürdürdü. İkinci sırada yüzde 49.7 artışla kibrit, üçüncü sırada yüzde 33.3 artışla patates yer aldı. 
     İTO açıklamasında, kamu sektörünün sunduğu hizmetlerdeki fiyat artışlarının Haziran ayında da diğer ürünlere göre halen yüksek olması ve hedeflenen enflasyonun üzerinde seyretmeye devam etmesinin, fiyat istikrarının sağlanma çabalarına karşı dikkat çekici bir nokta olmaya devam ettiği kaydedildi. 
     İTO açıklamasında, Haziran ayında fiyatında en çok azalış görülen ürünlerin ise yüzde 46.2 ile domates, yüzde 43.8 ile kiraz ve yüzde 43.0 ile kayısı olduğu, yıllık bazda da yüzde 36.5 ile erik, yüzde 31.5 ile soğan ve yüzde 25.8 ile kirazın fiyatı en fazla azalan maddeler olduğu belirtildi. 
     
</TEXT>
</DOC>
