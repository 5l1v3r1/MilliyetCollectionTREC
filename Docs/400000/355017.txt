<DOC>
<DOCNO> 355017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/sazak.html </URL>
<DATE> 2005/06/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Türkmen cephesi 
</HEADLINE>
<TEXT>


Irak Anayasası'nda, Türkmenlerin 3. asli unsuru olarak tescil edilmesi için gerekli mücadele verilmekte midir 
Saddam sonrası ABD işgali altında yapılan ilk seçimde Kuzey Irak'ta etkili olmayan Irak Türkmen Cephesi ITC nisan ve haziranda düzenlenen kurultay çalışmalarıyla, geçmişten dersler çıkaran yeni bir demokratik yapılanmaya gitti. 
ITC Türkiye Temsilcisi Ahmet Muratlı'dan son gelişmelere ilişkin bir bilgi notu aldık. Irak'taki otorite boşluğunun, Türkmenlerin mağduriyetini daha da artırdığını belirtiyor Muratlı 
"Türkmenlere karşı ilk hasmane tutum, geçici anayasaya dahil edilmeyişimizle görülmüştür. Dikkat edilmesi gereken bir konu da Türkmenlerin önce Araplaştırılmak, şimdi de Kürtleştirilmek istenmesidir. Türkmenlerin ağırlıklı olarak yaşadıkları kentlerin Kuzey Irak'ta kalması ve burada oluşan bir yönetime terk edilmesidir." 
Irak'taki Kürtlerle insani açıdan bir sorun yaşamamakla birlikte, Mesut Barzani liderliğinin 'hasmane tutumu' nedeniyle Türkmenlerin siyasi yönden kuşatıldığını ve demokratik haklarını kullanamaz duruma düşürüldüğünü savunan Ahmet Muratlı mevcut durumu şöyle anlatıyor 
"Telafer ve Kerkük'teki hassasiyetimiz sürmektedir. Bu iki şehir provokatif olaylara sahne olmaktadır. Telafer'de, 'Direniş var' gerekçesiyle tırmandırılan olaylar, mezhep çatışmasına dönüştürülmüş ve Türkmenler arasına yayılmıştır. 
Kerkük'te ise Kürt lider ve yöneticilerin söylem ve eylemleri hep Kerkük'ün bir Kürt şehri olması noktasına odaklanmış ve h l il yönetiminde bir uzlaşma sağlanamamıştır. Bu iki kentteki gerginliğin Türkiye'nin dahi başını ağrıtmasından korkulmaktadır." 
Irak Türkmen Cephesi, kurultay çalışmaları sonucu seçimlerdeki başarısızlığın temel nedeni olan 'bölünmüşlüğe' son verildiğini açıklıyor. 72 üyeli Türkmen Meclisi oluşturulmuş. Yeni bir çalışma planı yapılmış Öncelikli hedef çok parçalı siyasi yapıya son verilmesi, parti sayısının azaltılarak mümkünse tek çatı altında birleştirilmesi. 
Öteki etnik gruplarla siyasi, ekonomik, sosyal ve kültürel işbirliğine gidilmesi hedefleniyor. 
Ahmet Muratlı, Saddam rejiminden kurtulduklarına sevinemeden, ABD işgali altında yeni haksızlıklara uğradıklarını, 'azınlık' durumuna düşürüldüklerini savunurken, Barzani'nin politikasını eleştiriyor. 
Kuzey Irak'taki Kürt Federasyonu'nun başkenti olarak anayasaya Erbil yerine Kerkük yazılması Türkmenlerin olduğu kadar Türkiye'nin de tepkisini çekecek. 
ABD yönetimi bu dengeyi gözetmeli. 



</TEXT>
</DOC>
