<DOC>
<DOCNO> 383597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy06.html </URL>
<DATE> 2005/10/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ankara, bugünkü toplantının sonucuna kilitlendi 
</HEADLINE>
<TEXT>

     AB ve Türkiye arasında yürütülecek müzakerelerde yol haritasını oluşturacak Müzakere Çerçeve Belgesi’nin dün akşam Avrupa Birliği Genel İşleri Konseyi’nde netleştirilememesinin ardından, Ankara, konseyin bugünkü toplantısının sonucunu bekliyor. 
     Lüksemburg’da TSİ 10.30’da başlaması öngörülen toplantının sonuçları, Dışişleri Bakanlığı’nda değerlendirilecek. 
     Dışişleri Bakanlığı’nda bürokratlar dün akşam saatlerinden bu yana aralıksız çalışmayı sürdürürken, Dışişleri Bakanı ve Başbakan Yardımcısı Abdullah Gül saat 09.00 sularında, yarım saat sonra da Devlet Bakanı ve başmüzakereci Ali Babacan bakanlığa geldi. 
     Edinilen bilgiye göre, Genel İşler Konseyi toplantısından çıkacak sonuçlar, öncelikle bakanlık içinde teknik değerlendirmeye tabi tutulacak. Teknik değerlendirmeden sonra yapılacak siyasi değerlendirmeler sonucu Gül ve Babacan’ın Lüksemburg’a gidip gitmeyecekleri kesinlik kazanacak. 
     
</TEXT>
</DOC>
