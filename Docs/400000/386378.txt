<DOC>
<DOCNO> 386378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko47.html </URL>
<DATE> 2005/10/13/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
İş Bankası Genel Müdür Yardımcısı Türkiye düşük enflasyona alışamadı 
</HEADLINE>
<TEXT>

     İş Bankası Genel Müdür Yardımcısı Kayhan Söyler, Türkiye'nin henüz düşük enflasyona alışamadığını belirtti. 
     Söyler, Keşan Ticaret ve Sanayi Odası'nı KTSO ziyaretinde yaptığı konuşmada, devletin faizleri düşürmesi ile birlikte bankaların da kazanma şeklinin değiştiğini ifade ederek, küçük karlara alışılması gerektiğini söyledi. 
     Bankaların artık tamamen hacimlerini büyüterek cirodan kazanacaklarını anlatan Söyler, şöyle konuştu 
     ''Türkiye henüz düşük enflasyona alışmadı. Bu yüzden bazı sıkıntılar yaşanıyor. Enflasyonun düşük olması, bir durgunluk, işlerde bir düşüş gibi algılanıyor. Ancak enflasyondaki bu belirsizlik dönemi aslında birçok sektöre kar getiriyor. Asıl sıkıntımız cari açığımızın karşımızda bir tehlike olarak durmasıdır.'' Söyler, Türkiye'de artık masraf, komisyon ve hizmet bankacılığı olduğunu belirterek, ''2005 yılı tüm bankalar için iyi geçiyor. Bunda ekonomik ve siyasi istikrarın büyük rolü var'' dedi. 
     Küçük yatırımcıların da birikimlerini değerlendirmek için yatırım araçlarına yöneldiğini, bunların başını da şu sıralarda gayrimenkulun çektiğini ifade eden Söyler, şöyle devam etti 
     ''Küçük yatırımcılar birikimlerini mutlaka bankalar aracılığıyla sermaye piyasasına yatırmalıdır. Bankacılık Düzenleme ve Denetleme Kurulu da artık bankaları çok sıkı denetliyor. Riskli görülen bankalar kamuoyuna açıklanıyor. Yani risk minimuma indi.'' KTSO Yönetim Kurulu Başkanı Mustafa Helvacıoğlu da, Keşan'ın 3-5 yıl içinde Trakya'nın alışveriş ve ticaret merkezi haline geleceğini belirtti. 
     
</TEXT>
</DOC>
