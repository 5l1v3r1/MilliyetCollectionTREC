<DOC>
<DOCNO> 394885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur21.html </URL>
<DATE> 2005/11/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hesabına 560 bin YTL para aktarılan emekli astsubay tutuklandı 
</HEADLINE>
<TEXT>

     İzmir’de bir banka şubesinden hesabına 560 bin YTL para aktarıldığı iddia edilen emekli astsubay, tutuklandı. 
     Banka şubesinde şef olarak çalışan ve parayı söz konusu hesaba aktardığı ileri sürülen kadın, aranıyor. 
     Alınan bilgiye göre, Ege Üniversitesi’nin Bornova Yerleşkesi’nde bulunan bir banka şubesinin yöneticileri, çok sayıda müşterinin hesaplarındaki yaklaşık 560 bin YTL’nin, başka bir kişinin hesabına havale edildiğini belirledi. 
     Ankara’dan İzmir’e gelen banka müfettişlerinin hesaplarda yaptığı inceleme sonucu, banka şubesinde şef olarak çalışan N.Ü’nün 45 , müşterilerin hesaplarındaki paraları T.B’nin 51 hesabına havale ettiği tespit edildi. Bunun üzerine banka yöneticileri, durumu İzmir Cumhuriyet Başsavcılığı’na bildirdi. 
     Savcılığın talimatıyla Yankesicilik ve Dolandırıcılık Büro Amirliği ekipleri, hesabına 560 bin YTL aktarıldığı iddia edilen emekli hava astsubayı T.B’yi gözaltına aldı. 
     İşlemleri tamamlandıktan sonra adliyeye sevk edilen emekli astsubay T.B, tutuklanarak cezaevine konuldu. 
     Olay ortaya çıktıktan sonra kayıplara karışan ve polis ekipleri tarafından Bornova’daki evine yapılan baskında yakalanamayan banka şefi N.Ü. adlı kadının arandığı bildirildi. 
     
</TEXT>
</DOC>
