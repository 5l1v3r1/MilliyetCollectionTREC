<DOC>
<DOCNO> 380762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/ysenay.html </URL>
<DATE> 2005/09/23/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Destek mi köstek mi 
</HEADLINE>
<TEXT>



Beşiktaş'ın peş peşe aldığı yenilgiler, Siyah - Beyazlı camiayı ayaklandırmış vaziyette... Benim anlamakta zorluk çektiğim olay Fenerbahçe yenilgisinin gereksizce abartılmasıdır sadece. 
Rize, Malmö, Fenerbahçe yenilgilerinin peşpeşe gelmesi tabii ki üzücüdür. Ama futbol oyunu budur işte... Peşpeşe gelen galibiyetlere, abartılı şenliklerle tavır koymak ne denli bir yanlışsa, üzüntülü sonuç haftalarında da panik yaratmak, o kadar zarar verir kulübe... 
Beşiktaş'ın Rıza ile sezona girişi ne kadar önemli bir doğruysa, şimdi onun oynattığı oyuncuların en ince yanlışlarını dahi bilinçli - bilinçsiz yorumlamak tam bir futbolda düşünce hafifliğidir bizce... Yeni bir takım kurup, onu yerli yerine oturtabilmek aslında çok da zor bir çalışmadır inanın. Bakınız Avrupa'ya... Dünya'daki bütün şampiyonalarda kupa üstüne kupalar kazanmış marka takımlar, şimdilerde şapır şapır dökülmektedirler. Peki onların paraları mı yok Başlarındaki hocalar veya yöneticiler mi bilgisiz Hayır hiçbiri değil... Aslında en önemli sorun takımda istediğiniz bölgeye, sizin aradığınız kalitede futbolcuların, ne kadar paranız olursa olsun bulunamayışıdır. Galatasaray'a, Fenerbahçe'ye en azı da Beşiktaş'a son yıllarda gelen yanlış ve parası sokağa atılmış yabancıları parmaklarınızla tane tane sayınız lütfen. Karşılaşacağınız yanlışlar ve hatalar zincirinin hem ekonomik, hem de itibar olarak takımlarımıza kaybettirdikleri, korkutucu sonuçlar yaratır. İşte kabahat araştırması yaparken, önce bu hakikatlerden yola çıkılmalıdır. 
Ayrıca geçen derbide izlediğim Beşiktaş taraftarları, Siyah - Beyazlı formaya destek mi, köstek mi oldukları konusuna toplanıp çok kafa yormalıdırlar. Maçın ilk düdüğüyle, kulakları patlatacak ölçüsüzlükle başlayan slogan tarakkası, Siyah - Beyazlı yarışmacıları çok ağır bir baskı altına almıştır İnönü'de... Bir başka deyimle Fenerbahçeli futbolculara destek gibi bir yanlışı da doğurmuştur o isteri halindeki "Kartal goool, goool, goool" haykırışları... Hemen önümde, ayağındaki çok kolay topları korkudan en yakın arkadaşlarına pas yapıp, riskten kaçan onlarca yirmilerce Beşiktaşlı ayakları hayretle izledim. Ne yani o çocuklar oraya sanki gol atmak için değil de, hava atmak için mı çıkmışlar sanıyorsunuz sizler... 
Demek istediğim şudur Siyah-Beyazlı dostlar... Lütfen sakin olunuz ve tribünlerde futbolcularınızı sevgiye, saygıya dayalı, moral yükseltecek şarkılarla destekleyiniz. Öyle yapınız ki, futbolcuların aklı yarı sizde, yarı sahada olarak kalıp, ikiye bölünmesin. 


</TEXT>
</DOC>
