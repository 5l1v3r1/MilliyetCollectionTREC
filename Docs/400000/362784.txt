<DOC>
<DOCNO> 362784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo10.html </URL>
<DATE> 2005/07/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
B.Z Gazetesi Ailton Türk oluyor... 
</HEADLINE>
<TEXT>

     Alman 1. lig takımlarından FC Schalke 04'te oynayan Brezilyalı futbolcu Ailton'un Beşiktaş'a transferine Alman gazeteleri geniş yer ayırdı. 
     Berlin'de yayınlanan B.Z gazetesi, ''Ailton Türk oluyor'' başlığıyla verdiği haberin içinde Türkçe olarak ''Allahaısmarladık Schalke '' şeklinde bir ifadeye ve Ailton'u Osmanlı kıyafeti ile gösteren bir fotoğrafa yer verdi. 
     Bild gazetesi, ''Ailton Bu nedenle Türk oluyorum'' başlığıyla verdiği haberde, Ailton'un, ''Geleceğimi düşünmek zorundayım. Bu, her iki taraf için de iyi bir anlaşma. Schalke benim için bir kaç milyon alacak, ben de son büyük sözleşmemi imzalayacağım. 2 yıl sonra her şey tümüyle sona erecek. Brezilya'ya döneceğim ve rodeoya gideceğim'' dedi. 
     Berliner Kurier gazetesi, ''Hoşçakal Ailton gidiyor'' başlığıyla verdiği haberde, FC Schalke 04 teknik direktörü Ralf Rangnick'in ise, Ailton ile ilgili bazı olayların takım oyuncularını sinirlendirdiğini belirterek, ''Onun için gelecek yıl 1 sent bile alamazdık'' şeklinde konuştuğunu yazdı. 
     Die Welt, Berliner Morgenpost ve Frankfurter Rundschau gazeteleri de, Ailton'un Beşiktaş'a transferinin Rangnick'i rahatlattığı görüşüne yer vererek, Beşiktaş'ın Ailton için 3 buçuk milyon avro transfer ücreti ödemeye hazır olduğunu, kendisine 2 yıllık sözleşme için her yıl 1,1 milyon dolar, ayrıca 800 bin avro para vereceğini belirttiler. 
     
</TEXT>
</DOC>
