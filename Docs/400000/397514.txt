<DOC>
<DOCNO> 397514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/siyaset/siy03.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlere Kuran kursu yolu 
</HEADLINE>
<TEXT>


Öğretmenlere, kurslarda ders verme olanağı sağlayan düzenleme CHP ve AKP'yi karşı karşıya getirdi 

ANKARA Milliyet 


Milli Eğitim Bakanlığı'nın okullarında çalışan öğretmenlere, ek ders ücreti karşılığında, Kuran kursları dahil, farklı kamu kurum ve kuruluşların okulları ve kurslarında ders verme yolunu açan düzenleme, dün TBMM Milli Eğitim Komisyonu'nda kabul edildi. 
CHP Denizli Milletvekili Mustafa Gazalcı, düzenlemeyle öğretmenlerin Kuran kurslarında da görevlendirilmesinin önünün açılacağını belirterek, öğretim birliğinin bozulmaması için düzenlemenin "okullarla" sınırlı tutulmasını istedi. Gazalcı AKP'lilerden, "Kuran kursuna niye karşısınız " diye laf atılması üzerine, "Biz eğitime sahip çıkmak istiyoruz, dine karşı değiliz" karşılığını verdi. CHP'nin değişiklik önergeleri kabul edilmedi. 
Komisyon Başkanı Tayyar Altıkulaç ise, "Burada illegal kurslar söz konusu değil. Diyanet'in eleman yetersizliği nedeniyle Kuran kurslarında lise mezunları ders veriyor, pedagojik formasyonları yok. Keşke Kuran kursuna öğretmen verebilsek" dedi. 

Kim, nasıl gidecek 
Tasarı bu şekilde yasalaşırsa, özellikle ilahiyat mezunu öğretmenler Kuran kurslarında çalışabilecek. Bunun için gittiği kurumdan, yani Diyanet'ten ek ders ücreti alacak. CHP'nin ısrarlarına rağmen okul müdüründen izin alma koşulu tasarıya konulmadı. 
Bakanlık yetkilileri, öğretmenlerin Kuran kurslarında ne dersi vereceği yolundaki sorulara, "Kursta ne okutuluyorsa o dersleri verirler" diye yanıt verdi. 


</TEXT>
</DOC>
