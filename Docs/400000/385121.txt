<DOC>
<DOCNO> 385121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur13.html </URL>
<DATE> 2005/10/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fidye için çocuk kaçıranlar, Jandarma ekiplerince yakalandı 
</HEADLINE>
<TEXT>

     Afyonkarahisar'ın Şuhut İlçesi'ne bağlı Karaadilli Beldesi'nden 4 gün önce kaçırılarak ailesinden 50 bin YTL fidye istenen 7 yaşındaki çocuk, jandarma ekiplerince yapılan operasyon sonucu kurtarıldı. 
     Edinilen bilgiye göre, geçtiğimiz Salı günü sabah saatlerinde Karaadilli İlköğretim Okulu'na giden Y.K. 7 , 3 kişi tarafından, ''babanın koyunlarını satın alacağız bize onları göster'' denilerek okulun yakınlarında kaçırıldı. 
     Y.K'yı kaçıranlar, çocuğun ailesini arayarak 50 bin YTL fidye istedi. 
     Karaadilli Beldesi Erenler Mahallesi'nde muhtar olan baba BK'nın durumu jandarmaya bildirmesi üzerine fidyecilerle aile arasındaki telefon görüşmeleri jandarma kontrolünde yürütüldü. 
     Telefon konuşmalarını değerlendiren jandarma ekipleri, zaman kazanmak ve çocuğa herhangi bir zarar verilmesini önlemek için aileyi yönlendirirken, çocuğu kaçıranların yeri tespit edildi. Y.K'yı kaçıran ve 5 kişi oldukları tespit edilen zanlılardan 3'ü, Afyonkarahisar'ın Fatih Mahallesi'ndeki bir eve düzenlenen operasyonla yakalanırken Y.K. da sağ olarak kurtarılarak ailesine teslim edildi. 
     Kaçırma olayına karıştıkları tespit edilen 2 kişinin daha arandığı öğrenildi. 
     
</TEXT>
</DOC>
