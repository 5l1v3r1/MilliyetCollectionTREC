<DOC>
<DOCNO> 393193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas07.html </URL>
<DATE> 2005/11/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ünlü popçular Hollywood’da Meltem Cumbul’un doğum gününde buluştu 
</HEADLINE>
<TEXT>

     ALPER NAKRİ Los Angeles DHA 

      ABD’nin Los Angeles kentinde bulunan 4 Türk pop yıldızı, Hollywood’da Meltem Cumbul’un doğum günü partisinde bir araya geldi. Kenan Doğulu, Yaşar, Emre Altuğ ve Tarkan, İngilizcesini ve oyunculuğunu geliştirmek için Los Angeles’ta bulunan Meltem Cumbul’un doğum gününü, Highland bölgesindeki bir gece kulübünde birlikte kutladı. 
     Popçu Yaşar, Güney California Türk Amerikan Derneği’nin ATASC , Cumhuriyet’in 82’nci yıl kutlamaları çerçevesinde düzenlediği konser için Los Angeles’ta bulunuyordu. Emre Altuğ, yeni çıkaracağı İngilizce albümün klip çekimleri için, Tarkan ise çıkardığı ’single’ın ardından dinlenmek amacıyla kente gelmişti. Pop yıldızı Kenan Doğulu da İngilizce albüm çalışmaları için Los Angeles’ta bulunuyor. Geceye, Meltem Cumbul’un, Hollywood’da oyunculuktan tanıştığı yabancı arkadaşları da katıldı. 
     
</TEXT>
</DOC>
