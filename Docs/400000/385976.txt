<DOC>
<DOCNO> 385976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/yguven.html </URL>
<DATE> 2005/10/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Uzun, ince bir yol 
</HEADLINE>
<TEXT>


Aşık Veysel'in çalıp söylediği gibi, uzun ince bir yoldayız... Türkiye'nin 2006 Dünya Kupası macerasının artık son etaplarına yaklaştığını söyleyenler, sadece fikstüre bakıyorlar... FIFA eleme statüsü, UEFA gruplarında play off eşleşmeleri bizi "üç maçlık düşünceye " kilitledi... 
Oysa yol o kadar kısa değil... 
Milli Takım, futbolda sonu gelmeyen bir süreç.... 
Bugün Arnavutluk önünde, grupta ne kadar yanlış yaparsak yapalım bizi asla terketmeyen o büyük şansı kullanıyoruz. 
Her şey Tiran'daki maça bağlı... Kazanırsak, grup ikincisi olarak Cuma'yı, play off'taki rakibimizi bekleyeceğiz... 
İspanya'dan Fransa'ya, Çek Cumhuriyeti'nden Slovakya'ya Avrupa futbolunun farklı özelliklere sahip takımlarıyla kader mücadelesi yapacağız. 
Türkiye, bugüne kadar 3 kez play off oynadı... 
Mustafa Denizli döneminde İrlanda Cumhuriyeti ile 2000 Avrupa Şampiyonası'na katılmak için eşleştik... Dublin'deki beraberliği, Tayfur'un attığı penaltı golünü unutamıyorum. Bursa'daki rövanş 0-0 bitti... Ama 7 dakikalık uzatmada, maçtan önce biz bittik. Neyse, sonunda gülen taraf olduk... Çeyrek finale kadar gittik. 
2002 Dünya Kupası elemelerinden de A.S.Yen'deki o şok İsveç yenilgisi 2- 1 Şenol Güneş'in kariyeriyle ilgili tartışmaları doruklara çıkardı. Avusturya ile play off oynadık. Viyana'da 1-0 kazandık... A.S.Yen'de 5 gollü bir rövanş gösterisiyle Kore Japonya biletini aldık, 48 yıl sonra yeniden Dürnya Kupası bayramını kutladık. 
Çoğumuzun hesaplamadığı, bazı dostların da yetersiz görüp tatmin olmadığı bir başarı, Dünya Kupası üçüncülüğü, Milli Takım'ı tarihi boyunca yakaladığı en büyük zirveye taşıdı... 
Bayram yaparken ders çıkarmayı, başarımızı sağlıklı biçimde analiz etmeyi unuttuk. Dahası, Konfederasyon Kupası'nda genç oyuncularla yakaladığımız ivmeyi inkar ettik. 

Tatile mi gireceğiz 
2004 Avrupa Şampiyonası'nda yine grup ikincisi olarak Letonya ile eşleşmemiz, hayallerimizin kırıldığı, beklentilerimizin dibe vurduğu maçlar yaşattı bize... Beceremedik... Sarsıldık, çözüldük, dağıldık... 
Ama yolumuza devam ettik, devam ediyoruz... 
Uzun, ince bir yol... Ama sonu olmayan bir yol bu... 
Diyelim ki Arnavutluk'u yendik, play off'larda istemediğimiz, dişli rakiplerle eşleştik... 
Kazanıp Almanya vizesini alırsak ne ala... Hep birlikte kalbimizi böyle bir sonuçla ısıttığımız için, düğün bayram ve şenlikli bir hazırlık dönemine gireceğiz... Almanya'da belki de çok iyi işler yapacağız... 
Ama ya kaybedersek... 
Kepenkleri mi kapatacağız Tatile mi gireceğiz... 
Hayır, daha akıllı, daha organize, daha araştırıcı ve daha kararlı adımlarla o uzun ince yolda yürümeyi sürdüreceğiz. 
Türkiye, futbola büyük kaynaklar ayıran, ayrıcalıklar tanıyan bir ülke... Hayatın öteki alanlarında kaybeden insanlar, yaşama sevincini o meşin topun çevresinde buluyor... 
Almanya'yı kıskandıracak ölçüde genç ve yetenekli yıldız adaylarımız var. Hakan Şükür, Rüştü Reçber kuşağı, yaptığı büyük işlerle tarihin onur galerisinde yer almaya hazırlanırken, Halil'lerle, Nuri'lerle, Tuncay'larla, Emre'ler ve İbrahim'lerle daha başarılı, daha güvenilir bir geleceğe ilerliyoruz. 
2006 Almanya, gidelim ya da gitmeyelim, Milli Takım yolculuğunun biteceği yer değildir... 
Türkiye, 2010'lu yıllarda Dünya Kupası'nda mutlaka final oynayacak, buna kesinlikle inanıyorum... 
İşte o nedenle, Tiran'daki maça çok rahat gidiyorum 

Hangi Tümer 

Tümer Metin'in, Danimarka, Ukrayna ve Almanya maçlarında parlayan yıldızı, hemen herkesin kafasında aynı soruyu oluşturdu 
"- Milli Takım'da bu kadar başarılı olan Tümer, Beşiktaş'ta neden aynı çizgiyi tutturamıyor " 
İlk bakışta haklı bir soru... Üstelik sadece Tümer için değil, savunmanın yıldızı İbrahim Toraman da o merak kapsamına alınabilir. 
Biraz ince düşünüp bakarsak... 
Tümer ve İbrahim, Beşiktaş'ta ve Milli Takım'da farklı sistemlerde, farklı görevlerle oynuyorlar... 
Tümer'in kulüp takımında hücum organizasyonundaki arkadaşları Ailton, Youla, Ahmed Hassan ... Milli Takım'da Hakan'la, Halil'le, Yıldıray'la oynuyor... İbrahim Toraman'ın Ay-Yıldızlı ekipteki yeni ortağı Alpay... Beşiktaş savunmasında ise Koray ve Gökhan Zan'la sorumluluk paylaşıyor ama, asıl görevi adam adama markaj. 
Farklı sistem ve farklı oyuncular, özellikle Tümer'de farklı kimlikler oluşturuyor. 
Bu durumu dikkatle ve ibretle izliyoruz... 
Sanırım, Rıza Hoca da izliyordur. 

Kral Çıplak 

Ergun Gürsoy, hayatının en verimli, en güzel ve en üretken yıllarını Galatasaray'a adamış bir spor adamıdır... Lafını tartmadan, hesaplamadan pat diye aklına geldiği gibi söylemesi, çok yadırganmış, kalp kırmış ve zaman zaman da öfke yaratmıştır. 
Gürsoy'un bir internet sitesine yaptığı açıklamalar da işte aynen kendi kişiliğinin yansımaları oldu 
" Fenerbahçe her bakımdan bizi geçti Sportif başarıları, tesisleri , parasal rahatlığı ve yaptığı transferler hepimizin sinirlerini bozdu " 
Bu sözü hazmedemeyen, kaldıramayan Galatasaraylılar Gürsoy'a öfke kusuyor. Özhan Canaydın bozuk atıp olaya el koyuyor... Galatasaray yönetiminde ne zamandır izlediğimiz görüş farklılıkları ve iç sorunlar, bu sözlerin tetiklemesiyle gün ışığına çıkıyor... 
Ergun Gürsoy'un istifa etmesini isteyenler de var, saçmaladığını söyleyip gülüp geçenler de 
Her iki gruba da kesinlikle katılmıyorum... 
Cesaretle gerçekleri söyledi.. Bir durum tesbiti yaptı ve Galatasaraylıları sarstı... Liderlikle kendini avutanları, sorunları unutanları kendine getirdi... 
Aslan Kral'a aynayı getirdi, gerçekleri gösterdi... 
Durum budur... Ergun Gürsoy da budur... 
Gerisi hikayedir 


</TEXT>
</DOC>
