<DOC>
<DOCNO> 361536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/gun01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müze açacakmış 
</HEADLINE>
<TEXT>


Van Yüzüncü Yıl Üniversitesi Rektörü Prof. Yücel Aşkın'ın evinde bulunan tarihi eserlerin 738'i kayıtsız çıktı. Aşkın, "Yasadışı bir şey yapmadım, müze açmayı planlıyordum" dedi 

ANKARA Milliyet 

Van Cumhuriyet Başsavcılığı'nın, Yüzüncü Yıl Üniversitesi'nin YYÜ Dünya Bankası'nın verdiği parayla yaptığı ihalelere yönelik soruşturmada aradığı ihale evrakından bazılarının, Rektör Prof. Dr. Yücel Aşkın'a ait ev ve ofiste çıktığı kaydedildi. Aşkın'ın evinde 230 kayıtlı tarihi eserin yanı sıra 738 kayıtsız tarihi eser bulundu. 
Savcılığın yürüttüğü soruşturmaya göre, 1998'de üniversitenin tıp fakültesine gerekli ışın tedavi merkezi için dış kredili tıbbı cihaz alımı ihalesi açıldı. İhaleyi İspanyol Expension Ekterior adlı firma kazandı. Ancak, Başsavcılık, 14 Haziran'da firma hakkında haksız ekonomik çıkar sağlamak amacıyla kurulmuş bir örgütün faaliyeti kapsamında cebir ve tehdit uygulamak ve ihaleye fesat karıştırmaktan soruşturma başlattı. 

Arama talimatı 
Savcılık, 1 aylık ön hazırlık sonucunda gelinen noktada Van Kaçakçılık ve Organize Suçlarla Mücadele Şube Müdürlüğü'ne rektör ve 2 yardımcısının yanı sıra, Genel Sekreter Işık Tepe, Genel Sekreter Yardımcısı Enver Arpalı ve Mehmet Ayral'ın ev ve işyerlerinde arama yapması için talimat verdi. 
Savcılığın, firmanın radyoloji, radyoterapi, nükleer tıp inşaatının ihalesiyle ilgili taahhütname, ihaleye ait eğitim taahhütnamesi ve geçici kabul protokolünün gizlendiği iddiası nedeniyle arama kararı verdiği öğrenildi. 

Evrak evinde bulundu 
Bazı evrakın Aşkın'a ait ev ve işyerinde bulunduğu belirtilirken, rektörün kampusta başka lojmanları kullandığı da tespit edildi. Yenilenen arama işlemi sırasında, Aşkın'a ait müzeye kayıtlı 230 kolye ve bir Urartu sütun elde edildi. Ayrıca, aralarında Urartu dönemine ait bakraç, toprak çanak, ağızlık, mühür, tabak, küpeler ile Osmanlı dönemine ait fermanlardan oluşan 738 parça, müzeye kayıtsız tarihi eser bulundu. 
Bu gelişme üzerine savcılığın, kara paradan elde edilen gelirin aklanmasına yönelik deliller üzerine soruşturmayı genişlettiği bildirildi. Savcılığın Aşkın ve üniversite yönetiminin ifadesine başvuracağı vurgulandı. 
Van Yüzüncü Yıl Üniversitesi YYÜ Rektörü Prof. Dr. Yücel Aşkın, "Yasadışı bir şey yapmadım. Evimdeki eserlerle müze açmayı planlıyordum" dedi. Azerbaycan'da bulunan ve bugün Türkiye'ye dönmesi beklenen Aşkın, yolsuzluk iddiaları hakkında da, "Üniversitede o kadar para kullanılmadı. Kullanılan para toplam 13 milyon dolar" dedi. 

13 saatlik arama 

Lojman, önceki gün 18.30'da başlayan aramada didik didik arandı. Aşkın'a ait 400 kiloluk çelik kasa anahtarı bulunarak açıldı. Dün 07.30 'a kadar arama yapan polisler, 3 katlı evdeki ruhsatlı 2 tabancayı da aldı. Eserler, polis minibüsleriyle önce Van Emniyet Müdürlüğü'ne, oradan da adliyeye taşındı. 25 milyon dolarlık kredinin 13 milyon dolarının kullanıldığı, yıl içinde 6 milyon dolarlık cihazın daha geleceği belirtildi. 


</TEXT>
</DOC>
