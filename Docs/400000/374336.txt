<DOC>
<DOCNO> 374336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun28.html </URL>
<DATE> 2005/08/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Medine Belediyesi, Hicaz demiryolunun geçtiği köprüyü yıkıyor 
</HEADLINE>
<TEXT>

     Suudi Arabistan’da yayımlanan Arab News gazetesi, Medine belediyesinin, 1900’lü yıllarda Osmanlılar tarafından hacıları kutsal topraklara taşımak için yapılan tarihi demiryolunun geçtiği Akik vadisi üzerindeki köprüyü yıkma kararı aldığını yazdı. 
     Haberde, Suudi tarihçiler arasında tartışmaya yol açan kararın Medine’de yaşayan halkın tepkisine neden olduğu belirtildi. 
     Medine belediyesinin, Anbariya İstasyonu’nda başlangıç terminali bulunan demiryolunun, Akik vadisi üzerinde bulunan köprüsünü, geçen yılki aşırı yağışlarda gördüğü ağır hasar üzerine yıkma kararı aldığı kaydedildi. 
     Medine’deki tarihi yerlerden sorumlu Antik Eserler Bölümü yetkilileri, belediyenin aldığı bu kararla ilgili olarak kendilerine bilgi vermediğini söylediler. 
     Okas gazetesine demeç veren tarihçi Dr. Muhammed el Zulfa da "Gelişmiş ülkeler tarihi eserlere önem veriyorlar. Özellikle de böyle belirleyici olanlara. Medine’deki bütün yerler önemli. Bunlar tarihte önemli noktaları gösteriyor. Bu demiryolu, Medine tarihinin bir parçası, umre ve hac için ülkeye gelenlerin güvenli yolculuk yapmalarının da bir göstergesi" dedi. 
     
</TEXT>
</DOC>
