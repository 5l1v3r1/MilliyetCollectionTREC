<DOC>
<DOCNO> 380933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo27.html </URL>
<DATE> 2005/09/23/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Doping yapmadım, saç dökülmesine karşı ilaç kullandım 
</HEADLINE>
<TEXT>

     34. Avrupa Erkekler Basketbol Şampiyonası finalleri sırasında yapılan doping kontrolünde, milli basketbolcu Ermal Kurtoğlu'ndan alınan numunenin pozitif çıktığı haberi spor gündemini meşgul ederken, bir açıklama yapan Ermal, doping yapmadığını, saç dökülmesine karşı kullandığı ilaçta doping maddesi bulunduğunu da bilmediğini söyledi. 
     Dedesinin hastalığı nedeniyle Arnavutluk'ta bulunan milli basketbolcu, Basketbol Federasyonu'nun internet sitesine yaptığı açıklamada, saçlarında dökülme olduğunu ve yaşının henüz 25 olduğunu belirterek, ''Bu yaşta kel kalmak istemiyorum. Mayıs ayından bu yana saç dökülmesine karşı tedavi görüyorum. Bunu uzman doktor kontrolünde yapıyorum. Çok da yararını gördüm. Akdeniz Oyunları'ndan önce de idrar örneği vermiştik ama o zaman da bu ilacı kullanmama rağmen testler temiz çıkmıştı'' dedi. 
     Kullandığı ilacın içeriğinde doping maddesi bulunduğunu bilmediğini anlatan Ermal, şunları kaydetti 
     ''Bilseydim kesinlikle kullanmazdım. Ya tedavimi keserdim, ya da doktorumdan başka bir ilaç tavsiye etmesini isterdim. Belki bende de hata var. Biz sporcular çok dikkatli olmalıyız. Şampiyona öncesinde kullandığım ilaçlar listesinde bu ilacın ismini yazmayı unuttum. Çünkü Sırbistan-Karadağ'a gitmeden önce gribal enfeksiyon geçirdim, hatta bir gün International Hospital'da kalarak serum tedavisi gördüm. Şampiyonaya gittiğimizde de ilaç tedavisine devam ettik ve gribal enfeksiyona karşı kullandığım tüm ilaçları liste olarak verdik. Ancak bu ilacı yazmayı unuttum.'' 
     
     ''KİMSEYİ UTANDIRMAK İSTEMEM'' 

     Türk Milli Takımı'nda oynamak için çok büyük mücadele verdiğini belirten Arnavut asıllı oyuncu, '' A Milli Takım'da oynamak için Türk vatandaşlığına geçtim. Her zaman milli formayı ve bayrağımızı yüceltmek için elimden gelenin en iyisini yapmaya çalıştım'' dedi. 
     Ermal, şunları kaydetti 
     ''Hiçbir zaman takımımı, federasyonumuzu ve Türk milletini böyle bir konuyla utandırmak istemem. Böyle bir konuyla gündeme geldiğim için de tüm Türkiye'den özür diliyorum. Er veya geç benim bu maddeyi bilinçli olarak kullanmadığımı herkes anlayacak. Arnavutluk'tayım. Dedem ağır hasta, o yüzden buraya geldim. Tam bu sırada böyle birşeyi yaşamak çok daha fazla moralimi bozdu. Yarın İstanbul'a döneceğim ve bu konuyla ilgili avukatımla birlikte bir basın toplantısı düzenleyeceğim.'' 
     
     DR.SEPETOĞLU ''ERMAL'İN HATASI, BİZE BİLDİRMEMESİ'' 

     A Milli Takım Doktoru Ahmet Sepetoğlu, Ermal Kurtoğlu'nun idrarında bulunan ''Finasteride'' maddesinin, öncelikle enerji ve güç verici bir madde olmadığını bildirdi. 
     Ermal'in, saç dökülmesine karşı mayıs ayından bu yana Propecia isimli bir ilacı kullandığını ve bu ilacın içeriğinde ''Finasteride'' maddesinin yer aldığını anlatan Sepetoğlu, görüşlerini şöyle açıkladı 
     ''Ermal'in kullandığı bu ilaç normalde prostat tedavisinde mesanenin harekete geçirilmesini sağlıyor. İçindeki finasteride maddesi ise hormon yükleyen saç-kıl çıkmasını sağlıyor. Bu madde Dünya Anti Doping Ajansı'nın WADA listesinde diüretik ve diğer maskeleyici ajanlar gurubunda alfaredüktaz inhibitörü olarak bulunuyor. Yani bu grupta yer alan ilaçlar doping yapıldığını gizlemek amacıyla kullanılır. Ermal'in farkında olmadan kullandığı ilaç da WADA tarafından bu kategoride değerlendiriliyor. Bu madde ilacın içinde çok az miktarda bulunmakta. Kamp döneminde ve maçlardan önce her zaman sporcularımızı doping içeren ilaçlar konusunda uyarıp, kullandıkları ilaçları her zaman bildirmelerini istiyorum. Bilgimiz olmadan ilaç kullanmamaları konusunda da uyarıda bulunup, kendilerinden yazılı taahhüt alıyoruz. Sanırım Ermal, kullandığı ilaç kozmetik amaçlı olduğu için şüphelenmemiş ve bilgi vermek aklına gelmemiş. Profesyonel sporcuların, yedikleri ve içtiklerine bile dikkat etmeleri gerekiyor. Bazen ufak bir ihmal sporculuk hayatına dahi mal olabilir. Ermal'in bu ilacı kesinlikle bilinçli olarak kullandığına inanmıyorum.'' 
     
     KLİNİK AÇIKLAMASI 

     Bu arada Ermal Kurtoğlu'nun saç dökülmesine karşı tedavisinin yapıldığı klinekten, Dr.Emirali Halimoğlu imzasıyla yapılan açıklamada ise, ''Ermal Kurtoğlu, 10 Mayıs 2005'te Transmed Saç ve Kozmetik Cerrahi Kliniği'ne başvurmuştur. Yapılan tıbbi muayenesinde, erkek tipi saç dökülmesi olduğu anlaşılmıştır. Kendisine, dökülmeye karşı 1 mg. finasteride içerikli propecia ilacına başlaması ve her gün alarak bu tedaviye 1 yıl devam etmesi tavsiyesinde bulunulmuştur'' denildi. 
     
</TEXT>
</DOC>
