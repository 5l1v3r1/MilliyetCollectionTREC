<DOC>
<DOCNO> 366207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonyas04.html </URL>
<DATE> 2005/08/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kuşadası saldırılarından kurtuldu, 115 milyon euroluk lotoyu kazandı 
</HEADLINE>
<TEXT>

     DHA 

      AVRUPA'nın 8 ülkesinde oynanan EuroMillion’ lotosunun cuma gecesi çekilişinde en büyük ödül olan 115.6 milyon Euro ikramiyeyi kazanan İrlandalı kadının, 16 Temmuz’da Kuşadası’nda bir minibüse düzenlenen bombalı saldırıdan kıl payı kurtulduğu ortaya çıktı. 
     UTV adlı İrlanda televizyonunun internet sitesindeki habere göre, ülkenin Limerick bölgesinde yaşayan 45 yaşındaki Dolores McNamara, patlama sırasında ailesinin Kuşadası’ndaki yazlığında kalıyordu ve minibüsün bombanın etkisiyle havaya uçtuğu noktaya sadece birkaç metre uzaklıktaydı. Kuşadası’nda zaman ayarlı C-4 patlayıcıyla düzenlenen saldırıda 2’si turist 5 kişi ölmüş, 13 kişi de yaralanmıştı. 
     
     MEDYADAN SAKLANIYOR 
     03, 19, 26, 49 and 50 numaraları ile 04 ve 05 olarak açıklanan Şans Yıldızı’ numaralarını doğru bilen 6 çocuk annesi McNamara’nın, yoğun medya ilgisinden uzak kalmak için saklandığı belirtiliyor. Komşuları, McNamara’nın, evinin yakınındaki bir otelde kaldığını iddia ederken, bölgedeki bir barın müdavimleri de şanslı kadının dün erken saatlerde ülkeyi terk ettiğini öne sürdü. 
     Dolores McNamara’nın en erken salı günü ortaya çıkabileceği belirtiliyor. Çünkü, yarın İrlanda’da tatil olması nedeniyle, McNamara’nın parayı alabileceği Milli Piyango İdaresi ancak salı günü açılacak. EuroMillion lotosu talihlileri, ikramiyelerini çekilişten 90 gün sonra da talep edebiliyor. 
     Biletleri Avusturya, İngiltere, İrlanda, Belçika, Portekiz, Fransa, Lüksemburg ve İspanya’da satılan lotoda büyük ikramiye 9 kez üst üste devrettikten sonra 115.6 milyon Euroya ulaşmıştı. 
     
</TEXT>
</DOC>
