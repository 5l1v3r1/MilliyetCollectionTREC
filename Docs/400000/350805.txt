<DOC>
<DOCNO> 350805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur22.html </URL>
<DATE> 2005/06/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
SSK'dan artan sağlık karnesi talebine önlem... 
</HEADLINE>
<TEXT>

     SSK, kurum hastanelerinin Sağlık Bakanlığı’na devrinin ardından artan karne talebi dolayısıyla uzayan kuyrukları azaltmak için, reçete sayfaları biten sağlık karnelerini yenisiyle değiştirmiyor. 
     Alınan bilgiye göre, hastanelerini Sağlık Bakanlığı’nı devreden SSK, geçiş sürecinde ortaya çıkan sorunlar karşısında bazı sigortalılardan yeni karne istenmesi nedeniyle yoğun bir taleple karşı karşıya kaldı. 
     Yeni karne için başvuranların uzun kuyruklar oluşturması üzerine harekete geçen kurum, reçete sayfaları biten sağlık karnelerinin yenilenmemesini kararlaştırdı. SSK’nın bu konuda yayınladığı genelgenin ardından, yazılan reçetelerin işlemlerinin, sayfaları biten sağlık karnelerine eklenerek yapılmasına başlandı. 
     Kurum, kaybedilen, yırtılan, okunmaz hale gelen sağlık karnelerini ise değiştirmeye devam ediyor. 
     Yetkililer, biten sağlık karnelerinin yenisiyle değiştirilmemesi kararının sigortalıların uzayan kuyruklarda mağdur edilmemesine yönelik bir önlem olduğunu belirtirken, karne taleplerinin makul seviyeye inmesinden sonra biten karneleri değiştirmeyi sürdüreceklerini kaydettiler. 
     
</TEXT>
</DOC>
