<DOC>
<DOCNO> 383495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yazar/civaoglu.html </URL>
<DATE> 2005/10/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
2. sınıf biletle 
</HEADLINE>
<TEXT>

LÜKSEMBURG 

Havaalanı çıkışında Brüksel temsilcimiz Güven Özalp'in şık Volvo'suna bindik. Güven, ön konsol üzerindeki avuç içi kadar küre ekranına, gideceğimiz otelin adını ve "en hızlı varacak yol" komutunu yazdı. Hareket ettik. 
Ekrandan gelen tatlı bir kadın sesi sürekli yol gösteriyordu "500 metre sonra sağa sapıp, sağ şeridi sürdürün. Işıklara gelirken sol şeridi alın, 50 metre sonra sola sapacaksınız..... vs." 
Ekranda da sürekli akan rakamlar, sapağa ne kadar yaklaştığımızı gösteriyordu. 
Tüm AB ülkeleri ve kentleri, bu bilgisayar ağına bağlı. 5 uydu ile trafik yönlendiriliyor. 
Böyle bir Avrupa'da Türkiye, "İkinci sınıf biletle AB yolculuğu olmaz" tartışmasını yapmakta. 
Üzücü... 
............... 
Türkiye için "ikinci sınıf biletli AB yolcusu" deyimi, eski Dışişleri Bakanı İsmail Cem'in... 
Türkiye'nin önüne konan engeller "mevki farkından" kaynaklanıyor. 
Oysa.... Küresel bir aktör olarak oyunda kalabilmesi için Avrupa, Türkiye ile bütünleşmelidir. 
Lüksemburg'da ve öncesinde yaşananlar göstermekte ki... Türkiye, bunun altını iyi çizemiyor, kendini de anlatamıyor. 
............... 
17 Aralık'ta 3 Ekim için "müzakere tarihi" alındıktan sonra, sanki zaman durmuş, kare donmuştu. 
Başmüzakereci tayini için bütün çağrılar, uyarılar boşlukta yankılanıyordu. 
"Türkiye için önemli olan müzakere tarihi almakmış. Müzakere hazırlığı için parmağını bile kımıldatmıyor" deniyordu. 
35 başlıklı müzakere konuları için takımları oluşmamıştı. 
Türkiye, "tez savunma" sürecine gelmişti... Avrupa'da kamuoyu oluşturmak işlevi de boşluktaydı. 
Her sivil toplum örgütünün AB ülkelerinden eş kurumlara markaj uygulaması için kurulan AB Forumu'ndan ne bir ses, ne bir nefes... 
Eski Sovyet uydusu Doğu Avrupa ülkeleri, Avrupa'da üst noktalara gelmiş kendi insanlarından 700 ünlünün oluşturduğu bir forumla AB'de etkin bir lobi yapmıştı. 
Türkiye, önerilen bu modeli de görmezden geldi. 
İstanbul'da AB Akademisi kurmak önerisi sahiplenilmedi. 
Yaz ayları, "resmi" ziyaretlerle "serin" geçti. 
Ege ve Akdeniz koylarında yatlarıyla gezinen işadamları, AB'nin kanaat önderlerini ağırlamayı akıllarından geçirmediler. 
................ 
Böylece gelindi Lüksemburg'a... 2. sınıf biletle, 1. sınıf hedefe yolculuğu tartışıyoruz Aralarında tartışıyorlar. 
................ 
Dün gecenin ilerleyen saatlerinde "son Viyana Kuşatması" konuşuluyordu. 24 AB ülkesi bastırıyor, Avusturya ise, "Türkiye'ye imtiyazlı ortak seçeneğinin de Çerçeve Belge'de yer alması" için direnişini sürdürüyordu. 
Sorun, Hırvatistan'a yeşil ışık mı 
Onu da kapsıyor ama daha derin... 
Avusturya'da iç politika, AB politikasına ipotek koymuş. 
Avusturya kamuoyunun yüzde 80'i Türkiye'nin AB üyeliğine karşı. 
Avusturya'da dün yapılan yerel seçimler, birinci ayaktı. İkincisi, 20 Ekim'de... Gelecek yıl da genel seçimler var. 
Viyana'nın, kuşatmaya dayanması bu nedenlerle olabilir. 
Nereye kadar 
Hatırlayın... Irkçı Haider, Avusturya seçimlerini kazandığında AB ülkeleri "Nazi zihniyetli bu politikacının başbakan olmasını" engellemişlerdi. 
AB, sandıklardan çıkan Avusturya ulusal iradesinin bile üstünde bir güce sahipse, "Türkiye'nin tam üyeliği" gibi zaten kazanılmış bir hakkın, müzakerelerle hayata geçirilmesini de sağlayabilir. 
Görüldü ki... 24 ülke yoğun bastırıyor. Avusturya Dışişleri Bakanı Plassnik, adım adım geriledi. Avrupa'nın genişlemesini "tam üyelik için Türkiye'nin hazır olmasına ya da Avrupa'nın sindirim kapasitesine" endeksleyen formüle varıldığında Viyana'daki Başbakan Schüssel'den yetki istemiyle topu taça atmayı yeğledi. Oyunu soğuttu. 
................ 
AVRUPA'NIN "BİRLİĞİ" VE TÜRKİYE, İsmail Cem, Bilgi Üniversitesi Yayınları, Eylül 2005. 



</TEXT>
</DOC>
