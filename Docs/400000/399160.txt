<DOC>
<DOCNO> 399160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/spo03.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karan'lık sır 
</HEADLINE>
<TEXT>


Ümit, Volkan, Suat ve Aykut'un şans bulamamasının altında, Gerets-Song kavgasının yattığı öğrenildi. Belçikalı hocanın, olayın sızdığı günden beri oyuncularına sırt çevirdiği ve forma vermediği ileri sürüldü 


Galatasaray'da, Fenerbahçe derbisi sonrasında patlak veren Ümit Karan krizini hazırlayan perde arkası gelişmeleri ve yönetimin büyük sırrını MİLLİYET ele geçirdi. Ümit Karan'ın ligde attığı 11 gole ve gol krallığı yarışında ilk sırada bulunmasına rağmen, Eric Gerets tarafından neden oynatılmadığı, Volkan Aslan'a niçin yüz çevrildiği ve Suat Usta'ya neden bir dakika bile şans verilmediği, işte bu şok edici raporun ayrıntılarında gizli.. 
Sadece Gerets'in, Başkan Canaydın'ın ve bazı yöneticilerin bildiği, olayda adı geçen futbolcuların bile haberinin olmadığı bu çok gizli raporun hazırlanmasına yol açan olay ise şöyle gelişti 
Ligin 5. haftasında Ali Sami Yen'de oynanan Sivasspor maçından önce tesislerde kahvaltıya geç katılan Song ile Teknik Direktör Eric Gerets arasında yaşanan tartışma, ertesi gün basına yansıyınca Florya'da kıyamet koptu. Ertesi sabah oyuncularını sorguya çeken Belçikalı çalıştırıcı, bu haberi sızdıran sorumlu ya da sorumluları bulacağını ve kim olursa olsun takımla ilişkisini keseceğini söyledi. Gerets bununla da kalmayarak, yönetime başvurarak soruşturma yapılmasını istedi. 
Bu arada Tromsö ile deplasmanda ilk maç oynandı ve Galatasaray şok bir sonuçla sahadan yenik ayrıldı. Gerets'in isteği doğrultusunda araştırmasına devam eden yönetim, medya ilişkilerini kullanarak suçluları bulmaya çalıştı ve bu dört futbolcunun ismini belirledi. Belçikalı hocanın takım içinde yaptığı soruşturmada da oklar bu oyuncuları gösteriyordu. Yönetim, Gerets ile acil bir toplantı yaparak Tromsö ile oynanacak kritik rövanş maçının önemini vurguladı ve olayın sezon sonuna kadar rafa kaldırılmasını istedi. 
Sarı - kırmızılı çalıştırıcı istemese de, takımın havasını bozmamak için yönetimin kararına uymak zorunda kaldı. Bu arada üstün performansı ile herkesin beğenisini kazanan Ümit Karan'a hiçbir şey söylenmedi. Ancak bu olaydan oldukça etkilenen Gerets, bu oyuncularına gönül koydu. Zorunlu kalmadıkça ne Ümit'i, ne de Volkan'ı oynattı. Suat Usta ve Aykut sadece antrenmanlarda yer aldı, hiçbiri şans bulamadı. Ve şimdilerde bu oyuncular neler olduğunu bile anlamadan takımdan kopma noktasına geldi. 

Hasan'a yurt dışı yolu 

Hasan Şaş, Milli Takım kampı sırasında başlayan bel ağrılarından bir türlü kurtulamadı. Fatih Terim tarafından Milano'ya muayeneye gönderilen futbolcu, Fenerbahçe maçında da ancak tek devre görev alabildi. Sarı - kırmızılı futbolcunun, tedavi için yeniden yurt dışına gidebileceği öğrenildi. Kulüp doktoru Murat Çevik, "Hasan'ın bu hafta oynaması zor. Hatta 1, 2 hafta dinlenmesi de gerekebilir" dedi. Cihan'ın kasığında ve ayak adalesinde problemi bulunduğunu da sözlerine ekleyen Çevik, Song'un da maçta boynundan darbe aldığını ve tedavisinin sürdüğünü vurguladı. 
Galatasaray doktoru, Hakan'ın ayak parmağındaki sorunun sürdüğünü, maçtan bir gün önce de Volkan'ın idmanda sakatlandığını ve ayak tarak kemiğinde ödem bulunduğunu söyledi. 

Dürüst'çe teklif 

Galatasaray, kongre havasına erken girdi. Eski 2. Başkan Ali Dürüst'ün evinde, Başkan Özhan Canaydın ile buluşan Faruk Süren ve Fatih Altaylı, Dürüst'ün adaylığını ortaya attı. Ali Dürüst'ün, Canaydın'a adaylıktan çekilmesi halinde başkan adayı olabileceğini söylediği öğrenildi. Başkan ile Ali Dürüst'ün dün ikinci kez buluştuğu belirtildi. Canaydın, "Adaylıktan çekilmem kesinlikle sözkonusu değil. Şu anda seçim konuşmanın da sırası değil" dedi. 

Ceza yemeği 

VEDAT DANACI 

Fenerbahçe yenilgisiyle moral bozukluğu yaşayan Galatasaraylı futbolcular, dün akşam yemeğinde bir araya geldiler. Yöneticilerin katılmadığı yemeği, Samsunspor ile deplasmanda oynanan maçta birbirleriyle kavga eden, daha sonra barışan Hasan ve Necati'nin ceza olarak verdiği öğrenildi. 



</TEXT>
</DOC>
