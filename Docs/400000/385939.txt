<DOC>
<DOCNO> 385939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun07.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
4 günde 28 bin kutu ilaç satıldı 
</HEADLINE>
<TEXT>


YILDIZ YAZICIOĞLU Ankara 

Balıkesir'de kuş gribi tespit edilmesinin ardından, enfeksiyon hastalıklarının tedavisinde etkili Tamiflu adlı ilacın satışı da patladı. Türkiye'de ayda ortalama 5 bin kutu tüketilen Tamiflu'nun satışı, son 4 günde 28 bin kutuya yaklaştı. 
Tamiflu'nun, Dünya Sağlık Örgütü'nün çalışmalarına rağmen insanlar için koruyucu aşısı bulunmayan kuş gribine karşı ilk 48 saatte etkili olduğu belirtiliyor. İnsanlarda henüz kuş gribi görülmemesine rağmen önlem almak isteyen vatandaşlar, ilaç alabilmek için eczanelere koştu. 

Ankara'da kalmadı 
Ankara'da ABD Büyükelçiliği başta olmak üzere bazı yabancı temsilciliklerin de toplu olarak Tamiflu aldığı öne sürüldü. Türk Eczacılar Birliği Başkanı Mehmet Domaç, "Bazı büyükelçiliklerce çok sayıda Tamiflu alındığı doğru. Ancak hangi büyükelçiliklerce alım yapıldığını açıklayamayız" dedi. 
Ankara Eczacı Odası Başkanı Hilmi Şener, "Başkentteki depolarımızda hiç Tamiflu kalmadı. Bazı ecza depolarımız örneğin bir günde 200 kutu Tamiflu sattı. Ancak eczanelerde ilaç satışı halen sürüyor" diye konuştu. 


</TEXT>
</DOC>
