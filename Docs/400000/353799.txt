<DOC>
<DOCNO> 353799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas07.html </URL>
<DATE> 2005/06/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bodrum, 40 dereceyle çıldırdı 
</HEADLINE>
<TEXT>

     Yaşar ANTER DHA 

BODRUM'da hafta sonunda aniden bastıran ve 40 dereceye kadar çıkan sıcaklar nedeniyle sahillere akın eden yerli ve yabancı turistler, saatlerce denizden çıkmadı, otellerde ve tatil köylerinde konaklayan turistlere hortumla su sıkıldı. 
     Turizmin gözde merkezlerinden Bodrum'da hafta sonunda, hava sıcaklığı 40 dereceye çıkarken, deniz suyu sıcaklığı da 23 dereceyi aştı. Ankara ve İstanbul gibi büyük kentlerden Bodrum'a gelen yerli turistlerle, yabancı turistlerin Gümbet, Bitez ve Kumbahçe sahillerine akın etmesiyle plajlarda adım atacak yer kalmadı. 
     Gümbet sahilini dolduran İngiliz ve Hollandalı turistler ise saatlerce denizden çıkmadı. Turistlerden bazıları deniz yataklarına, deniz bisikletlerine binerek deniz ve güneşin tadını çıkarırken, heyecanı sevenler ise banana, hamburger ve jetskiye binmeyi tercih etti. 
     
Bodrum sahillerindeki turistik tesislerde geçen yıl Haziran ayı ortalarında yüzde 50 olan doluluk oranı, bu yıl yüzde 80'lere ulaştı. Bodrum, daha bugünlerde ağustos ayının yoğunluğunu yaşamaya başladı. 
     Yabancı turistler ise çevrelerinde kendilerini rahatsız edenler olmadığı için bikinilerinin üstlerini çıkararak, sevgilileri ile denizde oynadı ve su sporları yaptı. 
     Belizia Otel ve İçmeler Su Parkı'nda ise otel personeli, sıcaktan bunalan turistleri hortumla su tutarak veya soğuk su dolu kovaları üzerlerine boşaltarak serinletmeye çalıştı. 
     
</TEXT>
</DOC>
