<DOC>
<DOCNO> 379802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/dunya/dun01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye için nimet' 
</HEADLINE>
<TEXT>


DIŞ HABERLER SERVİSİ 


Almanya'da önceki gün yapılan genel seçimler öncesinde, Türkiye konusuna ve Türk basınında seçimle ilgili olarak yer alan yorumlara sıkça yer veren yabancı haber ajansları, sonuçların Türk basınındaki yankılarını da yakından takip etti. 
Milliyet'in, "Türkiye karşıtlığı Merkel'e yaramadı" manşetini de dünyaya duyuran Reuters, AFP ve AP, Merkel'in seçimlerde önemli bir üstünlük elde edememesiyle Türk medyasının rahat bir nefes aldığını belirtti. 

'Gazeteler cümbüş yaptı' 
Fransız haber ajansı AFP, seçim öncesi yapılan anketlerin Türkiye'nin AB üyeliğine karşı çıkan Merkel'i önde gösterdiğini hatırlattı ve "Türkiye uçurumun ucundaydı" ifadesini kullandı. 
AP de, "Türk medyası, Merkel'in Alman seçimlerinde net çoğunluk elde edememesi sayesinde rahatladı" başlığını kullandı. Ajans, Merkel'in koalisyona gitmek zorunda kaldığını ve bu durumun da programını "sulandırmasını" gerektireceğini belirtti. Haberde, "Böyle bir anlaşma, Merkel'in Türkiye'nin AB üyeliğine karşıtlığını yumuşatmasına da yol açabilir" dendi. 
Reuters da, "Türkler, Alman seçimlerinde Merkel'in ayağının kaymasına sevindi" diye yazdı. Ajans, Merkel'in beklenen başarıyı elde edememesi üzerine Türk gazetelerinin "cümbüş yaptığını" belirtti. 
International Herald Tribune gazetesi, seçimin sonucunu Türkiye için bir "nimet" olarak yorumladı. Gazete, "Seçim sonucunun, Merkel'in Türkiye'nin AB üyeliğini engelleme gücünü zayıflatacak olması Türkiye için bir nimet" ifadesini kullandı. Haberde, Merkel'in iktidarı paylaşmak zorunda kalmasının, Türkiye'nin AB yolunu tıkama gücünü "temelden zayıflatabileceği" belirtildi. 

Başbakan kim 

Alman Berliner Kurier gazetesi, seçmenin iki büyük partiden hiçbirine net bir üstünlük vermemesini, kapak sayfasını enlemesine ikiye bölüp, "Günaydın Bay Başbakan" ve "Günaydın Bayan Başbakan" manşetleri atarak yansıttı. 


</TEXT>
</DOC>
