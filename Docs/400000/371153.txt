<DOC>
<DOCNO> 371153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko10.html </URL>
<DATE> 2005/08/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tansaş, Koç Grubu'nda... 
</HEADLINE>
<TEXT>

     Koç Topluluğu'nun Doğuş Grubu ile hisse devir anlaşması imzaladığı Tansaş'ın yüzde 70.77'si için 387 milyon 123 bin 313 dolarlık değer belirlendi. 
     Koç Holding'den Borsa'ya gönderilen açıklamada, Migros Türk T.A.Ş. ana hissedarı olan Koç Holding ile birlikte Doğuş Grubu şirketlerinden Doğuş Holding A.Ş., Garanti Bankası, Ana Konut Danışmanlık A.Ş., Doğuş İnşaat ve Ticaret A.Ş., Doğuş Yapı Sanayi A.Ş., Doğuş Sigorta Aracılık Hizmetleri A.Ş., Somtaş Tarım ve Ticaret A.Ş. ile Start Investment Limited arasında dün Tansaş Perakende Mağazacılık Ticaret A.Ş.'nin şirket sermayesinin yüzde 70.77'sini oluşturan toplam 225 milyar 976 milyon 955 bin 808 adet hissenin satın alınması için hisse devir sözleşmesi imzalandığı belirtildi. 
     Açıklamada, hisse devir bedelinin, toplam şirket değeri 547 milyon dolar olmak üzere, 225 milyar 976 milyon 955 bin 808 adet hisse için 387 milyon 123 bin 313 dolar olarak belirlendiği bildirildi. 
     Açıklamada, hisse devir bedelinin 318 milyon 474 bin 389 dolarlık kısmının peşin olarak ödeneceği, bakiye bedelin, 68 milyon 648 bin 924 doların vade farkı da dikkate alınarak her 6 aylık dönemin sonunda 5 yılda 10 eşit taksitte olmak üzere toplam 88 milyon 465 bin 108 dolar olarak ödeneceği kaydedildi. 
     
     DİĞER HİSSEDARLARA ÇAĞRI 

     Satışa konu hisselerin azami yüzde 6.87 oranında artabileceğine işaret edilen açıklamada, bu durumda sözleşmede belirtilen peşinat ve taksit tutarlarının satın alınacak ilave hisse nispetinde oransal olarak artırılacağı, bu durumun söz konusu hisselerin hisse devir sözleşmesi tarihi itibariyle Marathon Structured Finance Fund Limited şirketinin uhdesinde olması kaydıyla gerçekleşebileceği bildirildi. 
     Açıklamada, hisse devir bedelinin ayrıca şirkette yapılacak detaylı inceleme çalışmalarının sonuçlarına göre mutat uygulamalara paralel olarak ayarlamaya tabi olacağı kaydedildi. 
     Hisse devrinin Rekabet Kurumu'nun izninin alınması şartına bağlı olduğu vurgulanan açıklamada, hisse devrinin ardından, Sermaye Piyasası Kurulu'nun SPK "Halka Açık Anonim Ortaklıklar Genel Kurullarında Vekaleten Oy Kullanılmasına ve Çağrı Yoluyla Vekalet veya Hisse Senedi Toplanmasına İlişkin Esaslar Tebliği" uyarınca diğer hissedarlara çağrı yapılacağı belirtildi. 

     
</TEXT>
</DOC>
