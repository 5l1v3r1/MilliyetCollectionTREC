<DOC>
<DOCNO> 366356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun33.html </URL>
<DATE> 2005/08/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İran'da yeni bir dönem başlıyor... 
</HEADLINE>
<TEXT>

     İran’da haziran ayında yapılan cumhurbaşkanlığı seçimlerini kazanan Mahmud Ahmedinecad’ın görevi devralmasıyla İran’da yeni dönem başlayacak. 
     Cumhurbaşkanlığı devir-teslim süreci, Ahmedinecad’ın mazbatasının yarın dini lider Ayetullah Ali Hamaney tarafından onaylanmasıyla resmen başlamış olacak. Onay için düzenlenecek törene, İran’ın üst düzey yetkilileriyle yabancı ülke temsilcileri katılacak. 
     Ahmedinecad, 6 Ağustos Cumartesi günü mecliste düzenlenecek törende yemin ettikten sonra cumhurbaşkanlığı görevine resmen başlayacak. 
     İran anayasasının 110. maddesine göre seçilen cumhurbaşkanı, dini lider tarafından onaylanıyor. 
     Meclis içtüzüğünün 188. maddesine göre, seçilen cumhurbaşkanının, yemin ettikten sonra iki hafta içinde bakanlar kurulu listesini ve hükümet programını meclise sunması gerekiyor. 
     İçtüzük, meclisin de sunulan listeyi bir hafta içinde incelemesini şart koşuyor. Kabinedeki her bakanın ayrı ayrı oylanacağı güvenoyunun 23 Ağustosta yapılması öngörülüyor. 
     Ahmedinecad’ın sunacağı kabinede, 21 bakan, 1 cumhurbaşkanı birinci yardımcısı ve 3 cumhurbaşkanı yardımcısı olmak üzere toplam 25 kişi yer alacak. 
     Ahmedinecad, cumhurbaşkanlığı için 17 haziranda yapılan birinci turda en çok oy alan iki aday arasında yer almış ve 24 hazirandaki ikinci turda rakibi Ali Ekber Haşimi Rafsancani’ye fark atarak İran’ın 6. cumhurbaşkanı olmuştu. 
     
</TEXT>
</DOC>
