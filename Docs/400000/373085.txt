<DOC>
<DOCNO> 373085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko26.html </URL>
<DATE> 2005/08/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Koçbank'a 500 milyon dolarlık sendikasyon kredisi... 
</HEADLINE>
<TEXT>

     Koçbank, 500 milyon dolarlık sendikasyon kredisi aldı. 
     Koçbank'tan yapılan açıklamaya göre, dünyanın önde gelen 55 finans kuruluşunun katılımıyla sağlanan ve ihracatın finansmanında kullandırılacak kredinin vadesi 1 yıl, maliyeti ise libor artı 0.85 oldu. 
     Koçbank'ın Türk ve İtalyan yöneticileri ile katılımcı yabancı bankaların temsilcileri tarafından İstanbul'da düzenlenen törenle sendikasyon kredisine imza atıldı. 
     İmza töreninde konuşan Koç Finansal Hizmetler A.Ş. Üst Yöneticisi CEO ve Koçbank A.Ş. Genel Müdürü Kemal Kaya, bankanın 2005 yılı performansı ve Yapı Kredi Bankası'nın satın alınmasıyla ilgili son gelişmeler hakkında bilgi verdi. 
     500 milyon dolarlık sendikasyon kredisinin, uluslararası piyasalarda Koçbank'a duyulan güvenin bir göstergesi olduğunu vurgulayan Kaya, temel stratejilerinin, müşterilerin ilk tercihi olmak ilkesine dayandığını ve ilk 6 ayda sergiledikleri başarıyı sürdüreceklerine inancının sonsuz olduğunu kaydetti. 
     Açıklamada, geçen yıl Ağustos ayında sağlanan 325 milyon dolarlık sendikasyon kredisinin maliyetinin libor artı 1.40 olduğu, buna göre Koçbank'ın sağladığı aynı vadeli sendikasyon kredisinin maliyetinin bir yıllık dönem içinde 0.55 puan düştüğü belirtildi. 
     Koçbank'ın temin ettiği bu kredi ile birlikte Türk bankalarının 2005 yılının ilk 8 aylık döneminde sağladıkları sendikasyon kredilerinin toplamının 5 milyar doları aştığı bildirilen açıklamada, ''Bu rakamın önümüzdeki Kasım ve Aralık aylarında temin edilecek yeni sendikasyon kredileri ile birlikte artarak 2005'i, Türk bankalarının en fazla sendikasyon kredisi sağladıkları yıl olarak zirveye taşıması bekleniyor'' denildi. 
     
</TEXT>
</DOC>
