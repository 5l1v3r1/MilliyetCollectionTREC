<DOC>
<DOCNO> 360096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko43.html </URL>
<DATE> 2005/07/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
LPG ve otoğaz rafineri çıkış fiyatına zam... 
</HEADLINE>
<TEXT>

     Likit Petrol Gazı LPG , otogaz, gazyağı ve jet yakıtının rafineri çıkış fiyatlarına, yarından geçerli olmak üzere zam yapıldı. 
     Zammın perakende fiyatlara LPG'de yüzde 1.83, gazyağında yüzde 2.09, jet yakıtında yüzde 4.62, otogazda ise yüzde 1.51 civarında yansıması bekleniyor. 
     Alınan bilgiye göre, LPG ve otogazın çıplak ton rafineri çıkış fiyatı, yüzde 3.78 oranında artarak 573.07 YTL'den 594.76 YTL'ye yükseldi. 
     LPG'nin dağıtım şirketlerini ilgilendiren ''vergili'' rafineri çıkış fiyatı ise yüzde 1.83 oranında artarak, tonda 1,401.92 YTL'den 1,427.52 YTL'ye çıktı. 
     Otogazın rafineri çıkış fiyatı da yüzde 1.51 oranında artarken, vergili ton fiyatı 1,693.38 YTL'den 1,718.98 YTL'ye çıktı. 
     LPG ve otogazda en son düzenleme, 4 Haziran tarihinde yapılmıştı. 
     
     GAZYAĞI VE JET YAKITI 
     Gazyağının ve jet yakıtının çıplak rafineri çıkış fiyatı ise yüzde 4.63 artışla, metreküpte 629.71 YTL'den 658.86 YTL'ye yükseldi. 
     Gazyağında zam, ''vergili'' rafineri çıkışında yüzde 2.09 olurken, metreküp fiyatı 1,642.22 YTL'den 1,676.61 YTL'ye çıktı. 
     Jet yakıtının vergili fiyat yüzde 4.62 oranında arttı. Daha önce metreküp 744,83 olan jet yakıtının fiyatı 779.22'ye yükseldi. 
     Gazyağı ve jet yakıtında fiyatında son düzenleme, 16 Haziran 2005 tarihinde yapılmıştı. 
     Tüpraş'ın yaptığı ayarlamanın ardından, dağıtım şirketlerinin perakende fiyatlarını belirleyip açıklamaları bekleniyor. 
     
</TEXT>
</DOC>
