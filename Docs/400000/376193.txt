<DOC>
<DOCNO> 376193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur46.html </URL>
<DATE> 2005/09/06/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Sivas'ta 5 gündür kayıp olan kişi, bıçakla öldürülmüş bulundu... 
</HEADLINE>
<TEXT>

     Sivas’ta, 5 gündür kayıp olduğu bildirilen kişi bıçakla öldürülmüş bulundu. Olayla ilgili gözaltına alınan bir kişi tutuklandı. 
     AA muhabirinin aldığı bilgiye göre, Gökçebostan Mahallesi’nde yaşayan Seher Eşdik, 5 gün önce, eşi Ercan Eşdik’ten haber alamadıklarını belirterek polise başvurdu. 
     Seher Eşdik’in, eşinin otomobil alışverişi nedeniyle B.Y. ve Hakan Y. ile telefonda tartıştığını, bu kişilerle buluşmak üzere ayrıldığı evine bir daha dönmediğini söylemesi üzerine harekete geçen ekipler, önce B.Y’yi gözaltına aldı. 
     B.Y’nin çıkarıldığı Savcılık tarafından serbest bırakılmasının ardından soruşturmayı genişleten polis, Hakan Y’yi de yakaladı. 
     Yapılan araştırmalarda Ercan Eşdik’in cesedi, Abdulvahabigazi Mahallesi’ndeki Mısmılırmak kıyısında bulundu. 
     Eşdik’in bıçaklanarak öldürüldüğünün tespit edildiğini belirten yetkililer, olayla ilgili gözaltına alınan Hakan Y’nin çıkarıldığı mahkemece tutuklandığını bildirdiler. 
     
</TEXT>
</DOC>
