<DOC>
<DOCNO> 394126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy22.html </URL>
<DATE> 2005/11/11/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Dışişleri Bakanı Gül Bahreyn'de... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, kısaca ''Gelecek İçin Forum'' olarak bilinen Geniş Ortadoğu ve Kuzey Afrika Girişimi'nin Bahreyn'in başkenti Manama'da yapılan ikinci toplantısı çerçevesinde, foruma katılan ülkelerin dışişleri bakanlarıyla birlikte çalışma yemeğine katıldı. 
     Yoğun güvenlik önlemleri altında Ritz Carlton otelinde düzenlenen akşam yemeğinde, Bahreyn Dışişleri Bakanı Şeyh Muhammed Bin Mübarek El Halife'nin açılış konuşmasının ardından bakanların bölgesel sorunlara ilişkin görüşlerini dile getirdikleri belirtildi. 
     Kaynaklar, Gül'ün yemekte yapacağı konuşmasına terör eylemlerinden duyduğu üzüntüyü dile getirerek ve terörü kınayarak başlayacağını, ardından da Irak, Ortadoğu ve güvenlik gibi konularda Türkiye'nin görüşlerini aktaracağını kaydettiler. 
     Gül, toplantının ikinci ve son günü olan yarın ''Demokrasi Yardım Diyaloğu'' başlığı altındaki toplantıda bir konuşma yapacak. 
     Dışişleri Bakanı ve Başbakan Yardımcısı Gül, ayrıca çok sayıda dışişleri bakanıyla ikili temaslarda bulunacak. Gül, yarın öğleden sonra Manama'dan Türkiye'ye hareket edecek. 
     
</TEXT>
</DOC>
