<DOC>
<DOCNO> 368123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur13.html </URL>
<DATE> 2005/08/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tecavüz mağduru grafiker, İzmir'i terkedecek 
</HEADLINE>
<TEXT>

     
     Bahri KARATAŞ İZMİR, DHA 
     
İZMİR'in Bornova İlçesi'nde oturan grafiker 24 yaşındaki B.S.'nin hayatı, geçen perşembe günü hırsızlık için evine girip kendisine tecavüz eden K.B. yüzünden alt üst oldu. Hem işinden hem de nişanlısından ayrılan B.S., başka şehre taşınıp, tipini değiştirerek yeni bir hayata başlayacağını söyledi. B.S., Haketmediğim şeyler yaşadım. Beni sokakta gören suçlu benmişim gibi bakıyor. Belki ben böyle hissediyorum'' dedi. 
     Bornova İlçesi'nde nişanlısı Gökhan A. ile aynı evde kalan ve kısa süre önce Pınarbaşı Semti'ndeki Gökhan Makina adlı şirkette şirkette işe başlayan grafiker B.S.'nin yaşamını alt üst eden olay, geçen perşembe günü saat 04.00 sıralarında meydana geldi. Kazım Dirik Mahallesi, 229 Sokak, 7 numaradaki Berkant Apartmanı'na gelen hırsızlardan biri gözcülük için aşağıda kalırken, diğeri demir parmaklıklardan 3'üncü kata tırmandı. Kapalı olmasına rağmen kilitlenmemiş balkon kapısını açıp, içeri girdi. Evden ikisi gümüş, biri altın üç yüzük çalan hırsız, salonda tek başına uyuyan B.S.'yi görünce, boğazına bıçak dayayıp tecavüz etti. Sonra da geldiği balkondan çıkarak kaçtı. Herkesin uykuda olduğu saatte hırsız ve tecavüzcü dehşetini yaşayan B.S., saldırganın balkona çıktığını görünce, yastığının altında duran ancak öldürülme korkusuyla dokunamadığı kuru sıkı tabancayı alıp peşinden ateş etti. Bağırarak yardım istedi. 
     Sesleri duyan komşularının ihbarıyla harekete geçen polis, eşkal doğrultusunda yaptığı çalışma sonucunda, olay sırasında aşağıda gözcülük yaptığı belirlenen 23 yaşındaki M.K.'yı birkaç sokak ileride yakaladı. Çalınan yüzükler üzerinden çıkan, gasp ve hırsızlık’ suçlarından sabıkalı M.K., tecavüzle ilgisinin bulunmadığını, eve arkadaşı K.B.'nin girdiğini öne sürdü. K.B.'nin çaldığı yüzükleri kendisine verdikten sonra kaçtığını söyledi. B.S.'nin teşhis edemediği M.K. sorgusunun ardından sevkedildiği adliyede tutuklandı. K.B. ise dün Narlıdere İlçesi'ndeki evinde yakalanarak gözaltına alındı. Suçla ilgisinin olmadığını öne süren, ancak B.S.'nin teşhis ettiği K.B. de tutuklanarak cezaevine gönderildi. 
     
     PERİŞAN OLDU 
     Tecavüz mağduru B.S., yaşadıklarının ardından hem işinden oldu, hem de evlilik planları yaptığı, kendisi gibi grafiker olan nişanlısı Gökhan A.'dan ayrıldı. DHA muhabirinin telefonla konuştuğu B.S., yaşadığı olayın kendisini çok yıprattığını söyledi. Olayın ardından, deneme sürecinden sonra devam edip etmeyeceğine karar verileceği şartıyla üç ay önce Gökhan Makina'da çalışmaya başladığını, işinden de verimli olamadığı’ gerekçesiyle çıkarıldığını söyleyen B.S., Birisi boğazıma bıçak dayayıp tecavüz etti. Bu durumdaki bir insan nasıl olursa ben de şu anda öyleyim. Hiç haketmediğim şeyler yaşadım. Yaşadıklarım yüzünden psikolojim bozuldu. Şimdilik İzmir dışındaki bir arkadaşımın yanında kalıyorum. Kendime bir düzen kurmuştum. Evlilik planları yapıyordum. Bütün düzenim bozuldu. Biraz kendimi toparladıktan sonra ne yapacağıma karar vereceğim. Hayata yeniden başlayabilmek için insanların beni tanımamaları gerekiyor. Bu yüzden tipimi değiştirip, başka bir şehre taşınacağım. Bu olaydan sonra sokağa çıkamaz oldum. Beni sokakta gören suçlu benmişim gibi bakıyor. Belki ben böyle hissediyorum'' dedi. 
     
     YÜZYÜZE GELMEK İSTEMİYORUM 
     Henüz hangi şehre taşınacağına karar vermediğini anlatan B.S., yakalanan zanlılarla yargılama aşamasında da karşılaşmak istemediğini söyledi. Aynı acıyı ve üzüntüyü tekrar yaşamak istemediğini dile getiren B.S., Bir avukatım var. Davayı o takip edecek. Hayatımı karartan insanlarla bir daha yüzyüze gelmek istemiyorum. Allah onların belalarını versin. Mutlu bir yaşantım vardı, ama malesef bu olay herşeyi altüst etti'' diye konuştu. Hayatını zindan eden zanlılara lanet yağdırdı. B.S., ayrıca kendisine kadın derneklerinin destek olmasını isteyip istemediği sorusuna da Ben yaşadıklarımın o boyuta varmasını istemiyorum. Öyle olursa hayatımın daha da zorlaşacağını düşünüyorum. Beni artık kimsenin rahatsız etmesini istemiyorum'' dedi. 
     B.S.'nin ayrıldığı nişanlısı ve nişanlısının ailesi ise olayla ilgili konuşmak ve görüşmek istemediklerini, olayın hem oğullarının hayatını hem de gelinlerinin yaşamını mahvettiğini söyledi. 
     
</TEXT>
</DOC>
