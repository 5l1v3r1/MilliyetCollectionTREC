<DOC>
<DOCNO> 383312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun29.html </URL>
<DATE> 2005/10/02/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
AB Genel İşleri Konseyi başladı 
</HEADLINE>
<TEXT>

     Avrupa Birliği Genel İşleri Konseyi, AB ve Türkiye arasında yürütülecek müzakerelerde yol haritasını oluşturan Müzakere Çerçeve Belgesi'ni görüşmek üzere bu akşam Lüksemburg'da toplandı. 
     AB üyeleri, AB Genel İşler Konseyi toplantısında dışişleri veya Avrupa işlerinden sorumlu bakanlarla temsil ediliyor. 
     AB bakanlarının ''gayrı resmi'' nitelikli yemeğinde, İngiliz Dışişleri Bakanı Jack Straw, Türkiye dosyası hakkında son bilgileri verecek, ''sorun kaynağı'' Avusturya ile son temaslarını anlatacak. 
     Bakanlar, daha sonra resmi toplantıya geçecek. Müzakere Çerçeve Belgesi'nin onaylanması ve bilgi için süratle Ankara'ya gönderilmesi amacıyla uzlaşma aranacak. 
     
     AVUSTURYA SORUNU 
     Avusturya'nın, Müzakere Çerçeve Belgesi'ne ''imtiyazlı ortaklık'' veya bunu çağrıştıran bir ifade sokmak için gösterdiği çaba, son bir hafta içinde Ankara ve Brüksel arasında sorun yaratmıştı. 
     AB diplomatik kaynakları, Avusturya'nın, Türkiye'nin tam üyeliğine karşı çıkmanın dışında, AB'nin Hırvatistan ile tam üyelik müzakerelerini başlatmasını sağlamak için bu engelleme yöntemini uyguladığını düşünüyor. 
     AB, eski Yugoslavya ile ilgili kurulan uluslararası savaş suçları mahkemesi ile işbirliği yapmadığı gerekçesiyle Hırvatistan yönetimiyle müzakerelerin başlamasını askıya alınmasını kararlaştırmıştı. 
     
</TEXT>
</DOC>
