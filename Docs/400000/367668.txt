<DOC>
<DOCNO> 367668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur07.html </URL>
<DATE> 2005/08/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şahin Son 2.5 yılda alınan personelin yüzde 40.50'si bayan... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kasım 2002 tarihinden Mayıs 2005 tarihine kadar yapılan memur alımlarında, alınan personelin yaklaşık yüzde 40.50'sinin bayan olduğunu bildirdi. 
     Şahin, Anavatan Partisi Iğdır Milletvekili Dursun Akdemir'in, kamuda görev yapan personelin cinsiyet dağılımı, eğitim durumu ve yaşına ilişkin soru önergesine verdiği yanıtta, devlet memurlarının cinsiyet ve öğrenim düzeylerine ilişkin bilgilerin Devlet Personel Başkanlığı'nda güncel olarak tutulmadığını belirtti. Devlet Personel Başkanlığı'nın her üç yılda bir anket niteliğinde kamu kurum ve kuruluşlarının gönderdiği bilgileri derleyerek istatistiki bilgi elde ettiğini bildiren Şahin, ellerinde en son 2003 yılı Haziran ayında derlenen bilgilerin bulunduğunu vurguladı. 
     657 sayılı Devlet Memurları Kanunu'na tabi olarak kamu kurum ve kuruluşlarında görev yapan devlet memurlarının Haziran-2003 tarihi itibariyle 571 bin 239 kadarı kadın personel, 1 milyon 103 bin 196 kadarının da erkek personel olduğunu ifade eden Şahin, ''Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmelik hükümlerine göre, Kasım 2002 tarihinden Mayıs 2005 tarihine kadar yapılan memur alımlarında, alınan personelin yaklaşık olarak yüzde 40.50'si bayan memurdur'' dedi. 
     
</TEXT>
</DOC>
