<DOC>
<DOCNO> 397800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun11.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinatra'nın yolu 
</HEADLINE>
<TEXT>


Muhteşem ses Frank Sinatra'nın fırtınalı yaşamını anlatan "Onun Yolu" adlı çalışma kitapçılarda 

GÜLSEREN TUMBA 

Frank Sinatra'nın sağlığında yazılıp yayımlanan biyografisi "Onun Yolu", Babil Yayınları'ndan çıktı. 
Sinatra'nın biyografisi 1986'da Amerikalı gazeteci Kitty Kelley tarafından kaleme alındı. Ne var ki Sinatra, kitabın basımına izin vermedi. "Onun Yolu", Sinatra'nın izni olmadan mahkeme kararıyla yayımlandı. Ünlü gazeteci, bu biyografiyi yazarken devlet arşivlerinin yanı sıra Sinatra'nın mafya bağlantılarını içeren materyallere, teyp bantlarına ve gizli soruşturma metinlerine de ulaştı. 

800 görüşme 
Ayrıca Sinatra'nın hayatına girmiş olan 800'den fazla insanla görüşen Kelley'nin çalışması üç yıl sürdü. 35 bölümden oluşan "Onun Yolu"nda sanatçının ailesi, iş arkadaşları ve kişisel dostları, akıl hocası ve rehberi Tommy Dorsey, menajeri George Evans, Kirk Douglas, mafya babası Lucky Luciano, Ronald Reagan, ilk eşi Nancy, Ava Gardner, Natalie Wood, Judith Campbell ve Mia Farrow'dan itiraflar da yer alıyor. 
Karısının ihbarı üzerine tutuklandığında Amerika'daki Hoboken gazetesinde yer alan haberde "Ahlaksız şarkı kuşu" olarak anılan Sinatra'nın çocukluk yıllarından başlayan bölümler, 1990'a kadar ünlü yıldızın müzik hayatında yaşadığı gelişmeleri ve çok konuşulan özel hayatını da içeriyor. 

Kitaptan... 

Mario Puzo'dan atıf 
"Çocukluğundan beri cılız bir çocuk olduğu için de hep yanında onu koruyan arkadaşları vardı. Bu, büyüyünce de devam etti. Mafya ile bağlantıları olduğu yönünde çıkan haberlerin yanında 1969 yılında yazılan Mario Puzo'nun "The Godfather" romanında da Frank Sinatra'ya yapılan atıf gündeme gelmişti." 

Sinatra tutkunlarına hatırlatma 
Bugün Digitürk MovieMax'te saat 14.05'te ve 28 Kasım 18.30'da Sinatra'nın hayatını anlatan "Frank'in Yolu" adlı sinema filmi izlenebilir. 



</TEXT>
</DOC>
