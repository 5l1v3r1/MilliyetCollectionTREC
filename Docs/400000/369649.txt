<DOC>
<DOCNO> 369649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/siyaset/axsiy02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Miting yerine cumaya gidildi' 
</HEADLINE>
<TEXT>


ANKARA Milliyet 


AKP Diyarbakır milletvekilleri, Başbakan Recep Tayyip Erdoğan'ın önceki günkü Diyarbakır mitingine ilginin olmamasını sıcağa, güvenliğe ve cuma namazı saatine yakın olmasına bağladı. 
AKP Diyarbakır Milletvekili İhsan Arslan, katılımın az olduğunu kabul ettiğini belirterek, "Bu şartlar içinde daha fazla katılım beklenemezdi. Diyarbakır'da hiçbir miting yaz ayında yapılmaz. Tatile denk gelmesi nedeniyle insanlar yoktu" dedi. 

'Zamanlama kötüydü' 
Diyarbakır'ın "muhafazak r" bir kent olduğunu söyleyen Arslan, şöyle devam etti "O saatte insanlar cuma namazına da gitti. Kötü bir zamanlama oldu. Çünkü insanların birçoğu da tarlasında ekindeydi. Bunları bildiğimiz için miting diye olayı düşünmemiştik... Güvenliğin de etkisi var. Birçok yerde vatandaş gelemedi. Vali Bey'e, 'Toplantılarımıza gelen vatandaşı içeri almıyorlar. Bu kadar giriş yeter diyorlar' dedim. Onlar da düzeni aksatmamak için böyle bir yola başvurmuş." 
AKP Diyarbakır Milletvekili Aziz Akgül de, "Yer uzaktı. Hava da çok sıcaktı. İnsanlar cuma namazına gitmek de istedi" diye konuştu. 


</TEXT>
</DOC>
