<DOC>
<DOCNO> 393778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko54.html </URL>
<DATE> 2005/11/10/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bakan Coşkun, ekonomik kalkınmanın artacağını söyledi 
</HEADLINE>
<TEXT>

     Sanayi ve Ticaret Bakanı Ali Coşkun, özel sektörün öncülüğünde bir kalkınma modeli içinde olduklarını bildirdi. 
     Çeşitli incelemeler ve açılışlar için Isparta'ya gelen Bakan Coşkun, Keçiborlu Küçük Sanayi Sitesi'nin açılışında yaptığı konuşmada, vatandaşın en büyük sıkıntısının işsizlik, hayat pahalılığı ve gelir dağılımındaki adaletsizlik olduğunu söyledi. İşsizliğin tek reçetesinin yatırım ve üretim olduğunu vurgulayan Coşkun, bu amaçla yapılan yatırımlar doğrultusunda, Türkiye'nin son üç yılda adeta şantiyeye döndüğünü söyledi. 
     Enflasyonu tek haneli rakamlara indirdiklerini ifade eden Coşkun, gelir dağılımındaki adaletsizliği gidermek için bazı bölgelerin teşvik kapsamına alındığını anımsattı. 
     Türkiye'de, 2002 yılında yüzde 59 faizle 1 trilyon lira kredi kullanan 420 bin esnafın kepenk kapattığını dile getiren Coşkun, düzenledikleri ödeme planlarıyla kepenkleri yeniden açtırdıklarını ifade etti. 
     Esnafa yüzde 16,5 faizle 3 katrilyon lira kredi açtıklarını anlatan Coşkun, esnafa yönelik kredi limitini arttıracaklarını ve faizini düşüreceklerini kaydetti. 
     
     VERGİDE ADALETSİZLİK 
     Türkiye'nin sürekli borç ödediğine de işaret eden Coşkun, borçların ödenilebilirliğini sağladıklarını ve ülkenin itibarını arttırdıklarını dile getirdi. Daha fazla borçlanmadan vatandaşları ''borç batağından'' kurtarmaya çalıştıklarını vurgulayan Coşkun, şunları kaydetti 
     ''Borç yiyen kesesinden yer. Herşeyi verimli şekilde imkanlar nispetinde değerlendirmeye çalışıyoruz. O bakımdan bazı isteklerinizi yerine getiremezsek bu, arzu etmemekten değil imkansızlıktan, kaynak yetersizliğindendir. Türkiye'ye bir zamanlar yapılan en büyük kötülük, kazanç, sermaye düşmanlığıdır. Çünkü ekonomik kazanç olmazsa alt yapısı, üst yapısı olsa da bir ülke batar. Kazanç olacak ki maliye o kazançtan doğrudan vergi alabilsin. Vergiyi de o zaman adil, dengeli, tabana yaygın şekle getirsin. Böylece adaletle mali disiplini sağlayabilsin ama kazanç olmayan, kar düşmanlığı ve sermayenin ürkütüldüğü dönemlerde kazanç olmadığı için maliye doğrudan kardan vergi alamayınca dolaylı vergilere yöneldi. Akaryakıt ve enerjideki pahalılık, çalışanların üzerindeki vergi yükü, vergide adaletin bozulmasından oldu. Sürdürülebilir bir büyüme yakaladık. Ekonomi geliştikçe, kazanç doğdukça, yatırım arttıkça bu dengeleri kuracağız.'' 
     
     ÖZEL SEKTÖRÜN ÖNEMİ 
     ''Artık devletin fabrika kurma, bakkallıkla, ticaretle uğraşma dönemi bitti'' diyen Coşkun, ''Verimli, kar edecek işletmeyse özel sektör yada yabancı sermaye gelecek. Orada istihdam yaratacak, katma değer sağlayacak'' şeklinde konuştu. 
     Devletin asli görevlerine döndüğünü, bu nedenle de ekonominin iyileştiğini ifade eden Coşkun, ''Özel sektörün öncülüğünde bir kalkınma modeli içindeyiz'' dedi. 
     Organize Sanayi Bölgesi'ni de ziyaret eden Coşkun, sanayicilerin sorunlarını dinledi. 
     
</TEXT>
</DOC>
