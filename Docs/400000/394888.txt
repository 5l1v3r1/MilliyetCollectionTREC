<DOC>
<DOCNO> 394888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur24.html </URL>
<DATE> 2005/11/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Acılı baba Kızımı ölüme iteni bulun 
</HEADLINE>
<TEXT>

     Emre KOŞAK- Ensar TEKİN BURSA, DHA 

BURSA'da durakta otobüs beklerken bir magandanın omuz darbesiyle caddeye düşen ve bu sırada geçen askeri aracın altında kalarak can veren 18 yaşındaki üniversite öğrencisi Gülcan Yıldız'ın ölümüyle ilgili soruşturma sürüyor. Yıldız'a omuz atanın kimliği henüz belirlenemezken, kızının geçen Temmuz ayında askere gidecek bir yakınının eğlencesinde neşe içinde oynadığı görüntüleri elinde hatıra kalan ve mezarı başında gözyaşı döken babası Fevzi Yıldız, Kızımı ölüme iteni bulun'' dedi. 
     Önceki akşam saatlerinde, Bursa- Yalova Karayolu’nun 10’uncu kilometresindeki Uludağ Üniversitesi'ne bağlı Ali Osman Sönmez Sosyal Bilimler Meslek Yüksek Okulu önünde meydana gelen olayda, Muhasebe Bölümü 2’nci sınıf öğrencisi Gülcan Yıldız, okul çıkışı evine gitmek için arkadaşlarıyla birlikte, durakta otobüs beklemeye başladı. 
     Bu sırada, 20- 25 yaşlarında kimliği belirlenemeyen bir erkek, Gülcan Yıldız’a omuz attı. Beklemediği anda aldığı sert darbeyle dengesini kaybeden Gülcan Yıldız, yola düştü. Bu sırada okul yakınındaki İl Jandarma Komutanlığı’ndan çıkıp Bursa yönüne giden askeri araç, aniden yola düşen Gülcan Yıldız’ın üstünden geçti. 
     Ağır yaralanan Gülcan Yıldız, kaldırıldığı Bursa Devlet Hastanesi’nde, doktorların tüm çabalarına karşın kurtarılamadı. Dün Yunuseli Merazlığı'nda toprağa verilen Gülcan Yıldız'ın askere gidecek yakını Yüksel İkizlen için düzenlenen eğlencede neşeyle oynadığı görüntüleri acı bir hatıra olarak kaldı. 
     Kızının mezarı başında gözyaşı döken babası Fevzi Yıldız, Olay günü kızımın yanında olan bir arkadaşı, polise verdiği ifadesinde, Ali Osman Sönmez Endüstri Meslek Lisesi’nde öğrenim gören 5- 6 kişilik öğrenci grubunun birbirleriyle şakalaşırken, kızıma çarptıklarını söylemiş. Ancak daha sonra ifadesini değiştirip, olayı görmediğini belirtmiş. Burası, askeriyenin hemen yanı. Nasıl oluyor da olay bir türlü çözülemiyor. Kızımı ölüme itenin bulunmasını istiyoruz'' dedi. 
     Gülcan Yıldız'a çarpan askeri aracın Balıkesir İl Jandarma Komutanlığı'na bağlı olduğu, Bursa'daki İl Jandarma Komutanlığı'ndan Balıkesir'e dönmek üzere çıktığında kazanın meydan geldiği belirtildi. Jandarma yetkilileri olayla ilgili soruşturma başlatırken, askeri aracın plakası ve sürücüsünün kimliği açıklanmadı. Askeri araç sürücüsünün sorgusunun ardından askeri mahkemeye çıkartılacağı kaydedildi. 
     Yıldız'a omuz darbesi atan şehir magandasının saptanabilmesi için çalışmaların sürdüğü de belirtildi. 
     
</TEXT>
</DOC>
