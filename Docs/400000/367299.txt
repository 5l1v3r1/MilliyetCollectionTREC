<DOC>
<DOCNO> 367299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun30.html </URL>
<DATE> 2005/08/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsrail'den Türkiye için terör alarmı 
</HEADLINE>
<TEXT>

     İsrail, terör alarmı çerçevesinde gemilerini Türk limanlarına gitmemesi için uyardı. 
     Reuters ajansının geçtiği habere göre, İsrail yetkilileri, Türkiye'ye doğru yola çıkan turist gemilerinin rotalarını başka limanlara çevirmelerini istedi. 
     İsrail radyosu, Ulaştırma Bakanlığı'nda 'terör alarmı' verildiğini duyurdu. 
     Bunun üzerinde Akdeniz'de seyreden ve Alanya'ya gitmek üzere olan bazı yolcu gemilerine, "başka limanlara gidin" uyarısı yapıldı. 
     
     2 GEMİ ALANYA'YA GELMEDİ 

     İsrail'in Hayfa Limanı'ndan, Alanya'ya bugün gelmesi gereken 2 yolcu gemisinin seferinin iptal edildiği bildirildi. 
     Alanya Liman İşletmeleri ve Denizcilik A.Ş. ALİDAŞ Başkan Yardımcısı Müfit Kaptanoğlu, 600 yolcu kapasiteli Mirage ve Dream Princes adlı iki geminin bugünkü Alanya seferinin iptal edildiğini söyledi. 
     Kararın İsrail Savunma Bakanlığı'nca alındığını belirten Kaptanoğlu, "İsrail Savunma Bakanlığı tarafından alınan bir tedbir gereği, bugün gelmesi gereken 2 gemi gelmedi. Güvenlik amaçlı bir karar olsa gerek, ancak sanıyorum İsrail yetkilileri, yanlış bir istihbarat almış olabilir. Bizim aldığımız bir duyum ya da ihbar yok" dedi. 
     İsrail gemilerinin Alanya Limanı'na 5 yıldır geldiğini anımsatan Kaptanoğlu, şunları söyledi 
     "Alanya Limanı'nda, ISPS dediğimiz uluslararası standartta bir güvenlik sistemi uygulanıyor. Bu çerçevede özel güvenlik teşkilatımızı da kurduk. 14 kişilik özel güvenlik ekibimizin yanı sıra deniz polisi ve çevik kuvvet ekipleri de bölgede sürekli ve düzenli koruma görevi yapıyor. Ayrıca, bölgede, denizaltı ve denizüstü, özel güvenlik kameralarıyla izlenmektedir. Yani biz uluslararası standartta bir güvenlik sistemine sahibiz ve şu ana kadar onları korkuya sevk edecek en küçük bir olay bile yaşanmadı". 
     Bu uyarının birkaç yıl önce bir kez daha yapıldığını, ancak kısa süre sonra her şeyin normale döndüğünü ve gemilerin tekrar Alanya Limanı'na gelmeye devam ettiğini vurgulayan Kaptanoğlu, bu uyarının da geçici olduğunu düşündüklerini söyledi. 
     Kaptanoğlu, gemilerin bağlı bulunduğu firmanın, bu sabah kendilerine durumu haber verdiklerini ve beklemekten başka yapacak bir şey olmadığını sözlerine ekledi. 

     
</TEXT>
</DOC>
