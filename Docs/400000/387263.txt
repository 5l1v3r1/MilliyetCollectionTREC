<DOC>
<DOCNO> 387263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun14.html </URL>
<DATE> 2005/10/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Uzakdoğu'da tapınak krizi büyüyor 
</HEADLINE>
<TEXT>

     Tayvan, Japonya'dan ''tarihle yüzleşmesini'' istedi. 
     Japonya Başbakanı Juniçiro Koizumi'nin Tokyo'daki Japon milliyetçiliğinin simgesi sayılan Yasukuni tapınağını tekrar ziyaret etmesi, komşu ülkelerin tepkisini çekmeye devam ediyor. 
     Çin ve Güney Kore'nin tepkisinden sonra Tayvan Dışişleri Bakanlığı sözcüsü de, ''Tokyo'nun tarihle yüzleşmesini'' istedi ve ''Japon Başbakanı'nın tarihten alınan dersleri unutmayacağını umarız'' dedi. Sözcü, ''Başbakan, umarız ki geleceğe bakar, geçmişe değil'' ifadesini kullandı. 
     ''Japonya tarihle yüzleşmeli'' diyen sözcü, ''Japonya'nın bugünkü ekonomik gücüyle dünya barışına ve bölgesel istikrara önemli katkıda bulunabileceğini'' belirtti. 
     
     'KARIŞMASINLAR...' 

     Koizumi ise tapınak ziyaretinden sonra komşulardan gelen eleştirileri reddetti. 
     Basın toplantısında konuşan Koizumi, ''Yabancı hükümetler, Japonya'nın içişlerine karışmamalı'' dedi. 
     ''Kimse başkalarının şahsi işlerine müdahil olmamalı'' diyen Japon Başbakanı, ''Dahası, yabancı hükümetler, biz savaşlarda ölenlerin anısı önünde eğilirken bize akıl vermeye kalkıp 'Bunu yapmamalısınız' dememeli'' ifadesini kullandı. 
     Çin ve Güney Kore, Yasukuni tapınağını, Japonya'nın savaş dönemindeki saldırganlığının ve işgal ettiği ülkelerdeki katliamlarının simgesi olarak görüyor. Tapınak, Japonya'nın 20'inci yüzyılın ilk yarısındaki savaşlarda kaybettiği yaklaşık 2,5 milyon kişi adına inşa edilmişti. 
     
     ÇİN, JAPON BÜYÜKELÇİSİNİ DIŞİŞLERİ BAKANLIĞINA ÇAĞIRDI 

     Bu arada, Çin, Japonya Başbakanı Juniçiro Koizumi'nin, Japon milliyetçiliğinin simgesi kabul edilen tartışmalı Yasukuni tapınağını ziyaret etmesini protesto için Japonya'nın Pekin Büyükelçisi'ni Dışişleri Bakanlığı'na çağırdı. 
     Çin Dışişleri Bakanlığı'nın internet sitesinde yer alan açıklamada, Dışişleri Bakanı Li Zaoşing'in Japonya'nın Pekin Büyükelçisi Koreşige Anami'yi acil olarak bakanlığa çağırdığı ve Başbakan Juniçiro Koizumi'nin Yasukuni tapınağını ziyaretini sert bir şekilde kınayan bir bildiri okuduğu belirtildi. 
     
</TEXT>
</DOC>
