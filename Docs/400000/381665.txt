<DOC>
<DOCNO> 381665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur08.html </URL>
<DATE> 2005/09/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kovboyluğa özendi kendini vurdu 
</HEADLINE>
<TEXT>

     Hayati YALÇIN DHA 

GÜMÜŞHANE'nin Kelkit İlçesi'nde, televizyonda izlediği kovboy filminden etkilenerek kısa namlulu av tüfeğini elinde çevirmek isteyen 18 yaşındaki Adnan Mutlu, silahın ateş alması sonucu karnından yaralandı. 
     Olay, Kelkit'e bağlı Çömlecik Köyü'nde dün meydana geldi. Televizyonda izlediği kovboy filminden etkilenen ve evde yalnız kaldığı sırada kısa namlulu av tüfeğini elinde çevirmeye çalışan Adnan Mutlu, silahın aniden ateş alması üzerine karnından yaralandı. Silah sesi üzerine eve gelen yakınları tarafından ağır yaralı halde Gümüşhane Devlet Hastanesi'ne kaldırılan Adnan Mutlu, ameliyata alındı. Doktorlar, Mutlu'nun hayati tehlikeyi atlattığını bildirdi. Mutlu, İzlediğim kovboy filminden etkilendim. Yaptığımın yanlış olduğunu biliyorum. Az kalsın canımdan olacaktım'' dedi. 
     
</TEXT>
</DOC>
