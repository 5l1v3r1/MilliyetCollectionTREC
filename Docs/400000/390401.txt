<DOC>
<DOCNO> 390401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun34.html </URL>
<DATE> 2005/10/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
'Türkiye'nin AB yolundaki zorluklar 15-20 yılda aşılır' 
</HEADLINE>
<TEXT>

     İspanyol tarihinin en önemli sosyalist liderlerinden eski Başbakan Felipe Gonzalez, Türkiye'nin AB üyeliğine destek vererek, Türkiye'nin katılması önündeki zorlukları aşmanın 15-20 yılı bulacağını söyledi. 
     Madrid'de düzenlenen ''Dinler ve Kültürler Arası Diyalog'' konulu konferansa katılan Gonzales, AA muhabirine verdiği demeçte, ''Türkiye'nin AB'ye girişindeki zorlukları aşmak 15-20 yılı bulur'' dedi. 
     Gonzales, Türkiye'nin AB'ye katılım süreciyle ilgili Türk arkadaşlarıyla konuştuğunda, sürecin zor ve uzun geçeceği kanısına vardığını belirtti. 
     ''Türkiye'nin AB üyesi olması gerektiğini düşünüyorum'' diyen Gonzalez, Türkiye'nin özellikle son dönemde çok büyük gelişmeler kaydettiğini belirtti. 
     Gonzales, İspanya ve Türkiye'nin ortaya attığı ''Medeniyetler İttifakı'' projesi hakkında ise ''Her iki ülkenin de yolları bu ortak noktada kavuştu'' dedi. Gonzalez, dinin özel değil, kamuyu etkileyen bir gücünün olduğunu ve bunun inkar edilemeyeceğini söyledi. 
     
</TEXT>
</DOC>
