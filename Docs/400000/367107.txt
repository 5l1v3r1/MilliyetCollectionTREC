<DOC>
<DOCNO> 367107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur12.html </URL>
<DATE> 2005/08/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pendik'teki patlamanın görgü tanıkları anlatıyor... 
</HEADLINE>
<TEXT>

     Pendik’te 2 kişinin öldüğü, 4 kişinin de yaralandığı patlamanın görgü tanıklarından Cemal Cemaloğlu, olayın meydana geldiği yerin yanındaki binada düğün yapıldığını, kalabalığın dağılmasından kısa süre sonra patlama olduğunu söyledi. 
     Batı Mahallesi Çiğdem Caddesi’ndeki patlamaya ilişkin olay yerinde gazetecilerin sorularını yanıtlayan Cemaloğlu, patlama sonrası bir alev topu yükseldiğini ve ardından bağrışmalar duyduğunu anlattı. 
     Olay nedeniyle çevredeki binaların camlarının kırıldığını dile getiren Cemaloğlu, şöyle devam etti 
     "Büyük bir patlama oldu. Bazı yaralılar özel araçlara bindirilerek buradan götürüldü. Patlamanın olduğu yerin yanında bulunan binada olay öncesi düğün vardı. Ancak düğün kalabalığı otobüsleri binip gidiyordu. Bu kalabalık dağıldıktan kısa süre sonra büyük bir patlama oldu. Binalar sallandı." Olayın meydana geldiği caddedeki bir binada oturan Behiye Genel ise patlama öncesi dışarıda olduğunu ve olaydan kısa süre önce evine geldiğini anlatarak, şunları söyledi 
     "Ben dışarıdaydım, bir dakika önce evime girdim. Çok kuvvetli bir patlama sesi duydum. Önce ne olduğunu anlayamadık. Sonra dışarı baktığımızda patlama olduğunu anladık. 2 tane kadın yerde bağırıyordu." Patlama öncesi bitişikteki binada yer alan tesislerde düğün olduğunu ifade eden Genel, "Ben ilk önce patlamanın bu tesislerde olduğunu sandım. Sonra öyle olmadığını anladık" dedi. 
     Polisin patlamanın nedenini belirleme çalışmaları sürüyor. 
     
</TEXT>
</DOC>
