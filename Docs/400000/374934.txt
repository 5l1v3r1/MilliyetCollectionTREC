<DOC>
<DOCNO> 374934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/axspo03.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'in felsefesi 
</HEADLINE>
<TEXT>


Galatasaray Teknik Direktörü, defansını savundu, "Burada etten duvar örebiliriz. Ama ben göze hoş gelen, ofansif bir futbol oynansın istiyorum" dedi 

RAŞİT ALTUN 


Sivasspor maçının hazırlıklarını sürdüren Galatasaray'ın Teknik Direktörü Eric Gerets, dün Florya'da transferi değerlendirdi, futbol felsefesini anlattı, Türk Milli Takımı'nın Danimarka maçıyla ilgili konuştu. 
Heinz'in gelmesiyle transferi noktaladıklarını vurgulayan Belçikalı çalıştırıcı, "Kişilik olarak takıma son derece uygun bir futbolcu. Ancak forma giyebilmek için her futbolcu gibi çok çalışması gerekir. Ben hiçbir futbolcuma forma garantisi vermedim" dedi. 
Galatasaray'ın, savunmasında sorunlar yaşadığı yolundaki bir soruyu yanıtlayan Gerets şunları söyledi "Savunmamızı etten duvar örebiliriz. Ama ben göze hoş gelen, seyir zevki veren ve ofansif bir futbol oynansın istiyorum. Biz böyle oynamayı sürdüreceğiz. Yalnızca nasıl daha az kontraataklara yakalanırız diye çalışıyoruz. Ben, savunma oyuncularımdan memnunum." 
Cim - Bom'un teknik patronu, Türkiye'nin yarın oynayacağı Danimarka maçını da değerlendirerek, "Çok zorlu bir maç olacak. Danimarka'nın kaliteli bir kadrosu var. Ama ben Türkiye'yi tutacağım" diye konuştu. 
Gerets, ligde, şampiyonluk yarışında dört büyükleri Gaziantepspor'un zorlayabileceğini de sözlerine ekledi. 

Bir Fener'e, bir Kartal'a 

Cim-Bom'un antrenmanında Necati'ye, "Fenerbahçe kalesine vurur gibi şut çek" diyen Gerets, Ümit Karan'a da, "Beşiktaş kalesine vurur gibi" diye bağırdı 

VEDAT DANACI 

Milli maçlar nedeniyle lige verilen araya rağmen Sivasspor maçının hazırlıklarını sürdüren Galatasaray, bu sabah yapılacak idmanın ardından iki gün izne çıkacak. 
Hazırlık karşılaşmasında önceki gün Darıca Gençlerbirliği'ni 2-0 mağlup eden oyuncularına dün düz koşu yaptıran Teknik Direktör Gerets Ümit Karan, Necati Ateş ve Altan'a şut çalışması yaptırdı. Ceza sahası dışından PAF takım kalecisi Hakan'ın koruduğu kaleye şut çeken Necati'ye "Fenerbahçe kalesine vurur gibi şut at" diye seslenen Gerets, Ümit Karan'a da "Beşiktaş kalesine vurur gibi" diye bağırdı. Antrenmana, dinlendirilen Orhan Ak ve Cihan Haspolatlı çıkmadı. Tedavisi süren Ayhan ise takımdan ayrı koşu yapmakla yetindi. 
Öte yandan Galatasaray Yönetimi, resmi internet sitesinde golcüsü ve kaptanı Hakan Şükür'ün 35. yaşgününü kutladı. 

Sanlı'ya son görev 

Galatasaray Divan Kurulu üyesi Yılmaz Sanlı 74 , dün Teşvikiye Camii'ndeki öğle namazının ardından kılınan cenaze namazı sonrası toprağa verildi. Törene Başkan Özhan Canaydın ile birlikte spor camiasından ve Sarı - Kırmızılılar'dan birçok ünlü katıldı. 

Seyrantepe'ye 100 bayrak direği 

Cim - Bom, 30 yıllık üst kullanım hakkına sahip bulunduğu Seyrantepe arazisinin ön cephesine, 100. kuruluş yıldönümünü sembolize edecek 100 bayrak direği dikecek. 100 direğin 97'sinin 5 bin YTL verecek sponsorlar tarafından hazırlanacak. Direkler www.pazaryerim.com'da açık artırma usulüyle satılacak. Öte yandan Denizlispor, Tahkim kararı gereği Eyüp Kaymakçı için kulübe 500 bin Eure ödeyecek. 

Arif'ten futbola sessiz veda 

Galatasaray Yönetimi'nin sözleşme yenilemediği 33 yaşındaki Arif Erdem, aktif futbolculuk yaşantısını noktaladığını açıkladı. Türk futbolunun en kariyerli oyuncuları arasında yer alan milli futbolcu, Sarı - Kırmızılı forma altında sayısız başarılara imza atmış, birçok kupanın kazanılmasında ter dökmüştü. Arif, kendisine gelen birkaç teklifi cazip bulmadığını açıkladı. 


</TEXT>
</DOC>
