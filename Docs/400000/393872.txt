<DOC>
<DOCNO> 393872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur27.html </URL>
<DATE> 2005/11/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Vali Güler Organize suçlarla ilgili İstanbul'da faili meçhul suç yok 
</HEADLINE>
<TEXT>

     İstanbul Valisi Muammer Güler, İstanbul polisi ve jandarmasının cana ve mala karşı işlenen suçlarda son derece duyarlı davrandığını belirterek, polisin imkan ve kabiliyetlerini artırmak için de her türlü gayreti gösterdiklerini bildirdi. 
     Vali Güler, Ulu Önder Atatürk’ün ebediyete intikalinin 67. 
     yıldönümü nedeniyle AKM’de düzenlenen törenin ardından, basın mensuplarının "kentteki gasp, hırsızlık ve çete çatışmalarına" ilişkin sorularını yanıtladı. "İstanbul polisi ve jandarmasının gerek şahsa karşı, gerekse mala karşı işlenen suçlarda son derece duyarlı davrandığını" ifade eden Güler, MOBESE sisteminin de bu konuda her türlü verileri sağladığını söyledi. Güler, polisin imkan ve kabiliyetlerini artırmak, sokakta daha çok sayıda polis bulundurmak için ellerinden gelen her türlü gayreti gösterdiklerini anlatarak, "Arkadaşlarımız, çok yoğun bir mesai sarf ediyor. Bu konuyla ilgili basında yer alan olayların çok büyük çoğunluğunun failleri yakalanmış ve adli mercilere sevk edilmiştir. Bir kısmı da tutuklanmıştır. Polisin bu konudaki çabaları devam ediyor" dedi. İstanbul’daki polis sayısının takviye edilmesi konusunda hükümetin çok önemli çalışmaları bulunduğunu, yeni üniversite mezunlarının 6 aylık eğitimle polislik mesleğine kazandırılmasına imkan veren kanunun çıktığını hatırlatan Güler, şunları kaydetti "Şu anda eğitimlerini sürdüren 2 bin polisimizin çok büyük çoğunluğunun atamaları, yıl sonunda İstanbul’a yapılacak. Gelecek sene de çok büyük bir takviye yapılacak. Elbette ki, sokaktaki devriye sayısını artırmak önemli, ancak suçların önlenmesinin sadece polisiye tedbir olarak değerlendirilmesi yeterli değil. Elimizden gelen gayreti gösteriyoruz." 
     
     "ORGANİZE SUÇLAR" 
     İstanbul Valisi Güler, çeteler arasındaki hesaplaşmayı çözmek üzere olduklarını da vurgulayarak, şöyle konuştu 
     "Organize suçlarla ilgili şu anda İstanbul’da faili meçhul hiçbir suç yoktur. Organize suçlarla ilgili olarak son 3 yıl içinde çok sayıda çete çökertilmiş, failleri yakalanmıştır. Şu anda cezaevindedirler. Olayın aydınlatılması, faillerinin yakalanması önemli. Ama bu suçların, diğerlerindeki gibi sadece devriye polis hizmetleri veya diğer önlemlerle tümden önlenmesi mümkün değil. Ancak faillerinin yakalandığını ve takip edildiklerini de kamuoyunun bilmesini istiyoruz. 
     İstanbul Emniyeti’nin özellikle organize, narkotik ve terör suçlarıyla ilgili çalışmalarının çok önde olduğunu belirtmek istiyorum." 
     
</TEXT>
</DOC>
