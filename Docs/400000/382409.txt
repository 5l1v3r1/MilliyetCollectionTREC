<DOC>
<DOCNO> 382409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas19.html </URL>
<DATE> 2005/09/28/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Antalya Altın Portakal Film Festivalinde "Charlie Chaplin Gecesi" yapıldı 
</HEADLINE>
<TEXT>

     42. Antalya Altın Portakal Film Festivali kapsamında "Charlie Chaplin Gecesi" düzenlendi. 
     Antalya Kültür Merkezi’nde festivalin konuğu olarak Antalya’ya gelen Charlie Chaplin’in torunu Kiera Chaplin’in oyuncu Seray Sever’le birlikte sunduğu gecede, Chaplin’in sessiz dönem filmlerinden üç kısa filminin gösterimi canlı müzik eşliğinde yapıldı. 
     Dünyaca ünlü piyanistler Behzat Gerçeker ve Burçin Büke’nin piyanoyla eşlik ettikleri gecede, "Buz Pateni-The Rink", "Şarlo Polis- Easy Street" ve "Şarlo Göçmen-Immigrant" filmleri gösterildi. 
     Charlie Chaplin’in 1952 yılında kurduğu Limeligt Film Şirketi’nin onursal başkanlığını yürüten torunu Kiera Chaplin, gecede yaptığı konuşmada, büyükbabasının filmlerini izleyerek büyüdüğünü belirterek, Türkiye’de böyle bir gece yapılmasının mutluluğunu taşıdığını söyledi. 
     "Şarlo"nun dünya sinemasına oyunculuğu, yazarlığı ile çok önemli eserler kazandırdığını ifade eden Kiera Chaplin, "Hakkını vermek lazım büyükbabam işini çok seviyordu ve iyi yapıyordu. Hep onun gibi olmak istedim. İşinin yanı sıra ailesine de çok özen gösteren mutlu bir insandı. Bütün filmlerini seviyorum" dedi. 
     Kiera Chaplin geceye Fransız nişanlısı Ale De Basseville ve film şirketinin yöneticileriyle katıldı. 
     
</TEXT>
</DOC>
