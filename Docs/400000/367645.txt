<DOC>
<DOCNO> 367645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo15.html </URL>
<DATE> 2005/08/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Özdemir İlhan Cavcav'ın açıklamaları yanlıştı... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, deplasmanda Gençlerbirliği ile yaptıkları lig maçında istedikleri 3 puana ulaşamadıklarını kaydederek, sarı-lacivertli ekibin her geçen hafta eksiklerini kapatacağına inandığını söyledi. 
     Nihat Özdemir, maçla ilgili AA muhabirine yaptığı değerlendirmede, rakiplerinin de çok iyi mücadele ederek önemli pozisyonlara girdiğini kaydederek, "Puan mücadelesi farklı bir mücadele. Bu sezon ligin çetin geçeceğini daha önce de söyledik. Lig her takım için böyle çetin geçecek. Bunun bir örneğini dün akşam yaşadık" dedi. 
     Takımın, Gençlerbirliği maçında ilk yarının belli bir bölümünde etkili bir performans sergilediğini anlatan Özdemir, şöyle devam etti 
     "Ankara’da bizi yalnız bırakmayan taraftarlarımıza da teşekkür ediyoruz. Maçta gol pozisyonları üretmemize rağmen aradığımız golü bir türlü bulamadık. Direkten dönen toplarımız oldu. 3 puan için gitmiştik ama 0-0 sonuçlandı. Lig uzun bir maraton. Yeni transferimiz Appiah da takıma daha iyi uyum sağlayacaktır. Anelka da hazır olup döndüğünde, Fenerbahçe her geçen hafta eksiklerini kapatacaktır." 
     
     CAVCAV’IN AÇIKLAMALARI 
     Özdemir, Gençlerbirliği Kulübü Başkanı İlhan Cavcav’ın, maç öncesinde Fenerbahçeli futbolcu Deniz Barış ile ilgili açıklamalarını yanlış bulduğunu söyledi. 
     Gençlerbirliği Kulübü’nün, Deniz Barış ile ilgili konuda muhatabının Futbol Federasyonu olduğunu kaydeden Özdemir, " Fenerbahçe futbolcuyu oynatmasın, maçı hükmen kazanırız şeklindeki açıklaması yanlış bir beyanattır. Bunun kararını veren federasyondur. 
     Federasyon bize bu konuda herhangi bir uyarı da yapmamıştır" dedi. 
     
</TEXT>
</DOC>
