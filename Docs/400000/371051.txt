<DOC>
<DOCNO> 371051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/gun01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygulandıran bağış 
</HEADLINE>
<TEXT>


Emekli öğretmen Zuhal Duygu 'Baba Beni Okula Gönder' kampanyasına 70 bin YTL bağışladı. Kaybettiği eşi Aydemir Duygu'nun adını taşıyacak bir köy okulu yapılmasını isteyen Zuhal Duygu, en büyük hayalinin gerçekleşeceğini söyledi 

İSTANBUL Milliyet 

Emekli öğretmen Zuhal Duygu 75 , gazetemizin başlattığı 'Baba Beni Okula Gönder' kampanyası kapsamında, kaybettiği eşi Aydemir Duygu'nun adını taşıyacak bir köy okulu yapılması için 70 bin YTL bağışladı. 
Zuhal Duygu, öğretmenlikten emekli olduktan sonra doktor eşi Aydemir Duygu ile Amerika'ya yerleşti. Çift, uzun yıllar burada yaşadı. Dr. Aydemir Duygu ölünce Zuhal Duygu yeniden Türkiye'ye döndü. 
Eşiyle birlikte okul ve eğitime büyük önem verdiklerini, en büyük hayallerinin ise bir gün kendi isimlerini taşıyan bir okul yaptırıp, yeni neslin yetişmesinde katkıda bulunmak olduğunu söyleyen Duygu, şöyle konuştu 
"Gazetem Milliyet'in kampanyası bana hayallerimi gerçekleştirme fırsatı sundu. Şimdi çok sevdiğim rahmetli eşim adına üç derslikli bir köy okulu yaptırmak istiyorum. Sevgili eşim Dr. Aydemir Duygu'nun manen toplumda yaşatabilmek, bu mütevazı okulu yaptırmamın ana sebebidir. Tek arzum pek çok yavrumuzun 'ben' diyebilecek bir kişi olabilmeleridir. 
İçlerinde pek çok Aydemir ve Zuhallerin çıkacağına eminim. Eşimin ruhunun bu güzel hareketi hissedeceğine ve tebessümle ve teşekkürle yavrulara bahsedeceğine inanıyorum. Bu arzumun gerçekleşmesinde yardımlarını esirgemeyen bütün Milliyet ailesine candan teşekkür ediyorum." 

'Affedilmez' 
Türkiye'yi çok sevdiğini ve eğitim öğretimin kutsallığına inandığını belirten Duygu, "50'li yıllarda da kızlarını okula göndermeyen babalar vardı. Hatta bazılarını ikna için masraflarına ortak olmak talebinde bile bulunmamıza rağmen kabul etmek istemezlerdi. Ancak aradan geçen onca yıldan sonra bile bu düşünceyle hareket etmeleri inanılır gibi değil. İnsanların en doğal hakkı olan eğitime mani olmak, affedilir bir şey değil" dedi. 
Duygu, ileride adını taşıyan bir okul yaptırmanın kendisi için büyük mutluluk olacağını da söyledi. 


</TEXT>
</DOC>
