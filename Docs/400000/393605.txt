<DOC>
<DOCNO> 393605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/gun07.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
8'inci kez döndü 
</HEADLINE>
<TEXT>


Bakan Hüseyin Çelik'le anlaşamayan Erzurum Milli Eğitim Müdürü Fevzi Budak, açtığı son davayı da kazanarak 8'inci kez görevine iade edildi 

ERZURUM DHA 

Milli Eğitim Bakanı Hüseyin Çelik'le yıldızı barışmadığı için 7 kez görevinden alınarak çeşitli illere tayin edilen Erzurum Milli Eğitim Müdürü Fevzi Budak, idare mahkemesine açtığı 8'inci davayı da kazanarak görevine iade edildi. 
Erzurum Milli Eğitim Müdürlüğü görevinde aralıksız 17 yıl çalışan Budak, son genel seçimlerde AKP'den Erzurum milletvekili aday adayı oldu ama, Bakan Çelik'le bir türlü yıldızı barışmadı. AKP iktidarı döneminde 7 kez görevden alınarak Şırnak, Muş ve Ankara'ya tayin edilen Budak, mahkemenin verdiği kararları uygulamadığı gerekçesiyle, Çelik hakkında 50 milyar liralık 7 ayrı tazminat davası açtı ve sonuçlanan ilk davada 5 milyar lira tazminat kazandı. 
Eylülde Kütahya Milli Eğitim Müdürlüğü'ne tayin edilen Budak, İdare Mahkemesi'ne başvurdu. Mahkeme de Budak'ı 8'inci kez görevine iade etti. Önümüzdeki günlerde Erzurum'a gelerek görevine yeniden başlayacak olan Budak, MEB Müsteşarı Necat Birinci hakkında da dava açmıştı. 



</TEXT>
</DOC>
