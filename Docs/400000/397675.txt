<DOC>
<DOCNO> 397675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo01.html </URL>
<DATE> 2005/11/24/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Fener, Şampiyonlar Ligi'ne veda etti... 
</HEADLINE>
<TEXT>

     Fenerbahçe, Avrupa Şampiyonlar Ligi'nde mücadele ettiği E grubundaki 5. maçında İtalya'nın AC Milan takımına yenilerek, gruptan çıkma şansını yitirdi. 
     Sarı-lacivertliler, ilk maçta deplasmanda 3-1 yenildikleri İtalyan rakibine, sahasında 4-0'lık skorla yenilince, grup maçlarının tamamlanmasına bir maç kala, üst tur şansını kaybetti. 
     Sakat ve cezalı oyuncuları nedeniyle AC Milan karşısına farklı bir kadroyla çıkan Fenerbahçe, bir türlü istediği performansı sahaya yansıtamadığı maçta, Shevchenko'nun attığı 4 gole engel olamadı. 
     
     MİLAN ALKIŞLANDI 
     Maçın sona ermesiyle birlikte Fenerbahçeli taraftarlar, AC Milanlı futbolcuları alkışlarla soyunma odasına gönderdi. 
     Karşılaşmanın son dakikaları yaklaştığında ''Şampiyon Fenerbahçe'' tezahüratı yapan taraftarlar, maçın sona ermesiyle, üzüntü yaşayan sarı-lacivertli oyuncuları da yaptıkları tezahüratlarla adeta bağırlarına bastı. Uzun süre tribünlerde kalan taraftarlar, takımları lehine tezahüratlarını sürdürdü. 
     Futbolcuların tamamı soyunma odası tüneline girdikten sonra Volkan, Serkan ve Tuncay oyun alanına geri döndü ve taraftarları alkışladı. 
     Fenerbahçeli taraftarlar, maçın 70. dakikasında da Shevchenko'yu, takımı adına attığı 3. golden sonra alkışladı. 
     
     VOGEL YUHALANDI 
     Dünya Kupası elemeleri play-off baraj maçlarında Türkiye'ye karşı forma giyen, AC Milan'ın İsviçreli milli futbolcusu Johann Vogel, oyuna dahil olduğu andan itibaren, Fenerbahçeli taraftarlarca yuhalandı. 
     Taraftarlar, FB Şükrü Saracoğlu Stadı'nda oynanan Türkiye-İsviçre maçının ardından yaşananlar nedeniyle Vogel'e, top ayağına her geldiğinde ıslıklayarak ve yuhalayarak tepki gösterdi. 
     
     RUI COSTA'NIN FORMASI YIRTILDI 
     Maçın 83. dakikasında Fenerbahçeli futbolcu Deniz, AC Milanlı Rui Costa'yı formasından çekerek durdurdu. 
     Deniz'in ısrarlı çekişiyle Rui Costa'nın formasından büyük bir parça yırtıldı. Formanın koparak yere düşen parçasını alan Rui Costa, bunu Deniz'e verdi. Daha sonra oyun alanının kenarına alınan Rui Costa, soyunma odasından getirilen yeni formayla karşılaşmaya devam etti. 
     
</TEXT>
</DOC>
