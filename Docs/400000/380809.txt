<DOC>
<DOCNO> 380809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun26.html </URL>
<DATE> 2005/09/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Le Figaro Sarkozy ve Giscard, Türkiye dosyasını tekrar açıyor 
</HEADLINE>
<TEXT>

     Fransa'da yayımlanan Le Figaro gazetesi, iktidardaki Halk Hareketi Birliği UMP lideri Nicolas Sarkozy ve eski cumhurbaşkanlarından Giscard d'Esteing'in, partinin Avrupa konularında bugün ve yarın yapacağı toplantılarda Türkiye dosyasını tekrar açacağını yazdı. 
     Sarkozy'nin, ''Avrupa'nın inşası konusunda değerlerden konuşulurken, sınırlardan konuşulmadığı'' yolundaki görüşlerine yer veren gazete, ''UMP lideri, Türkiye konusunu açarak, tabuları yıkmak istiyor'' ifadesini kullandı. 
     Le Figaro, ''Türkiye'nin Kıbrıs konusunda yayımladığı tek taraflı deklarasyonun, Sarkozy'nin müzakerelerin geciktirilmesi veya imtiyazlı ortaklık istemesi için yeniden fırsat verdiği'' yorumunu yaptı. 
     Yine aynı gazetede çıkan başka bir haberde ise Türkiye ile tam üyelik müzakerelerinin başlamasını isteyen Cumhurbaşkanı Jacques Chirac'ın, ''Fransız siyasetinde giderek yalnız kaldığı'' savunuldu. 
     
</TEXT>
</DOC>
