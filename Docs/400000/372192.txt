<DOC>
<DOCNO> 372192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy14.html </URL>
<DATE> 2005/08/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Müzede bayrak skandalı 
</HEADLINE>
<TEXT>

     SALİHA ÇOLAK Ankara 

      Avustralya'ın Sidney kentindeki müzede Çanakkale Savaşları ve Anzaklara ilişkin bölümde Türk bayrağını ayaklar altında tasvir eden heykel, bir Türk vatandaşının girişimiyle teşhirden kaldırıldı. 
     AKP'li Atilla Başoğlu, yıllardır sergilenen bu heykel karşısında duyarsız kalan büyükelçiliğin "uyuduğunu" belirterek, Dışişleri Bakanı Abdullah Gül'den büyükelçilik personeli hakkında işlem yapılmasını istedi. 
     Başoğlu, skandalla ilgili olarak Gül'e mektup gönderdi. Başoğlu, mektupta, müzede Türk bayrağını ayağı altına almış askerlerin tasvir edildiği bir heykel bulunduğunu, bu heykelin Alper Tunga Çelen adlı Türk vatandaşının yetkililerle görüşerek, "tarihi gerçeklere aykırı" uyarısında bulunması üzerine kaldırıldığını anlattı. Bu olayın, büyükelçilerin Türkiye'nin tanıtımı konusunda yeterli hassasiyeti göstermediğini ortaya çıkardığını kaydeden Başoğlu, mektupta şöyle dedi 
     "Uzun zamandan beri sergilenen bu heykelin kaldırılması hususunda girişimde bulunmayarak görev ihmalinde bulunan büyükelçilik mensupları hakkında gerekli işlemlerin yapılması, duyarlılık gösteren Çelen'in de ödüllendirilmesi hususunu takdir ve tensiplerinize arz ederim." 
     
</TEXT>
</DOC>
