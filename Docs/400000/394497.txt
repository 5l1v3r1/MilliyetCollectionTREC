<DOC>
<DOCNO> 394497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun04.html </URL>
<DATE> 2005/11/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Talabani İngiliz askeri gelecek yılın sonunda Irak'tan ayrılabilir 
</HEADLINE>
<TEXT>

     Irak Devlet Başkanı Celal Talabani, İngiliz askerinin gelecek yılın sonunda Irak'tan ayrılabileceğini söyledi. 
     Talabani, İngiliz ITV1 televizyonuna yaptığı açıklamada, Irak'taki çokuluslu gücün ülkeden kademeli olarak değil de birdenbire çekilmesi seçeneğini değerlendirerek, bunun bir ''felaket'' olacağı uyarısında bulundu. 
     Celal Talabani, televizyondan Jonathan Dimbleby'nin soruları üzerine, Irak halkının koalisyon askerlerinin ilelebet topraklarında kalmasına karşı olduğuna da dikkat çekti. 
     ITV1'de bugün yayınlanacak olan ve metinleri önceden basına dağıtılan programda, Irak askerinin bir yıl içinde, güneyde Basra'da görev yapan İngiliz askerinin yerine geçebilecek duruma gelebileceğini belirten Talabani, koalisyon güçlerinin Irak'tan çekilmesinin, bölgelere göre değişiklikler gösterebileceğini bildirdi. 
     İngiliz halkının da askerin ülkesine dönmesini dört gözle beklediğini bildiklerini ifade eden Talabani, ''Tabii bu hakları. Oğulları, kardeşleri, kocaları eve dönecek. Özellikle ana hedefleri olan bir diktatörlüğün son bulmasını sağlamak hedefini tutturduktan sonra evlerine dönmelerini beklemek doğaldır'' dedi. 
     Ani çekilme durumunda ortaya bir tür iç savaşın çıkabileceğini ve Irak'ı özgürleştirmek için yapılan her şeyin bir anda kaybedilebileceğini belirten Talabani, bunun sadece Irak değil, bütün Ortadoğu'da olumsuz etkileri olabileceğini söyledi. 
     İngiltere Genelkurmay Başkanı Sir Mike Jackson, geçen ay İngiliz askerinin Irak'tan çekilmesi için bir tarih belirlemediklerini, bunun ''askeri açıdan aptalca olduğuna'' inandıklarını söylemişti. 
     
</TEXT>
</DOC>
