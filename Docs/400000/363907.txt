<DOC>
<DOCNO> 363907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur10.html </URL>
<DATE> 2005/07/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Telekız çatışması 1 ölü, 5 yaralı 
</HEADLINE>
<TEXT>

     Mehmet TAŞÇIOĞLU-Mehmet BULUT DHA 

      GAZİANTEP'te, telekız yüzünden çıkan silahlı çatışmada, 23 yaşındaki Abdurrahman Polat öldürüldü, 5 kişi ise yaralandı. 
     Olay, Karayılan Mahallesi Karayılan Caddesi üzerinde meydana geldi. İddiaya göre, 33 yaşındaki Hüseyin Kocazade'nin para karşılığı erkeklere pazarladığı telekız A.A'nın 23 yaşındaki Abdurrahman Polat'ın yanına kaçması yüzünden kavga çıktı. Hüseyin Kocazade ve arkadaşları, Polat'ın babası 42 yaşındaki Cemil Polat'a ait marketi bastı. Karşılıklı silahlı çatışmada, Abdurrahman Polat hayatını kaybederken, 24 yaşındaki Mahmut Polat, 43 yaşındaki Ekrem Yavaşoğlu, 35 yaşındaki Hasan Özer, Cemil Polat ve Hüseyin Kocazade çeşitli yerlerinden yaralandı. 
     Yaralılar, Gaziantep Av. Cengiz Gökçek Devlet Hastanesi’ne kaldırıldı. 
     Olay sonrası hastaneye gelen yaralı yakınları ile polis ve hastanenin güvenlik görevlileri arasında zor anlar yaşandı. Yaralıların durumuyla ilgili bilgi almak isteyen hasta yakınlarından bir kadın, kendini yerlere atarak kısa süreli baygınlık geçirdi. Bazı öfkeli yaralı yakınları ise, Hüseyin Kocazade'nin 27 PH 663 plakalı arabasına taşlarla saldırdı. Akrabalarının ölüm haberini alan şahıslar, acil servis önünde sinir krizleri geçirdi. Polis, yaralı yakınlarını güçlükle yatıştırabildi. 
     Olayla ilgili soruşturma sürdürülüyor. 
     
</TEXT>
</DOC>
