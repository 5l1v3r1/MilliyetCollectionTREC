<DOC>
<DOCNO> 394829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo03.html </URL>
<DATE> 2005/11/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hagi'nin gözü Türkiye'de 
</HEADLINE>
<TEXT>

     Poli Timişoara’nın başına geçen Hagi, 10 milyon dolarlık transfer yetkisi aldı. Rumen hocanın listesindeki ilk isimler, Okan ve H.Ünsal, 
     
     Paraya boğuldu 
     Yakın bir süre önce, Balkan Petrolium’ isimli petrol şirketinin sponsoru olduğu Poli Timişoara’nın başına geçen Gheorghe Hagi’nin devre arasındaki ilk transfer durağının Türkiye olduğu ortaya çıktı. Ekibini güçlendirmek için şirketin ve kulübün sahibi Marian Ianchu’dan 10 milyon dolarlık bütçe almayı başaran Rumen çalıştırıcının transfer listesini belirlemeye başladığı ve ilk tekliflerini Beşiktaşlı Okan Buruk ile Çaykur Rizespor’da forma giyen Hakan Ünsal’a yapacağı öğrenildi. Hagi’nin iki deneyimli futbolcu dışında, Türkiye’den başka isimlerle de ilgilenebileceği kaydedildi. 
     
     Hedef Devler Ligi 
     Hedeflerini büyük koyan kulüp patronu Ianchu’nun, uzun vadede Hagi’nin emrine 40 milyon dolarlık bir bütçe ayıracağı ifade edildi. Bu sezon Romanya Kupası’nı almayı hedefleyen Rumen kulübünün, önümüzdeki sezon ise şampiyonluk parolasıyla yola çıkacağı ve bir sonraki sezon Devler Ligi’nde boy göstermeyi hedeflediği aktarıldı. Timişoara’yla yıllığı 500 bin dolardan 4 yıllık sözleşme imzalayan Hagi’nin, Türk futbolcuları bundan böyle yakından takip edeceği bildirildi. Timişoara’da Türk futbolseverlerin yakından tanıdığı Viorel Moldovan ile Ovidiu Petre de yer alıyor. 
     
</TEXT>
</DOC>
