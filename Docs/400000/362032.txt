<DOC>
<DOCNO> 362032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun34.html </URL>
<DATE> 2005/07/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Straw Türkiye'ye minnettarız 
</HEADLINE>
<TEXT>

     AB Genel İşler Konseyi, Türkiye'de geçen hafta sonu meydana gelen terör olayını şiddetle kınadığını açıkladı. 
     AB üyesi ülkelerin dışişleri bakanlarını bir araya getiren AB Genel İşler Konseyi'nin Brüksel'deki aylık olağan toplantısı sonunda basına konuşan AB Dönem Başkanı İngiltere'nin Dışişleri Bakanı Jack Straw, Türkiye ve Irak'ta yaşanan terörist saldırıları şiddetle kınadıklarını bildirdi. 
     
     TÜRKİYE'YE MİNNETTARIZ 
     Straw, bir gazetecinin, ''İslami terör tehdidinin Türkiye'nin AB'ye katılımı açısından bir engel oluşturup oluşturmayacağı'' sorusu üzerine, ''Bu çok tuhaf bir yaklaşım'' dedi ve ''Bu konunun, Türkiye'nin AB'ye katılımıyla hiçbir bağlantısı yoktur'' diye konuştu. 
     Straw, uluslararası terörizme karşı verdiği mücadele ve İngiltere'deki son saldırılardan sonraki yardımları ve tavırları nedeniyle Türkiye'ye minnettar olduklarını ifade etti. 
     
     TÜRKİYE DOSYASI EYLÜL GÜNDEMİNDE 
     Straw, basın toplantısında, konseyin Türkiye ve Hırvatistan dosyalarını ele aldığını, AB Komisyonu'nun genişlemeden sorumlu üyesi Olli Rehn'in, Türkiye'ye ilişkin müzakere çerçevesi hakkında ayrıntılı bilgi verdiğini, konunun eylül ayındaki konsey toplantısında derinlemesine ele alınacağını bildirdi. 
     Basın toplantısında bir gazetecinin, AB kamuoyunda çoğunluğun Türkiye'nin katılımına karşı olduğunu ileri sürmesi ve Fransa ile Hollanda referandumlarının sonuçlarını bu konuya bağlaması üzerine Straw, ''Görüşler her konuda değişken olabilir'' diyerek, özetle şunları söyledi 
     ''AB Konseyi çok net bir karar aldı. Türkiye ile tam üyelik müzakerelerini ekim ayında başlatmayı kararlaştırdı. Hedefi tam üyelik olacak bu müzakereler ekimde başlayacak ama ekimde son bulmayacak. AB stratejik bir karar aldı. Türkiye'nin katılımı AB'nin stratejik menfaatleri gereğidir. On yıl sürebilecek bir müzakere süreci söz konusudur. Sonunda her AB üyesi ülkenin parlamento veya referandum onayı gerekecek.'' AB üyesi ülkelerin Hırvatistan ile de müzakerelerin en kısa zamanda başlamasından yana olduklarını belirten Straw, Hırvatların, Hollanda'nın Lahey kentindeki Eski Yugoslavya Uluslararası Savaş Suçları Mahkemesi ile işbirliği yapmaları koşulunu hatırlattı ve dosyanın eylül ayında tekrar ele alınacağını ifade etti. 
     AB Konseyi, Zagreb yönetiminin, savaş suçu sanığı General Ante Gotovina'nın yakalanması için mahkemeyle tam işbirliği yapmadığı gerekçesiyle Hırvatistan'ın tam üyelik müzakerelerinin başlangıcını askıya almıştı. 
     Straw, AB Konseyi'nin, Özbekistan Devlet Başkanı İslam Kerimov'un politikasını kınadığını da bildirdi. 
     Özbekistan'ın Andican kentinde, geçen 13 Mayıs'ta meydana gelen olaylar sırasında çok sayıda can kaybı olduğu bildirilmiş, BM, olaylara ilişkin bağımsız bir soruşturma başlatılması önerisinin İslam Kerimov tarafından reddedildiğini açıklamıştı. 
     
</TEXT>
</DOC>
