<DOC>
<DOCNO> 380963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur19.html </URL>
<DATE> 2005/09/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Nakil bekleyen kalp hastalarına kök hücre umudu... 
</HEADLINE>
<TEXT>

     Kalp kası hastası olan ve kalp nakli için uygun donör bulunamaması halinde en fazla 2 yıl yaşayabileceği belirtilen 7 yaşındaki bir çocuk, kök hücre nakliyle tedavi edildi. 
     Gazi Üniversitesi Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Prof. Dr. Rana Olguntürk, AA muhabirine yaptığı açıklamada, kalp rahatsızlığı bulunan Alican Özçelik’in 7 
     ambulansla hastaneye getirildiğini ve acil serviste tedavi altına alındığını söyledi. Hastanede yapılan tetkikler sonucunda Alican’ın kalp kası rahatsızlığı olduğunun ortaya çıktığını anlatan Olguntürk, hastanın tedavisi için acilen kalp nakli yapılması için arayışa girdiklerini belirtti. Olguntürk, uygun donör arayışı sürerken tüm dünyada yetişkinler için uygulanan kök hücre nakliyle tedavi yönteminin bir çocuğa uygulanıp uygulanamayacağı konusunda araştırma yaptıklarını ifade ederek, şöyle konuştu "Kök hücre nakli yöntemi, pek çok ülkede kanser hastası yetişkinler için uygulanan bir tedavi yöntemiydi. Araştırmamız sırasında, kök hücre nakli yapılan bazı kanser hastalarında kalp dokularının canlandığının belirlendiğini öğrendik. Dünyada ve Türkiye’de yetişkinlerde uygulanan bu yönteminin çocuk hastalar için de uygulanabileceği kanaatine vardık ve Alican’a bu yöntemi uyguladık. Tedavi için gereken hücreleri ise hastanın kendi kanından temin ettik. Operasyon, ameliyat şeklinde değil, anjiyo gibi hücrelerin damardan enjekte edilmesi şeklinde yapıldı. Bizi bu yöntemi uygulamaya kalp nakli için uygun donör bulamamamız, çaresizliğimiz itti." 
     
     "KALBİ NORMAL BOYUTA DÖNDÜ" 
     Operasyonu, Prof. Dr. M. Emin Özdoğan, Doç. Dr. Gülsen Sucak, Yrd. 
     Doç. Dr. Serdar Kula ve Dr. Dilek Erer’le birlikte gerçekleştirdiklerini kaydeden Olguntürk, tedavinin üzerinden geçen süre içinde sağlıklı ilk sonuçları aldıklarını anlattı. Prof. Dr. 
     Olguntürk, şöyle devam etti 
     "Kök hücreyi verdiğimizde Alican’ın kalp fonksiyonlarının arttığını gördük. Operasyonun ardından hastaya damardan ilaç vermeyi kestik. Anormal büyüklükteki kalp normal boyutuna döndü. Elini kolunu kaldıramayacak kadar halsiz olan hastamız, okula gidebilecek duruma geldi." 
     
     "EN FAZLA 2 YIL DAHA..." 
     Bu yöntemin, dünyada ve Türkiye’de ilk defa bir çocuğa uygulandığına dikkat çeken Olguntürk, bu sayede en fazla 2 yıl yaşayabileceği öngörülen Alican’ın yeniden hayata döndüğünü vurguladı. 
     Prof. Dr. Rana Olguntürk, hastanın sık sık kontrolden geçirildiğini, sağlığındaki gelişmelerin önemle üzerinde durduklarını söyledi. 
     Bu yöntemin ciddi kalp rahatsızlığı bulunan ve nakil bekleyen hastalar için bir umut olabileceğini dile getiren Olguntürk, "Bu yöntemin diğer hastalara uygulanıp uygulanamayacağı konusunda şimdilik kesin bir şey söyleyemeyiz, ancak ileride kök hücre naklinin kalp hastaları için de kullanabileceğini ümit ediyoruz" dedi. 
     Olguntürk, bu çalışmayı, değerlendirilmesi ve maddi durumu iyi olmayan hastalara da uygulanması için TÜBİTAK’a sunduklarını sözlerine ekledi. 
     
     "KALP NAKLİNE ALTERNATİF Mİ " 
     Gazi Üniversitesi Tıp Fakültesi Cerrahi Tıp Bilimleri Bölümü Kalp ve Damar Cerrahi Anabilim Dalı Öğretim Üyesi Prof. Dr. Emin Özdoğan da uygulamayı, 2 ay önce Yunanistan’da yapılan Kalp-Damar Cerrahisi Kongresi’nde tebliğ ettiklerini ve bunun oldukça ilgi uyandırdığını dile getirdi. 
     Kök hücre transferinin, kalp nakline alternatif olabileceğini söylemenin şimdilik erken olacağını belirten Özdoğan, "Şu an için amacımız organ nakline ihtiyaç duyan hastalara zaman kazandırmak" diye konuştu. 
     Baba Harun Özçelik ise tedavinin ardından oğlu Alican’ın hayata yeniden tutunduğunu söyledi. Özçelik, "Oğlumun sağlık durumu çok iyi. 
     Kendi başına kalabilecek, hayatını idame ettirebilecek, okula gidebilecek hale geldi. Alican artık çok sağlıklı, mutlu ve huzurlu..." diye konuştu. 
     
</TEXT>
</DOC>
