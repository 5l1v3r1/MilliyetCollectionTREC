<DOC>
<DOCNO> 387650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko37.html </URL>
<DATE> 2005/10/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dünya Bankası'ndan İstanbul depremine hazırlık için kredi 
</HEADLINE>
<TEXT>

     İstanbul'un muhtemel bir depreme karşı hazırlanması amacıyla oluşturulan, ''İstanbul Sismik Riskin Azaltılması ve Acil Durum Hazırlık İSMEP Projesi'nin finansmanı için Dünya Bankası'ndan 310 milyon Avro tutarında uzun vadeli ve uygun koşullu kredi sağlanmasına yönelik Kredi Anlaşması bugün imzalandı. 
     Hazine Müsteşarlığı'ndan yapılan açıklamaya göre, İstanbul İl Özel İdaresi'nin eşgüdümünde uygulanacak olan projenin başlıca bileşenleri şöyle belirlendi 
     ''A- Acil durum hazırlık ve afet yönetimi yapısının güçlendirilmesi İstanbul'daki afet müdahale ve afet yönetim kapasitesinin, teknik ve kurumsal olarak iyileştirilmesi amaçlanıyor. 
     B- Kamu binalarının depreme karşı güçlendirilmesi Okullar, hastaneler, polis ve itfaiye merkezleri, spor salonları, Kızılay ile arama ve kurtarma merkezleri gibi kritik önemi haiz kamu binalarının, belirli bir öncelik sıralaması çerçevesinde depreme karşı güçlendirilmesi hedefleniyor. İstanbul'da deprem riski taşıyan kamu bina stokunun yaklaşık üçte biri bu Proje kapsamında ele alınmış olacak. 
     C- İnşaat standartlarının uygulanmasının temini İnşaat standartlarının uygulanması ve imar planlarına uyumun sağlanması amacıyla, İstanbul Büyükşehir Belediyesi ve ilçe belediyelerinin kurumsal ve teknik kapasitelerinin güçlendirilmesi hedefleniyor.'' 
     
</TEXT>
</DOC>
