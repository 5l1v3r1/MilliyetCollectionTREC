<DOC>
<DOCNO> 376784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo13.html </URL>
<DATE> 2005/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD açık tenis turnuvasında Agassi ve Gınepri yarı finalde 
</HEADLINE>
<TEXT>

     Sezonun 4. ve son ''Grand Slam'' mücadelesi olan 125. ABD Açık Tenis Turnuvası'na, New York kentinde TSİ dün gece ve bu sabaha karşı yapılan maçlarla devam edildi. 
     Ulusal Tenis Merkezi Kortları'nda düzenlenen 18.3 milyon ABD Doları yaklaşık 25 milyon YTL toplam ödüllü turnuvanın 10. gününde, tek erkeklerde ve tek bayanlarda çeyrek final maçları yapıldı. 
     Tek erkeklerde 1994 ve 1999 yıllarının şampiyonu olan 7 numaralı seribaşı ABD'li Andre Agassi, vatandaşı James Blake'i 3-6, 3-6, 6-3, 6-3, 7-6'lık 8-6 setlerle 3-2 yenerek yarı finale yükseldi. 
     Yaklaşık 20 bin kişinin izlediği mücadelenin ilk 2 setini kaybeden 35 yaşındaki Agassi, genç rakibine daha sonraki 2 sette üstünlük sağlayarak maçı 5. ve son sete taşıdı. ABD'li raket, karşılaşmadan 3-2 üstün ayrılarak yarı finale yükselmeyi başardı. 
     Günün bir diğer maçında yine ABD'den Robby Ginepri, yarı finale çıkma mücadelesinde, 13 numaralı seribaşı Fransız Richard Gasquet'i yenmesinin ardından dün de 8 numaralı seribaşı Arjantinli Guillermo Coria'ya 4-6, 6-1, 7-5, 3-6 ve 7-5'lik setlerle 3-2 üstünlük sağladı. 
     22 yaşındaki genç raket, kariyerinde ilk kez büyük bir turnuvada yarı finale yükselirken, böylece tek erkeklerde 1 ABD'li raketin finale çıkması kesinleşmiş oldu. 
     Tek bayanlarda ise son 2 yarı finalisti belirleyecek olan günün müsabakaları sonunda Elena Dementieva ve Mary Pierce rakiplerine üstünlük sağlayarak yollarına devam ettiler. 
     Geçen yılın finalisti olan 6 numaralı seribaşı Rus Elena Dementieva, 1998 yılında bu turnuvanın şampiyonu, bu yıl da Avustralya ve Wimbledon Turnuvalarının finalisti olan 2 numaralı seribaşı ABD'li Lindsay Davenport karşısında 6-1, 3-6 ve 7-6'lık 8-6 set sonuçlarıyla 2-1 galip geldi. 
     Günün bir diğer yarı finale çıkma mücadelesinde de 1995 yılı Avustralya Açık Şampiyonu ve bu yılın Fransa Turnuvası finalisti olan 12 numaralı seribaşı Fransız Mary Pierce, 3 numaralı seribaşı Amelie Mauresmo'yı 6-4 ve 6-1'lik setlerle 2-0 geçmeyi başardı ve adını yarı finale yazdıran son tenisçi oldu. 
     Mauresmo'yu yenerek kariyerinde ilk kez ABD Açık'ta yarı finale yükselme başarısı gösteren Pierce, maçtan sonra ''Bu inanılmaz. 30 yaşındayım ve 17 yıldır turnuvalarda mücadele ediyorum. Benim için hala ilkler var'' diyerek sevincini belli etti. 
     Turnuvada TSİ bu gece ve yarın sabaha karşı yapılacak mücadelelerde tek erkeklerde çeyrek final maçları, tek bayanlarda ise yarı final maçlarının ilki yapılacak. 
     
</TEXT>
</DOC>
