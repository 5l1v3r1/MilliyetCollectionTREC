<DOC>
<DOCNO> 372346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/magazin/axmag01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Postacılar Bizi İpekçi giydirsin 
</HEADLINE>
<TEXT>


Yıpranma tazminatı ve maaş zammı talep eden postacıların bir isteği de modacı Cemil İpekçi'nin üniformalarını yenilemesi... 

İSTANBUL Milliyet 

İstanbul Sirkeci'deki Büyük Postane önünde toplanan Birlik Haber ve İletişim Çalışanları BİRLİK HABER-SEN üyesi bir grup, "Çuval çuval taşıdık, 20 yılda yıprandık" diye slogan atıp dövizler açtı. Grup adına konuşan BİRLİK HABER-SEN İstanbul İl Başkanı Ayhan Ulusoy, postacıların en az 950 YTL maaş istediğini ve yıpranma tazminatı beklediğini belirterek, "Ayrıca postacı kıyafetlerinin de Cemil İpekçi tarafından modernize edilmesini istiyoruz" dedi. 

Her şey imaj için 
İpekçi, kısa süre önce de hosteslerin kıyafetlerinden, uçakların iç dekorasyonuna kadar THY'yi baştan aşağı yenilemişti. İpekçi ayrıca, İstanbul'un kimliğiyle bütünleşen simitçi ve boyacılara yeni bir imaj kazandırmak amacıyla çalışmalar yapıyor. 
İpekçi'nin simitçi ve boyacılarla ilgili hazırladığı tasarımları, eylül ayında İstanbul Büyükşehir Belediye Başkanı Kadir Topbaş'a sunması bekleniyor. Ayrıca Beyoğlu Belediyesi'nde çalışan 3 bin personel de İpekçi'nin hazırladığı bordo- lacivert kıyafetleri giyecek. 



</TEXT>
</DOC>
