<DOC>
<DOCNO> 387584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun19.html </URL>
<DATE> 2005/10/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rumsfeld Çin askeri harcamalarını düşük gösteriyor 
</HEADLINE>
<TEXT>

     ABD Savunma Bakanı Donald Rumsfeld, Çin'in askeri harcamalarını düşük göstermesinin, askeri gücünü geliştirdiği yönünde şüphelere yol açtığını söyledi. 
     Savunma Bakanlığı görevine geldiği 2001 yılından bu yana ilk kez Çin'i ziyaret eden Rumsfeld, Pekin'e gelirken uçakta yaptığı açıklamada, ''Çin'in askeri harcamalarını düşük gösterdiğini'' yineledi, bununla birlikte herhangi bir rakam vermedi. 
     ABD'nin Çin'in ekonomik güç olarak ortaya çıkmasını olumlu karşıladığını belirten Rumsfeld, ancak ekonomik gelişme ve kaçınılmaz olarak yabancı sermayenin girmesiyle birlikte yeni akımların ve fikirlerin üstesinden gelme girişimlerinin komünist liderlerde gerilim yarattığı görüşünü savundu. 
     Rumsfeld, Çin'in bölgede önemli bir ülke olduğunu ve dünyadaki öneminin arttığını sözlerine ekledi. 
     ABD Savunma Bakanı Rumsfeld, yarın Cumhurbaşkanı ve Merkezi Askeri Komisyonu Başkanı Hu Cintao'nun yanı sıra Savunma Bakanı Orgenaral Cao Gangçuan ile görüşecek ve Komünist Parti'nin orta düzey yöneticilerinin eğitildiği, başlıca ideolojik kuruluşu olan Parti Okulu'nda bir konuşma yapacak. 
     Taraflar arasındaki görüşmelerde esas olarak Tayvan sorunu ve Kore Yarımadası'ndaki nükleer sorunun ele alınması bekleniyor. 
     Pentagon, Çin'in askeri harcamalarının 90 milyar dolar, yani Çin makamlarının açıkladığının üç katı olduğu ileri sürmüştü. 
     
</TEXT>
</DOC>
