<DOC>
<DOCNO> 374937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/spo04.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD Kupası Trabzon'un 
</HEADLINE>
<TEXT>



TSYD Karadeniz Kupası Futbol Turnuvası final maçında Trabzonspor, Akçaabat Sebatspor'u 2-1 yenerek birinci oldu. Bordo - Mavililer'in gollerini 28'de Celalettin, 47'de Yattara atarken, Akçaabat Sebatspor'un tek sayısı Mustafa'dan geldi. Trabzonspor'a kupasını, Trabzon Valisi Hüseyin Yavuzdemir verdi. Ofspor'u penaltılarla 4-3 mağlup eden Çaykur Rizespor ise turnuvanın üçüncülüğünü kazandı. 

'Hedef her maçı almak' 

Trabzonspor Teknik Direktörü Şenol Güneş, bütün maçlara galibiyet için çıktıklarını belirterek iddialı konuştu. Basın toplantısı düzenleyen tecrübeli hoca, Malatyaspor'a karşı iki puan kaybettiklerini hatırlatıp, "Oyun olarak iyi ama sonuç olarak kötü bir maç oldu. Takım savunması ve takım hücumu gayet iyiydi. Ama bireysel becerilerde eksiklerimiz var" diye konuştu. 
Hakem hatalarıyla puan almak veya kaybetmek istemediklerini belirten Güneş, "Bizim hedefimiz her rakipten üstün olmak ve her maçı kazanmak. Benim anlayışım budur" dedi. 

Mehmet Yılmaz şimdi huzurlu 

Bordo - Mavili takımın, 2 yıllık sözleşme yenilediği Mehmet Yılmaz imza atarak rahatladığını söyledi. Kulübede beklememek için başka bir kulübe gitme isteğinde bulunduğunu kaydeden golcü, "Trabzonspor'dan ayrılmak için değil, oynamak için kiralık gitmeyi düşündüm. Çünkü oynamadığım zaman geriye gideceğim korkusuna kapıldım. Fakat kiralık gitme isteğim teknik heyet tarafından kabul edilmedi. Konyaspor'la kiralık olarak anlaşılmıştı ama son anda 2 yıllık imza attım" dedi. Öte yandan, yönetim Celaleddin'in sözleşmesini dün iki yıl daha uzattı. Özgür için Erciyesspor ile yapılan transfer görüşmelerinden ise sonuç alınamadı. 


</TEXT>
</DOC>
