<DOC>
<DOCNO> 373370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy04.html </URL>
<DATE> 2005/08/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Memur maaş zammında Başbakanın sözü bekleniyor... 
</HEADLINE>
<TEXT>

     Hükümetle memur konfederasyonları, memur maaş pazarlığında pazartesi günü dördüncü kez biraraya gelecek. Devlet Bakanı ve Başbakan Yardımcısı Mehmet Ali Şahin, "zam oranı konusunda son limite" geldiklerini belirtirken, Başbakan Recep Tayyip Erdoğan’ın devreye girerek son sözü söylemesi bekleniyor. 
     Hükümetle memur konfederasyonları arasındaki toplu görüşmelerin dördüncüsü pazartesi günü saat 14.00’da Devlet Bakanı ve Başbakan Yardımcısı Mehmet Ali Şahin’in başkanlığında gerçekleştirilecek. Görüşmelere, Kamu İşveren Kurulu ile Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu ve yetkili sendikaların genel başkanları katılacak. Kamu Görevlileri Sendikaları Yasası’na göre, 15 günlük toplu görüşmelerin bitmesine üç gün kala gerçekleştirilecek toplantıda memur maaşlarına yapılacak zam oranı konusunda anlaşma yolları aranacak. 
     Başbakan Yardımcısı Şahin "memura zamda en son limite dayandıkların" belirtirken, toplantıda öncelikle Şahin’in "bütçeden memurlara ek olarak verilen 3 katrilyon 164 trilyon liralık kaynağı gelin birlikte dağıtalım" önerisinin ele alınması bekleniyor. Ancak, sendikacıların getirilen bu tutarı yetersiz bulmaları nedeniyle fazla bir ilerleme sağlanması beklenmiyor. 
     Bu nedenle de geçen yıl olduğu gibi Başbakan Recep Tayyip Erdoğan’ın devreye girerek son sözü söylemesi büyük bir olasılık olarak gözüküyor. Şahin, önceki gün yaptığı açıklamada, toplu görüşmelerde gelinen aşamayı Başbakan Erdoğan’a ileteceğini belirterek, en son verilen toplam 80 milyon liralık seyyanen ve yüzde 3’lük zam oranının artırılması yönünde Başbakan Erdoğan’ın bir talimat verebileceğini açıklamıştı. 
     
     KONFEDERASYONLARIN TALEPLERİ 
     Türkiye Kamu-Sen, 2006 bütçesinden memurlara ayrılan ek kaynağın 5 katrilyon liraya çıkarılmasını talep ediyor. KESK taban aylık olarak tanımladığı en düşük devlet memuru maaşının 886 milyon lira olmasını istiyor. Memur-Sen ise en düşük memur maaşının 950 milyon liraya çıkarılmasını milyon lira olmasını öneriyor. Hükümetin yeni bir öneriyle gelmesi ve daha önceki teklifinde bir artış yapması durumunda konfederasyonların taleplerinde revizyon yapabilecekleri de belirtiliyor. 
     Öte yandan görüşmelerde, geçen toplantıda özelleştirme ve özelleştirilen kuruluşlardaki kamu çalışanlarının sorunları ve diğer çalışma şartlarına ilişkin olarak kurulan iki komisyon raporları da değerlendirilecek. 

ANKA 
     
</TEXT>
</DOC>
