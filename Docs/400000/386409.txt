<DOC>
<DOCNO> 386409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo01.html </URL>
<DATE> 2005/10/13/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
A Milli Futbol Takımı yurda döndü... 
</HEADLINE>
<TEXT>

     18. Dünya Kupası Avrupa Elemeleri 2. Grup'ta Arnavutluk'u deplasmanda 1-0 yenerek, play-off baraj maçı oynamaya hak kazanan A Milli Futbol Takımı kafilesi yurda döndü. 
     UEFA Asbaşkanı Şenes Erzik ve Futbol Federasyonu Başkanı Levent Bıçakcı ile Milli Takımlar Teknik Direktörü Fatih Terim, yardımcıları ve milli futbolculardan oluşan kafile, THY uçağıyla Arnavutluk'tan İstanbul'a geldi. 
     Milli Takımlar Teknik Direktörü Fatih Terim, Atatürk Havalimanı'nda gazetecilere yaptığı açıklamada, herkesin, maçtan önce umutlu olduğu kadar şimdi de mutlu olduğuna inandığını söyledi. 
     Terim, bir gazetecinin, Türkiye'nin play-off'taki rakibinin Norveç, İsviçre veya Slovakya olacağını ifade etmesi üzerine, ''Ben de bu 3 yere 3 antrenör yollamıştım daha önceden. Demek ki doğru noktayı koymuşuz'' dedi. 
     Göreve geldiği günden bugüne çok şeyin değiştiğini düşündüğünü dile getiren Terim, şunları kaydetti 
     ''Kısa zamanda bu kadar beklemiyordum açıkçası. Ama benim dayanak noktam hep Türk futbolcusuydu. Ona güvendiğimi, inandığımı hep ifade ettim. Bu çocuklar da bizi mahcup etmediler. Sorumluluğu en iyi şekilde yerine getirdiler. Çünkü 3 tane maç düşünün ki bir beraberlikte dahi bu yarışın dışında kalıyorsunuz. İki tane deplasmanda, bir de içeride Danimarka ile oynuyorsunuz. Bunların hiçbiri kolay değildi. O stresi yaşamak, o umutsuz anda bu başarıyı elde etmek çok kolay değildi. 
     Futbolcularımı, malzemecisinden, masörüne tüm arkadaşlarımı yürekten kutluyorum. Çünkü burada tam bir ekip çalışması örneği verildi. Herkes çok önemli bir duyguda, hedefte birleşti. Bu da sonunda ilk aşamayı bize kazandırdı. Tabii, gönlüm burada Türk Milli Takım hocası olarak Dünya Kupası'na giden bir takımın hocası olmayı arzu ederdi. Çünkü biz onlara layığız. Ama şu an için ilk engel buydu, bununla yetineceğiz. Ama inşallah çocuklar o ikili maçı da geçerek, hepimizin arzu ettiği Almanya'da olacaklar.'' 
     
     FUTBOLCULARIN GÖRÜŞLERİ 
     Milli futbolcu Alpay ise Fatih Terim'in gelmesiyle birlikte öncelikle play-off'a kalmayı hedeflediklerini ve şimdi bu hedefe ulaştıklarını söyledi. 
     Alpay, şöyle devam etti 
     ''Bundan sonra 2 tane play-off maçımız var. İnşallah play-off'ta da yine ülkemizin yüzünü güldüreceğiz. Artık bu saatten sonra bu işin dönüşü olmaz. Rakip de bu saatten sonra o kadar önemli değil. Play-off'ta da iyi maçlar çıkarıp Dünya Kupası'na gideceğiz.'' Alpay, Arnavutluk maçı sonrası Türkiye'de artan heyecanın kendilerinde de olup olmadığına ilişkin soruya, ''O heyecan bizde de var. Zaten o heyecan olmazsa başarılı olamazsınız. Bizi hırslı kılan o heyecandır. Biz tabii ki sonuna kadar çalışacağız. Şu anda çok mutluyuz'' dedi. 
     Milli futbolcu Emre de çok zor bir maçtan 3 puanla ayrılarak play-off'a kaldıklarını belirterek, ''Önümüzde zorlu bir play-off maçı var. İnanıyorum ki iyi futbol oynayarak play-off'tan da Dünya Kupası'na katılabiliriz'' şeklinde konuştu. 
     Maçın çok stresli olduğunu kaydeden Emre, ''Her ne kadar aramızda tecrübeli futbolcular olsa da genelde genç bir takımız. Ama önemli olan kazanmaktı. Almanya maçına bakarsanız, ilk yarıda çok iyi oynadık. Bu maçta da ikinci yarıda iyi oynadık. Böyle şeyler oluyor. Çünkü genç bir takımız. İnanıyorum ki önümüzdeki günler bizim için çok daha iyi olacak'' diye konuştu. 
     Kaleci Volkan ise Dünya Kupası'na katılmak istediklerini ifade ederek, ''Çok kaliteli bir ekibimiz var. Çok şeyi de başaracak güçteyiz'' dedi. 
     Volkan, maçta yaptığı hatayla ilgili soru üzerine de ''Bana bir şarz vardı. Yere düşerken o şarz üzerine topu elimden kaçırma gibi bir konu oldu. Ama daha sonra sallanarak kendimi attım. Allah'a şükür gol olmadı. Biz kazandık'' diye konuştu. 
     Milli takım oyuncularını alkışlarla karşılayan havalimanındaki yolcular, Fatih Terim ile fotoğraf çektirdiler ve futbolculardan imza aldılar. 
     
</TEXT>
</DOC>
