<DOC>
<DOCNO> 365769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/ekonomi/eko04.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB endeksi 30 bin direncine takılabilir 
</HEADLINE>
<TEXT>


Kısa ve uzun vadede çıkışını sürdüren endekste 30,000'lerde kısa vadeli k r satışları yoğunlaşsa da ana trendi tersine çevirecek bir satış baskısı beklenmiyor 

Zeynep Candan Aktaş 

Hafta başında 29,400'lerden gelen dirençle 28,673'e geri çekilen İMKB 100 endeksi bu seviyeden gelen güçlü alımlarla yeni rekorlar kırdı. 29,731 seviyesini gören endekste, kapanış 29,615'ten gerçekleşti. Endeksin tarihindeki en yüksek seviye olan 29,731 ve kapanış olan 29,615 seviyeleri yeni birer rekor. Yabancı yatırımcıların yüzde 62'ye ulaşan saklama bakiyeleri bu rekorlarda etkili oluyor. İMKB 30 bazında bakıldığında ise yabancıların payı yüzde 67'ye ulaşıyor. Buna karşın yerli yatırımcılardan sürekli olarak satış geliyor. Geçen hafta itibariyle bakiyeli hesap sayısı 1,070 bine indi. Yerli yatırımcıların tekrar borsaya ilgisini artıracak herhangi bir gelişme görünmediği gibi, vergi kanunlarında yapılan düzenleme ile önümüzdeki yıl hisse senetlerinden elde edilen gelirlere uygulanan bütün teşvikler kaldırıldı. Beyana dayalı sistemden stopaj sistemine geçiliyor ve bunun oranı da yüzde 15 olarak belirlendi. Yani bankaya mevduat yatırarak veya hazine bonosu alarak faiz geliri elde eden ile hisse senedinden alım-satım kazancı elde edenlerin gelirleri aynı kategoride değerlendiriliyor. Hisse senetlerini asgari 3 ay elinde tutan yatırımcılara uygulanan istisna için aranan süre 2 yıla çıkarıldı. Ayrıca yabancı yatırımcılara tanınan muafiyet de kaldırıldı. Bunun sonucunda piyasamızdaki yabancı adı altında işlem yapanların gerçek kimlikleriyle işlem yapması ve yabancı yatırımcı oranının giderek azalması beklenebilir. Önümüzdeki hafta temmuz ayı enflasyon verileri açıklanacak. Beklentiler enflasyondaki düşüş eğiliminin süreceği yönünde. Teknik analiz açısından bakıldığında endeksin hem kısa vadeli hem de uzun vadeli çıkışı sürüyor. 30,000'lerdeki psikolojik direnç kısa vadeli bir düzeltmeye neden olabilir. Ancak uzun vadeli çıkış trendini tersine çevirecek bir satış baskısı beklenmiyor. Olası bir düzeltmede endeksin 28,500-29,000 aralığında destek bulması ve daha çok senet bazındaki hareketlerle yatay bir düzeltmeye girmesi beklenebilir. 
Bol kazançlı haftalar dileğiyle. 


</TEXT>
</DOC>
