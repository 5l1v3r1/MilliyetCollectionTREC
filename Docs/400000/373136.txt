<DOC>
<DOCNO> 373136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo22.html </URL>
<DATE> 2005/08/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş'ta İbrahim Toraman, Youla ve Okan'ın durumu şüpheli 
</HEADLINE>
<TEXT>

     Beşiktaş, Turkcell Süper Ligi'nde Diyarbakırspor ile 28 Ağustos Pazar günü yapacağı maçın hazırlıklarına ara vermeden başladı. 
     BJK Nevzat Demir Tesisleri'nde gerçekleştirilen idmanda, FC Vaduz ile dün akşam yapılan UEFA Kupası 2. ön eleme turu rövanş maçında forma giyen oyuncular koşu yapmakla yetinirken, diğer futbolcular teknik direktör Rıza Çalımbay yönetiminde 1.5 saat süren bir çalışma yaptı. 
     Çabukluk ve yandan yapılan ortalara gol çalışmaları yapan siyah-beyazlı futbolcular, çift kale maçla antrenmanı tamamladı. İstanbul'daki sıcak havaya karşın futbolcuların hırslı olmaları dikkati çekti. 
     Antrenmana, sakatlıkları bulunan Okan Buruk ve Youla katılmazken, İbrahim Toraman çalışmayı koşu yaparak tamamladı. Kulüp doktorları, bu 3 futbolcuyla ilgili kararın yarın verileceğini söyledi. 
     Beşiktaşlı futbolcular, yarın öğle saatlerinde kampa girecek ve akşam yapacağı idmanla Diyarbakırspor maçı hazırlıklarını tamamlayacak. 
     
</TEXT>
</DOC>
