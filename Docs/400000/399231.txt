<DOC>
<DOCNO> 399231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun32.html </URL>
<DATE> 2005/11/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Beyaz Saray Irak'taki birliklerimizin konumu gelecek yıl değişebilir 
</HEADLINE>
<TEXT>

     Beyaz Saray, Irak'taki birliklerinin konumunun gelecek yıl içinde değişebileceğini açıkladı. 
     Amerikan Ulusal Güvenlik Konseyi'nin ''Irak'ta zafer için ulusal strateji'' başlıklı yazılı açıklamasında, Irak'ta zafer için kesin bir tarih verilemeyeceği uyarısında bulunuldu ve ''Hiçbir savaş bir takvim doğrultusunda kazanılmamıştır, bu kez de kural değişmeyecek'' ifadesi yer aldı. 
     Kasım 2005 tarihini taşıyan ve Irak savaşıyla ilgili olarak kamuya açıklanan en ayrıntılı metin olma özelliği bulunan açıklamada, ''Irak'ta bir zafere güvenimizin olmasına karşın, başarının geleceği ana ilişkin kesin bir tarih koymayacağız, çünkü başarı tarihi keyfi takvimlere değil, bazı koşulların gerçekleşmesine bağlı'' denildi. 
     Irak'ın, muhtemelen yıllarca şiddete karşı mücadele verileceği belirtilen açıklamada, ancak Irak birlikleri güvenliği artan bir şekilde üstlenmeye başladıkça Amerikan askerlerinin sonunda çekilebileceği ifade edildi. 
     Saddam Hüseyin'in devrilmesinden sonra bu ülkede, üç yıldan az bir sürede düşmanlarını yenebilecek işleyen bir demokrasiyi beklemenin gerçekçi olmayacağı kaydedilen açıklamada, Irak'ta demokrasinin kurulması için gerekli siyasi ilerlemenin, 15 Aralık'taki seçimlerle mümkün olabileceği belirtildi. 
     Irak'ta Mart 2003'ten bu yana 2,100'den fazla asker öldü ve 16 binden fazlası yaralandı. 
     
</TEXT>
</DOC>
