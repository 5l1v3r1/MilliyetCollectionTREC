<DOC>
<DOCNO> 357264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun01.html </URL>
<DATE> 2005/07/01/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Alman nüfusu azaldı, İtalya’nın 13 yıl sonra arttı... 
</HEADLINE>
<TEXT>

     İhsan DÖRTKARDEŞ DHA 

      ALMANYA’nın nüfusunun, 2004 yılında 31 bin azalarak 82 milyon 200 bine gerilediği, İtalya nüfusunun ise 13 yıl sonra ilk kez 16 bin artarak, 58 milyon 462 bine ulaştığı bildirildi. 
     Almanya’daki Federal İstatistik Dairesi, 2004 yılı sonu itibarıyla ülke nüfusunun önceki yıla oranla 31 bin azalarak 82 milyon 200 bine gerilediğini açıkladı. Nüfusun yaşlanması ve nüfus artış oranının gerilemesi, Almanya’nın en önemli sorunları arasında gösterildi. Giderek daha az çocuğun dünyaya geldiği ülkede, devletin çocuk doğurmaya teşvik politikalarına karşın, bu sorunun önüne geçilemedi. 
     2004 yılı nüfus rakamlarını açıklayan Alman Federal İstatistik Dairesi’nin verileri, sorunu bir kez daha gözler önüne serdi. Ülkedeki son nüfus verilerini açıklayan, merkezi Wiesbaden’daki İstatistik Dairesi, 2004 yılında Alman nüfusunda gerileme kaydedildiğini belirtti. DW Radyosu’na göre, Almanya’da 2004 yılında 113 bin kişinin öldüğü, yeni doğumların ise ölümlerden daha az gerçekleştiği belirlenen nüfus raporunda, bu açığın göçle karşılanamadığı belirtildi. 
     
     ALMANYA’DA 1991’DEN BU YANA DOĞUMDAN FAZLA ÖLÜM GERÇEKLEŞİYOR 
     Almanya’daki rakamlar, nüfus sorununun ülkede sürekli bir hal aldığını ortaya koyuyor. Rapora göre, ülkede 1991 yılından bu yana her yıl ölümler, doğumlardan daha fazla gerçekleşiyor ve her yıl bu açık göçle de karşılanamadığı için giderek artıyor. Dolayısıyla Almanya’da nüfus gerilemesi, önüne geçilemeyen bir sorun haline geliyor. 
     Almanya’daki nüfus yoğunluğu bölgelere göre farklılık gösteriyor. Batı Almanya’da yaklaşık 65 milyon kişi yaşarken, Almanya’nın doğusundaki eyaletlerin nüfusu ise 13 milyon 433 bin olarak belirlendi. Başkent Berlin’in 3 milyon 388 bin kişilik nüfusu değişmedi. 
     
     1 MİLYON 764 BİN TÜRK YAŞIYOR 
     Federal İstatistik Dairesi, Almanya’ya 2004 yılında 600 binden fazla yabancı geldiğini ve bunun 2003 yılına oranla artış gösterdiğini açıkladı. Geçen yıl Almanya’yı terk eden yabancıların sayısı yüzde 9.5 artarak 547 bine ulaşırken, göç fazlalığının, neredeyse yarı yarıya olacak şekilde 103 binden 55 bine düştüğü saptandı. 
     Federal İstatistik Dairesi’nin raporuna göre, Almanya’da 2004 yılı sonu itibarıyla 1 milyon 764 bin 318 Türk yaşıyor. Ancak bu rakama Alman vatandaşlığına geçen Türk kökenliler dahil edilmedi. Almanya’da yaşayan Türklerin 1 milyon 150 bin 367’sinin Türkiye, 613 bin 951’inin ise Almanya’da dünyaya geldiği belirtildi. 
     
     İTALYA NÜFUSU 13 YIL SONRA ARTTI 
     İtalya nüfusunda 1992’den bu yana ilk kez geçen yıl artış meydana geldiği açıklandı. Nüfus artışında, yabancı göçmenlerin yanı sıra ülkedeki doğum oranının ölüm oranından daha fazla olması rol oynadı. 
     İtalya Devlet İstatistik Enstitüsü, ülke nüfusunun ilk kez nispi artış kaydederek, 31 Aralık 2004 tarihi itibarıyla 58 milyon 462 bin 375’e ulaştığını bildirdi. 2003’te 57 milyon 888 bin 245 olan nüfusun artışında, yabancı göçmenlerin yanı sıra ülkedeki doğum oranının ölüm oranından daha fazla olmasının rol oynadığı belirtildi. Geçen yıl ölen ve doğan kişi sayısındaki artışın 16 bin kadar olduğu hatırlatılan açıklamada, 2002 yılında, yasadışı göçmenlerin bir bölümünün yasal hale getirilmesinin de nüfus artışındaki önemli bir faktör olduğu kaydedildi. 
     İtalya’da geçen yıl ölüm oranının en düşük olduğu bölge Puglia oldu. Geçen yıl İtalya genelinde her bin kişiden 9.4’ü öldü. Puglia bölgesinde bu oran 7.7 oldu. 
     
</TEXT>
</DOC>
