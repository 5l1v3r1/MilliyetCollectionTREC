<DOC>
<DOCNO> 385003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yazar/akyol.html </URL>
<DATE> 2005/10/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milliyetçilik ve dışa açılma 
</HEADLINE>
<TEXT>


KÖŞE yazarları, okuyuculardan her gün hem takdir, hem eleştiri alırlar. Dünkü yazımda "dost İngiltere" deyimini kullandığım için aldığım eleştiriler sayıca önemsiz de olsa, toplumsal bir psikolojiyi yansıtmak bakımından önemliydi. 
Dünyanın bize düşman olduğu, komplolarla kuşatıldığımız şeklindeki bir psikoloji. 
Nasıl "dost İngiltere" diye yazabilirdim 
"İngiliz emperyalizminin oyunu olan Tanzimat, Sevr... Çanakkale ve Kurtuluş Savaşı... Şeyh Sait isyanı..." 
Nasıl unuturdum bunları 
Hem "milliyetçi" hem "Atatürkçü" ve "ulusalcı" jargonla yürüyen bir psikoloji... 
Ne zaman Avrupa, Kıbrıs, IMF, Amerika gündeme gelse bu psikoloji kendini gösterir. Öyle bir psikoloji ki, mesela laikliği savunmak için "Arap emperyalizmi" vurgusu yapmaktan kendini alamaz 
Her mesele illa "dış düşmanlar"ın oyunudur 

BİZİM tarihimizde İngiliz ordusuyla ve siyasetiyle en çok çarpışmış komutan, Mustafa Kemal'dir 1914-1922... 
Ama Milli Mücadele kazanıldıktan sonra, başka bir konjonktür ortaya çıkmıştır. Artık Gazi, faşist İtalya'ya ve Bolşevik Rusya'ya karşı İngiltere ile ittifak yapmak istiyor. 
Gazi'nin Dışişleri Bakanı Tevfik Rüştü, 7 Haziran 1926'da Musul'daki iddialarımızdan vazgeçtiğimizi açıklıyor 
"İngiltere ile ilişkilerimizi normal hale getirmek için fedak rlık ediyoruz." 
Eylül 1936'da İngiliz Kralı VIII. Edward, özel bir ziyaret için Türkiye'ye geliyor. Atatürk'ün izniyle Çanakkale'deki İngiliz mezarlığını ziyaret ediyor. 
Atatürk, İstanbul'da Kral'a görülmedik bir karşılama ve ağırlama yapıyor. Bizzat karşılıyor, Kral'ın kalacağı konsolosluk binasına kadar refakat ediyor, ertesi gün Kral Dolmabahçe'de Atatürk'e iadei ziyarette bulunuyor. 
Sultanahmet gibi selatin camilerine İngilizce "Welcome" Hoş geldiniz diyen ışıklı mahyalar asılıyor. Dönüşü için Atatürk Kral'a özel trenini tahsis ediyor. "Ülkelerimiz arasındaki mevcut geleneksel dostluğun güçlendirilmesi"ni istiyor. 
Çünkü artık Türkiye'yi tehdit eden "düşman" Mussolini İtalya'sıdır ve Gazi, "dost İngiltere devleti" ile ittifak yapmak istemektedir. Bu ittifakı Ekim 1939'da İnönü imzalayacaktır. 

BUGÜN Avrupa Birliği konusunda çelişen iki temel görüş var İngiltere'nin ve Fransa'nın... 
İngiltere'nin görüşü Türkiye'nin AB üyesi olmasını kolaylaştırıyor. 
Ayrıca İngiltere dış politikaya daha "stratejik" bakıyor. 1926'dan bugüne İngiltere ile aramızda "düşmanlık" doğuracak çapta ihtilaflar da yaşanmadı. 
İşte AB konusunda Türkiye'yi en çok destekleyen birkaç ülkeden biri İngiltere... Kıbrıs konusunda bizim tezlerimizi "stratejik" olarak en iyi değerlendiren 'ilgili' ülke de İngiltere... 
3 Ekim müzakerelerinin adeta 'cehennemi' ortamında da bütün bunları gördük. 
Milletlerin arasında ezeli ve ebedi dostluklar, düşmanlıklar olmaz. "Uzun süreli konjonktür"lere göre politikalar belirlenir bunları anlamak için diplomasi tarihini okumak lazımdır. 
Çağımızda milletlerin güçlü olması, içe kapanmaya değil, dışa açılmaya, dış dostluklar geliştirmeye, dünya standartlarını yakalamaya bağlıdır. Akıllı milliyetçilik de bunu gerektirir. 



</TEXT>
</DOC>
