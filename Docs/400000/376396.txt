<DOC>
<DOCNO> 376396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko16.html </URL>
<DATE> 2005/09/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Müzakereler öncesi sivil toplum zirvesi geçekleştirilecek... 
</HEADLINE>
<TEXT>

     Avrupa Birliği AB ile 3 Ekim'de başlaması beklenen müzakereler öncesi, 9 Eylül Cuma günü Ankara'da Sivil Toplum Kuruluşları Zirvesi gerçekleştirilecek. 
     Edinilen bilgiye göre, Devlet bakanı ve Başmüzakereci Ali Babacan'ın organizasyonu ve ev sahipliğinde 46 sivil toplum kuruluşu başkanının katılacağı ve Ankara Palas'ta yapılacak Zirve'ye, Başbakan Tayyip Erdoğan ile Dışişleri Bakanı Abdullah Gül'ün de katılmaları bekleniyor. 
     Başbakan Erdoğan'ın açılış konuşmasıyla başlayacak Zirvede, Müzakereler öncesinde, Sivil Toplum Kuruluşları'nın görüşleri dinlenecek. 
     Zirve'de, sivil toplum kuruluşlarının, AB ile müzakereler sürecinde izlenecek olan strateji konusundaki görüş ve tavsiyeleri de dikkate alınacak. 
     
     AMAÇ, AB'DEKİ BİLGİ EKSİKLİĞİNİ EN AZA İNDİRMEK... 
     Yetkililer, AB ülkelerinde, Türkiye konusunda yeterli doğru bilginin bulunmadığını belirtirken, müzakere sürecinde, Türk sivil toplum kuruluşları ile AB'deki muhataplarının daha sıkı işbirliği yapmaları teşvik edilerek, bilgilendirme eksikliğinin doldurulacağını vurguluyorlar. 
     Sivil toplum kuruluşlarının başkanlarına kısa sürelerle konuşma yaparak görüşlerini anlatma imkanının verileceği zirvenin ardından, toplanan görüş ve öneriler değerlendirilecek. 
     
     SİVİL TOPLUM KURULUŞLARI DAHA KATILIMCI OLACAK... 
     Sivil toplum kuruluşları zirvesinin, katılımcı kuruluş sayısı daha da arttırılarak düzenli bir şekilde devam ettirilmesi planlanıyor. 
     Yetkililer, AB Başmüzakerecisi etrafında şekillenecek olan müzakere yapılanmasının esnek bir yapıda olacağını ve geniş katılımı içereceğini belirterek, sivil toplum kuruluşlarının bu yapı içinde çok etkin bir şekilde yer alacağını ifade ediyorlar. 
     AB'ye son katılan 10 yeni üyenin de müzakere sürecinde çok sayıda sivil toplum kuruluşu yer almıştı. 
     Yetkililer, Polonya'nın müzakere sürecinde, özellikle AB içindeki imajını daha iyi bir hale getirmek için sivil toplum kuruluşları vasıtasıyla, AB içindeki bilgi eksikliğini giderdiğini ve imajını güçlendirdiğini vurguluyorlar. 
     Öte yandan davet edilen 46 sivil toplum kuruluşu arasında, Türkiye Odalar ve Borsalar Birliği TOBB , Türkiye Sanayici ve İşadamları Derneği TÜSİAD , İktisadi Kalkınma Vakfı İKV , Kadın Girişimciler Derneği KAGİDER , Türk-İş, Hak-İş'in de aralarında olduğu kuruluşlar yer alıyor. 
     
</TEXT>
</DOC>
