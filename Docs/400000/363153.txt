<DOC>
<DOCNO> 363153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur16.html </URL>
<DATE> 2005/07/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Protesto alanı rağbet görmeyince ot bağladı... 
</HEADLINE>
<TEXT>

     Çukurova Üniversitesi Balcalı Yerleşkesi'nde protesto gereksinimi duyanlar için yaklaşık 2,5 yıl önce kurulan ve ilk yıl sadece 4, son bir yıldan beri ise hiç eylem yapılmayan ''Protesto alanı''nda metrelik otlar üredi. 
     ÇÜ Rektörlüğü tarafından 2003 yılının Mart ayında Balcalı Yerleşkesi'ndeki İlahiyat Fakültesi'nin yakınlarında geniş bir alan üzerine kurulan ''Protesto Alanı'', protesto gereksinimi duyanların ilgisini çekmedi. 
     Protestoların gerçekleştirileceği 3 kürsü, oturma bankları, çelenk bırakma yeri ve afiş yapıştırma panolarının bulunduğu ''Protesto Alanı''nda kurulduğu ilk yıl sadece 4, son bir yıldan beri ise hiç eylem yapılmayınca, alanda metrelik otlar üredi. 
     Üniversitenin yeni Rektörü Prof. Dr. Alper Akınoğlu, alanın işlevinin kalmaması üzerine kaldırılması kararını verdi. Alandan ilk etapta çıkarılan banklar, yerleşkedeki otobüs duraklarına yerleştirildi. 
     Rektör Prof. Dr. Akınoğlu, AA muhabirine yaptığı açıklamada, alanın kimsenin kullanmayacağı en ücra yere yapıldığını, protesto gereksinimi duyanların protestolarını daha çok halkın dikkatini çekebilmek için kalabalık yerlerde yapmak istediklerini söyledi. 
     Zamanında değişik düşüncelerle yapılan ''Protesto Alanı''nın kullanılmadığı için sadece alan olarak kaldığını belirten Akınoğlu, otlarla kaplanan alanı, başka amaçlar doğrultusunda kullanmak istediklerini bildirdi. 
     Alanın yanına yaptıracakları Diş Hekimliği Fakültesi'nin inşaatının önümüzdeki günlerde başlayacaklarını anlatan Akınoğlu, ''Öğrencilerimiz eğitimi engellemeden yasal çerçeve içerisinde protesto haklarını yerleşkenin herhangi bir yerinde istedikleri gibi kullanabilirler. Öğrencilerimize karşı hoşgörülü davranmalıyız. Öğrencilerimiz düşüncelerini yasal çerçevede istedikleri yerde ifade edebilmeli'' diye konuştu. 
     
</TEXT>
</DOC>
