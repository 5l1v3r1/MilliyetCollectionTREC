<DOC>
<DOCNO> 353865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/axspo03.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Aslan dikkat 
</HEADLINE>
<TEXT>


Mondragon'un da Galatasaray'dan gideceği yolundaki iddialar giderek artmaya başladı. Goal.com sitesi, Kolombiyalı kalecinin İtalya'nın Palermo takımı ile prensipte anlaştığını, her an imza atabileceğini iddia etti 

KAAN BORA 


Galatasaray'da Ribery'nin Marsilya'ya kaçmasıyla başlayan kriz, Mondragon iddialarıyla şimdi ikinci bir boyuta geçti. 
İnternette yayın yapan en önemli uluslararası futbol haber sitelerinden Goal.com, Kolombiyalı kalecinin İtalyan Ligi takımlarından Palermo ile prensip anlaşmasına vardığını iddia etti. Haberde, Sarı - Kırmızılı ekipten ayrılmayı kafasına koyan ve opsiyonlu sözleşmesinin bu sezon sonunda biteceği belirtilen Mondragon'un İtalyan ekibiyle söz kestiği ifade edildi. Lazio veya Siena'ya gideceği bildirilen kaleci Guardabelen'in boşluğunun Mondragon ile doldurulacağı kaydedildi. Goal.com sitesinde Mondragon'un ücretsiz olarak ayrılacağının özellikle belirtilmesi de kafalardaki soru işaretlerini artırdı. 
Geçen sezon yükseldiği Serie A'da herkesi şaşırtan bir performans gösteren Palermo, yeni sezonda Galatasaray gibi UEFA Kupası'na katılacak. İtalyan ekibi, Avrupa'da da büyük bir çıkış yapmayı hayal ediyor. 
Bu arada Galatasaray'ın Kolombiyalı eldivenine İngiltere Premier Ligi takımlarından Ports-mouth'un da talip olduğu öğrenildi. 

'Tarz meselesi' 

Galatasaray'ın genç yıldızı İbrahim Yavuz, yeni teknik direktörleri Eric Gerets'ten formayı alacağına inanıyor. İbrahim, hocasının futbolculuk yıllarını izleme şansının olmadığını belirterek, "İzleyen herkes stilimi Gerets'e benzetiyor. O da benim gibi sertmiş. Tarzımız yakın olduğu için belki yeni hocamla daha çok şans bulabilirim. Çünkü Hagi'ye baktığım zaman kendi tipindeki oyuncuları daha çok beğeniyordu. İşte şut atan, ayağa top atan oyuncuları kadroya alıyordu. Biraz tarz meselesi" dedi. 

Tomas faktörü 
Takım içindeki en iyi arkadaşının Tomas olduğunu belirten İbrahim Yavuz, Hırvat oyuncudan profesyonellik konusunda çok şey öğrendiğini belirtti. 
Genç futbolcu, "Tomas bana sürekli öğütler verdi. Çok çalışmamı ve sabırlı olmamı söyledi. Antrenmanlardan iki saat önce tesislere gidildiğini bilmiyordum. Kendisi her çalışmadan önce sanki maça çıkacakmış gibi iki saat salonda ağırlık çalışıyordu. Ben de bunu yapmaya başladım. Profesyelliği ondan öğreniyorum" yorumunu yaptı. 

Kayseri macerası 
İbrahim Yavuz, Hagi'nin kendisini çok beğenmesine karşın 100. yılda riske girmemek için oynatamadığını belirtti. Futbolunu geliştirmek için Kayseri'ye kiralık olarak gitmeyi kabul ettiğini söyleyen İbrahim, "Artık daha deneyimliyim ve bu formayı istiyorum. Portekiz'i İstanbul'da yendiğimiz bir maçta Queresmo ve Ronaldo'ya karşı bire bir oynuyordum ve adım attırmamıştım onlara. İngilizler ile oynadığımızda Joe Cole ile karşı karşıyaydık. Hocam maç öncesi 'Sen onu bitirirsin' demişti ve gerçekten de çok iyi oynamıştım. Yani tecrübem de var. Galatasaray'da bu kez daha çok çalışıp, istediğimi alacağım" yorumunu yaptı. 

Soruşturma anı 

FIFA, Franck Ribery dosyasını çözüme kavuşturabilmek için araştırmalara başladı. Futbolun en üst kurulu, federasyondan konuyla ilgili detaylı bir bilgilendirme istedi 

Galatasaray, Marsilya ve Ribery arasında günlerdir gündemden düşmeyen "Transfer krizi"ne FIFA resmen el koydu. Futbolun en üst kurulu, hem Galatasaray, hem de Ribery'nin şikayetleri üzerine açtığı dosya için delil toplamaya başladı. FIFA'nın önceki gün Futbol Federasyonu'na yazı göndererek, Ribery'nin durumuyla ilgili detaylı bilgi istediği bildirildi. 
Futbol Federasyonu da Galatasaray ile görüştükten sonra FIFA'ya yanıt gönderecek. Levent Bıçakcı yönetiminin, bu davada Galatasaray'dan yana tavır koyacağı ve "Ribery, Galatasaray'ın futbolcusudur" şeklinde bir rapor hazırlayacağı kaydedildi. 
Federasyondan gidecek olan bu yanıtın davaya yeni bir yön kazandırması bekleniyor. 

'Bu nasıl gecikme ' 

Sportif Direktör Bülent Tulun, Ribery'nin Galatasaray'da sadece 120 gün kaldığını ve iddia ettiği gibi 105 günlük gecikmenin mümkün olmadığını dile getirdi. Tulun, "Ribery, Haziran ayı maaşını da almış olarak ülkesine döndü. Galatasaray, Ribery'nin sözleşmesinde yazan şartlar çerçevesinde, cezayı gerektirecek şekilde bir gün bile gecikmeli ödeme yapmamıştır. Davranış bozukluğu içinde olduğu çok belli. Galatasaray'da mutlu olduğunu söylemesine rağmen, ruh sağlığı açısından sağlıklı gözükmüyordu. Kendisini gittik uyardık. Ceza alacağını söyledik. Bundan sonrasını o bilir" dedi. Tulun, Galatasaray'ın bir kuruşunu bile yedirmeyeceklerini vurguladı. 
Tulun ayrıca, Real Madrid'te kendisine kulüp bulması iste-nen Portekizli yıldız Luis Figo'nun gündemlerinde olduğunu açıkladı. 

Ergün'e göre Ribery kalmalı 

Sarı - Kırmızılı takımın tecrübeli futbolcularından Ergün Penbe, Franck Ribery'nin gitmesinin kendileri için büyük kayıp olduğunu dile getirdi. 
Tatilini Zonguldak'ta geçiren Ergün, "Ribery takımda kalsa bize çok büyük faydası olurdu. Şu an onun hakkındaki gelişmeleri tatilde olduğum için bilmiyorum. O konuda gerekli işlemleri kulübümüz yapacaktır. Ribery bizim için önemli bir futbolcuydu. Tabiiki giderse bizim için büyük kayıp olur" dedi. Tecrübeli futbolcu, Galatasaray'da kaldığı için mutlu olduğunu da söyledi. 

Kapıdan döndü 

RAŞİT ALTUN 

Galatasaray, prensipte anlaştığı Okan Koç'un transferinden son anda vazgeçti. Sportif Direktör Bülent Tulun, sabah genç futbolcuyla Florya'da görüştü. Daha sonra bonservis için Beşiktaş ile temasa geçildi. Ancak Okan hakkında son bir araştırma yapan yönetim, bu oyuncunun gece hayatına düşkünlüğünün sürdüğü raporunu alınca transferi rafa kaldırdı. 

En önemli transfer 

Galatasaray Teknik Direktörü Eric Gerets'in, yönetimle yaptığı son toplantıda Hasan Şaş'a övgüler yağdırdığı öğrenildi. Belçikalı teknik adamın, "Hasan Şaş benim en büyük transferim olacak. Gelecek sene onu çok farklı izleyeceksiniz" dediği iddia edildi. Gerets'in Hasan Şaş'ı uzun bir süredir takip ettiği ve yeni sezon öncesinde özel programa alacağı bildirildi. 

Gerets'e aşk iddiası 

ENDER DURUEL Brüksel 

Galatasaray Teknik Direktörü Eric Gerets'in eski takımı Wolfsburg'un sekreteri ile yaşadığı yasak aşk nedeniyle Alman ekibinden ayrıldığı iddia edildi. Belçikalı çalıştırıcının eşinin, yasak ilişkiyi öğrendiği ve bu yüzden yüklü bir tazminat davası açtığı bildirildi. Gerets'in, eşinin açtığı boşanma davasının ardından skandallara karışmamak ve Almanya'dan biraz olsun uzak kalmak için Galatasaray ile anlaşma imzaladığı da ileri sürüldü. 



</TEXT>
</DOC>
