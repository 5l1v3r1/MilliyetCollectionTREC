<DOC>
<DOCNO> 363954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/guncel/gun04.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit O, devleti soyup kaçmadı 
</HEADLINE>
<TEXT>


Vahdettin'i "Devletin çöküşü onun omuzlarında kaldı" sözüyle savunan Ecevit, "Tarikatçılıkla ilgim yok" dedi 

ANKARA Milliyet 

Son Osmanlı padişahı Vahdettin'in hain olmadığını söyleyerek gündemi değiştiren eski Başbakan Bülent Ecevit, "600 yıllık devletin çöküşü Vahdettin'in omuzlarında kaldı. Bu dayanılabilecek bir ıstırap değil. Ayrılırken de devletini soymamış. Dahi de olsa, İstanbul'da yapabileceği bir şey yoktu. İnsaflı olmak lazım" dedi. 
CNN Türk'teki "Ankara Kulisi" programına eşi Rahşan Ecevit'le birlikte katılan Ecevit, yeni iddialarda bulundu. Ecevit, Vahdettin'in vatan haini olmadığı kanaatine nasıl vardığı sorulunca, üslubu nedeniyle kimseye "hain" ithamında bulunmadığını belirterek "Bu soruları yanıtlayabilecek durumda değilim, bu tarihçilerin veya konuyu incelemiş yazarların işi" dedi. 

Gülen'e ilgi nedeni 
Ecevit, Fethullah Gülen'in de aynı görüşü savunduğu ve sözlerinin laiklik karşıtlarına koz verdiği iddiaları anımsatılınca şunları söyledi "Bunlar ciddiye alınamayacak kadar saçma sapan şeyler. Benim Sayın Gülen ile ilgilenmemin nedeni, eğitim çalışmaları. Yoksa tarikatçılık mı denir, başka bir şey mi denir, bunlarla ilgim olmadı. Olsa söyleyecek kadar cesaretim var." Ecevit, Süleyman Demirel'in de "eline fırsat geçince kendisini yıpratmaya çalıştığını, ancak yıpranmadığını" dile getirdi. 
Vahdettin'in laikliğe ters düşen herhangi bir sözü veya davranışının olmadığını da ifaden eden Ecevit sözlerini şöyle sürdürdü 
Atatürk ile Vahdettin arasında çok yakın ilişkiler vardı, aralarında kavga geçmedi. İstanbul'un işgali sırasında, sultan bir dahi olsa da bir şey yapamazdı. Büyük bir devlet adamı da olsa yapabileceği şey çok sınırlıydı. Sevr Antlaşması'na itiraz etme konusunda da, içlerinden gelmiyor ama yapacak şey bulamıyorlar. Belki Atatürk gibi bir dahi olsa yapacak bir şey bulurlardı. Vahdettin'i yönlendirebilecek devlet adamı Mustafa Kemal'di. Onun bile yapabilecekleri sınırlıydı. İstediklerini İstanbul'dan uzaklaşarak yapabildi. Vahdettin, 'İngilizlere verip kurtulayım' diye hareket etmedi." 

Baykal Ortada Atatürk'e ihanet var 

İSTANBUL Milliyet 
CHP Genel Başkanı Deniz Baykal, Ecevit'e gönderme yaparak, "Vahdettin'in hain olup olmadığını bilmiyorum. Ama biliyorum ki, Atatürkçü olduğunu söyleyip yola çıkan ve arkasına milyonlarca insanı takan kişiler, o insanlara da Atatürk'e de ihanet etmiştir" dedi. Baykal, CHP İstanbul İl Başkanlığı'nın düzenlediği 'Lozan' konulu panelde şöyle konuştu "Toplumun, Türkiye'nin çok acı olaylarında sorumluluk taşımış yöneticilerine şefkatle yaklaşmasında sakınca yok. Ancak yaşanmış tarihi gerçekleri tahrif edecek çaba içine girmeyi kabul edemeyiz" diye konuştu. 


</TEXT>
</DOC>
