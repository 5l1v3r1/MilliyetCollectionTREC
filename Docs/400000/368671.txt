<DOC>
<DOCNO> 368671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy13.html </URL>
<DATE> 2005/08/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Erdoğan'ın, ''Aydınlarla'' yaptığı görüşmenin perde arkası... 
</HEADLINE>
<TEXT>

     Başbakan Recep Tayyip Erdoğan’ın "Bir grup aydınla" yaptığı görüşmede, şiddet ve terör sorunuyla baş etme konusunda ortak bir toplumsal iradenin önemine işaret ettiği ve bu çerçevede söz konusu inisiyatifi önemsediğini vurguladığı belirtildi. 
     Alınan bilgiye göre Başbakan Erdoğan’ın "bir grup aydınla" yaptığı görüşmede, konuk heyet üyeleri "Kürt sorunu" hakkında görüşlerini dile getirdi. Başbakan Erdoğan, görüşmede 2,5 saat boyunca heyet üyelerini dinledi, ardından ortaya konan görüşler karşısında katıldığı ya da katılmadığı konular hakkında fikirlerini ifade etti. 
     Heyetin, şiddet ve terörün sebepleri ve çözüm yollarına ilişkin görüşlerini Başbakan’a ilettikleri, sosyo-ekonomik tedbirler konusunda da somut önerilerde bulundukları öğrenildi. 
     Heyetin, Erdoğan’ın görüşmenin başında yaptığı konuşmanın etkisinde kaldıklarını ifade ettikleri ve Erdoğan’a davetten dolayı teşekkür ettikleri ifade edildi. 
     Heyet üyelerinin, terör örgütünün, demokratikleşme ve reformlar çerçevesinde geliştirilen hak ve özgürlükler ortamını istismar edebileceği görüşünü ifade ettikleri ancak yine de sorunun güvenlik-özgürlük dengesi kurularak çözülmesinin önemli olduğuna vurgu yaptıkları öğrenildi. Demokrasi ve özgürlükten taviz verilmeden çözüm aranması gerektiğini ifade eden heyet üyelerinin, bu çerçevede sivil iradenin büyük önem taşıdığını vurguladıkları belirtildi. 
     Heyet üyelerinin bazılarının bölgeye yaptıkları ziyaretlerdeki gözlemleri de Erdoğan’a aktardıkları öğrenildi. Terör ve şiddet olaylarının son günlerde tırmanışa geçtiğine dikkat çekilen görüşmede aydınların, bu randevunun verilmiş olmasının, "Demokratikleşme sürecinin mayınlarla önlenemeyeceğinin göstergesi olduğunu" ifade ettikleri kaydedildi. 
     Görüşmede, "terör örgütü dışında kalan siyasi ve sosyal çevrelerin kucaklanması gerektiğine de işaret edildiği ve reformların özgürlük alanını genişletirken, bunun terör örgütüne zemin kaybettirmiş olabileceği" değerlendirmesinin yapıldığı belirtildi. Bu nedenle terör ve şiddetin tırmanışa geçmiş olabileceği dile getirildi. 
     Başbakan Erdoğan’ın ise görüşmede, aydınların değerlendirmesinden sonra, ortak bir sivil idarenin sorunun çözümündeki önemini vurguladığı kaydedildi. "Aydınlar heyetinin" üstlendiği sivil inisiyatife verdiği önemi dile getiren Erdoğan’ın, sorunun çözümü için alınan sosyo-ekonomik tedbirlere ilişkin bazı örnekler verdiği öğrenildi. 
     S34 
</TEXT>
</DOC>
