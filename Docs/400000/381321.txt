<DOC>
<DOCNO> 381321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/bila.html </URL>
<DATE> 2005/09/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ağar, Kayseri sınavını geçti 
</HEADLINE>
<TEXT>


KAYSERİ 

Muhalefet partileri için Kayseri'de miting yapmak doğrusu cesaret işi. AKP'nin yüzde 74 oyla en güçlü kalelerinden biri. Bir Başbakan memleketi. o Başbakan ki, hükümetin ve AKP'nin h l iki numaralı ismi Abdullah Gül. 
Abdullah Gül'ün Kayseri'de sıra dışı bir gücü, her kesimden desteği var. 
Bu özellikle dikkate alındığında, DYP lideri Mehmet Ağar'ın Kayseri meydanında miting düzenlemesinin bir siyasi cesaret gerektirdiği rahatlıkla söylenebilir. Kendi deyimiyle, "AKP'yi kalbinde vurmayı hedefleyen" Ağar, Kayseri Meydanı'nda topladığı kalabalık ve yakaladığı coşkuyla sınavı geçti. 
Meydanı tümüyle dolduran Kayserililer, Ağar'ın otobüsün üzerine çıkmasıyla başlayan sağanak yağmura rağmen dağılmadılar. Bir saatlik konuşmayı ilgiyle izlediler. 
DYP, Kayseri'de "köprü başı" tutmayı başarmış görünüyor. Meydan görüntüsü Ağar ve DYP kurmaylarını fazlasıyla memnun etti. 

"Milli hassasiyet" 
Meydandaki Kayserililerin Ağar'a en fazla coşkuyla katıldıkları anlar DYP liderinin, "milli" konulara girdiği anlardı. Terör ve terörle mücadele deyince, DYP liderine ayrı bir ilgi gösteriliyor. "Biz boş laf etmedik. Dağda, bayırda, mağarada mücadele ettik" diyen Ağar, Kayserililerden büyük alkış aldı. Aynı coşku, Ağar Kıbrıs konusunda hükümete yüklenince de gözleniyor. Meydanın en büyük pankartının, "milli kahraman Ağar" ifadesini taşıması Kayserililerin bu konudaki duyarlılığının göstergesiydi. 
Ağar, Başbakan Erdoğan'ın, "Kürt sorunu", "demokratik cumhuriyet" ifadeleri ile ilgili olarak da, "Bunlar PKK'ya rüşveti kelamdır. PKK diliyle konuşmak, oradaki halkımıza hakarettir, saygısızlıktır" dedi. 
Ağar'ın, Kayseri Meydanı'ndan KDP lideri Barzani'ye sert mesaj göndermesi de, büyük bir alkış ve coşkuyla karşılandı. Ağar, hükümeti Güneydoğu halkını PKK ile KDP arasına sıkıştırmakla suçladıktan sonra ismini vermeden Barzani'ye şöyle seslendi 
"Türkiye'nin dışındaki bir partiye sesleniyorum Kimse Türkiye haritası üzerinde, Türkiye sınırları üzerinde hesap yapmasın. O sınırları 13 milyonluk Türkiye kabul etti. 70 milyonluk Türkiye'nin gönlüne ve gücüne sınırlar dar gelir. Kimse Türkiye'nin hassasiyetleriyle oynamaya kalkmasın." 

Babanın malını sat 
Ağar'ın Kayseri Meydanı'nda hükümete yönelttiği eleştirilerin başında İsrailli işadamı Sami Ofer olayı geldi. Ağar, Başbakan Recep Tayyip Erdoğan ve Maliye Bakanı Kemal Unakıtan'ı, Ofer'le otel odalarında görüşüp bakanlıkta iş bağlayarak Tüpraş'ın yüzde 14.7'sini satmakla suçladı, Ofer'e usulsüz biçimde milyonlarca dolar kazandırmakla eleştirdi. Maliye Bakanı Unakıtan'ın "Babalar gibi satarım" sözüne ise, "Git babanın malını sat. Ancak onu babalar gibi satarsın. Milletin malını kimseye peşkeş çektirmeyiz" yanıtını verdi. 

Düdük çalmıştır 
Ağar, AKP iktidarı için iktidardan gidiş yolculuğunun başladığını vurguladı. AKP'nin sloganlaştırdığı, "Bu şarkı burada bitmez" şarkısına karşı, "Bu şarkı bitti" diyen Ağar, "Ben size bir şarkıyla cevap vereyim Yolun sonu görünüyor" şeklinde devam etti. 
DYP lideri, usulsüzlük ve yolsuzluklarla ilgili olarak ellerine 60'ın üzerinde dosya ulaştığını da Kayserililere bildirirken, "Bu hükümet için düdük çalmıştır. Düdüğü çalan millettir. Hükümet yolcudur, yolculuk başlamıştır" sözleriyle konuşmasını sürdürdü. 
Ağar, Kayseri'de "meydan sınavı"nı geçti, "sandık sınavı"nı geçip geçemeyeceğini de seçim gösterecek. 



</TEXT>
</DOC>
