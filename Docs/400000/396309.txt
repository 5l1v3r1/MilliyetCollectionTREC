<DOC>
<DOCNO> 396309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko10.html </URL>
<DATE> 2005/11/19/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sunexpress'den yeni hizmet İç hat seferleri başlıyor 
</HEADLINE>
<TEXT>

     Türk Hava Yolları THY ve SunExpress Yönetim Kurulu Başkanı Candan Karlıtekin, SunExpress Havayolu'nun 2006 yazında İzmir'den iç hat seferlerine başlayacağını bildirdi. 
     THY ile Lufthansa Hava Yolları'nın ortak kuruluşu olan ve merkezi Antalya'da bulunan SunExpress Hava Yolları'nın kuruluşunun 15'nci yılı dolayısıyla Antalya Sheraton Otel'de bir basın toplantısı düzenlendi. 
     Toplantıda konuşan THY ve SunExpress Yönetim Kurulu Başkanı Candan Karlıtekin, SunExpress'in 2006 yılı projelerini anlattı. SunExpress'in 15 yıllık bir kuruluş olmasına rağmen, ortaklarından aldığı bilgi, kültür ve tecrübe sayesinde çok daha köklü bir kuruluş olduğunu belirten Karlıtekin, şunları kaydetti 
     ''SunExpress'i bir havayolu şirketi olarak 15 yıllık bir firma gibi görmüyoruz. SunExpress çok düzgün ve sağlam bir şirket. SunExpress'in yönetiminde olmaktan da gurur duyuyorum. SunExpress, bağlantılı olduğu THY ve Condor gibi önemli kuruluşların tecrübelerinden yararlandığı gibi, aynı zamanda kendi kendisini oluşturmak, faaliyette bulunduğu pazar şartlarını iyi okuma, iyi süzme ve iyi analiz etme, ve bunun neticesinde de buradan çok güzel bir iş modeli çıkarma konusunda da oldukça mahir olduğunu ispatladı.'' 
     
     İZMİR'DEN, ANTALYA, ADANA, DİYARBAKIR VE TRABZON UÇUŞU 
     Son yıllarda Türkiye'nin siyasi ve iktisadi açıdan istikrarlı bir dönem geçirdiğini de belirten Karlıtekin, Türkiye'nin uluslararası camiada odak noktası haline geldiğini söyledi. Türkiye'deki gelişmelerle birlikte SunExpress'in de hizmetlerinde değişikliklerin meydana geldiğini kaydeden Karlıtekin, SunExpress'in 2006 yılı planları arasında 3 yeni uçağın daha kiralanarak, uçak sayısının 13'e yükseltilmesinin planlandığını da söyledi. 
     Karlıtekin, şöyle devam etti 
     ''Bu çerçevede çok güzel atılımların yapılmasına karar verdik. Bugüne kadar turizm piyasasına hizmet veren SunExpress, bundan sonra İzmir'i de üs edinip, önümüzdeki yaz aylarından itibaren buradan tarifeli uluslararası ve iç hatlar operasyonlarına başlayacak. Başlangıç olarak hergün Antalya ve Adana, haftanın 5 günü ise Diyarbakır ve Trabzon seferlerine başlayacağız. İlerleyen zamanda Anadolu'nun makul ve mantıklı olan dört bir tarafını İzmir'e bağlamak konusunda kararlılığımız var.'' 
     
     2006 YILI İÇİN 5.5 MİLYON AVRO YATIRIM KARARI 
     SunExpress Yönetim Kurulu Başkan Yardımcısı Ralf Teckentrup ise, SunExpress'in Avrupa pazarını çok iyi bilen ortaklardan kurulmuş bir firma olduğunu söyledi. 
     Teckentrup, ''60'a yakın tur şirketiyle çalışıyoruz. 2006 yılı içerisinde 5.5 milyon Avro civarında yatırım kararı aldık. SunExpress son yıllarda çok hızlı bir büyüme gerçekleştirerek, Antalya pazarında lider duruma geldi'' dedi. 
     SunExpress Genel Müdürü Paul Schwaiger ise, SunExpress'in toplam yolcu sayısının geçen yıla göre yüzde 18 arttığını bildirdi. Schwaiger, gelecek sezon için 3 adet Boeing 757-200 modeli uçağın filoya katılacağını aaçıkladı. 
     Toplantıda, SunExpress tarafından Boing 757-200 model uçaklara monte edilecek katlanabilir yolcu koltukları basın mensuplarına tanıtıldı. Yeni tip koltukların katlanabilir olması nedeniyle kullanışlı olduğu ve hafif olmaları nedeniyle de uçağın toplam ağırlığını azalttığı bildirildi. 
     
     THY'DE EMEKLİLİĞİ GELEN PERSONEL 
     Toplantıda, gazetecilerin sorularını yanıtlayan THY Yönetim Kurulu Başkanı Candan Karlıtekin, THY'de emekliliği dolan 355 personelin Ocak ayına kadar dilekçelerini vermeleri konusunda verdiği talimatla ilgili olarak şunları söyledi 
     ''THY'de 11 bin çalışanımız var. Burası yaşayan bir kurum. Her insanın ortalama 20-25 yıl çalıştığını düşünürseniz, bu normal bir süre. THY normal bir organizma gibi bir taraftan büyüyor, bir taraftan da olması gerekenler oluyor. Şartları açıkladık zaten. Personelimizin THY'ye sevgisi ve sadakati vardır. Ben bunun huzur içerisinde yürütülecek bir süreç olduğu kanaatindeyim. Uygulamanın da o yönde olacağını düşünüyorum.'' 
     
</TEXT>
</DOC>
