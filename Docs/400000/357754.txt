<DOC>
<DOCNO> 357754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/siyaset/siy04.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'na serbest atama yetkisi 
</HEADLINE>
<TEXT>


ANKARA Milliyet 


SAĞLIK Bakanlığı'nın, Yükseköğretim Kurumu'nun YÖK eğitim ve araştırma hastaneleri ile tıpta uzmanlık konusundaki yetkilerini tırpanlayan yasa tasarısı, dün TBMM'de kabul edildi. 
Bakanlık, artık eğitim ve araştırma hastanelerindeki klinik şefi ve şef yardımcılığı kadrolarına sınav yapmadan serbestçe profesör ve doçent ataması yapabilecek. Sadece uzman hekimlerde sınavda başarılı olma şartı aranacak. 

Sözleşmeliye başhekimlik yolu 
YÖK'ün sınav yetkisi de elinden alınırken, yan dal eğitimi alacak uzman hekimler için zorunlu olan asistanlık sınavları da artık bakanlıkça yapılacak. Sözleşmeli personele, başhekim, başhekim yardımcısı ve başhemşirelik yolunu açan düzenleme de Meclis'ten geçti. 
Bu arada, Sağlık Bakanı Recep Akdağ, Cumhurbaşkanı'nın henüz onaylamadığı mecburi hizmet yasasında, 30 Haziran 2005 itibariyle tıp fakültelerinden mezun olanları kapsam dışı bırakacaklarını kaydetti. Akdağ, aynı yönde açıklama yapan Türk Tabipleri Birliği'yle ilk kez uzlaşmış oldu. 


</TEXT>
</DOC>
