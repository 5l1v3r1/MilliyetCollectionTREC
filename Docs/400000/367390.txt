<DOC>
<DOCNO> 367390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo21.html </URL>
<DATE> 2005/08/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür iyileşti, Orhan hastalandı... 
</HEADLINE>
<TEXT>

     Galatasaray, Birinci Süper Futbol Ligi'nde Konyaspor'la 7 Ağustos Pazar günü yapacağı sezonun ilk karşılaşmasının hazırlıklarını sürdürdü. 
     Florya Metin Oktay Tesisleri'nde, Teknik Direktör Eric Gerets yönetiminde yapılan ve yaklaşık 1,5 saat süren çalışmada futbolcular, koşunun ardından kondisyon ağırlıklı bir antrenman yaptı. 
     Teknik Direktör Gerets, as ve yedek olarak ikiye ayırdığı oyunculara yarı sahada çift kale maç yaptırırken, karşılaşmada futbolcuların oldukça hırslı oldukları gözlendi. 
     Sakatlıktan yeni kurtulan Ergün'ün yanı sıra, Saidou ve Altan gösterdikleri performansla Belçikalı teknik adamdan övgü alan isimler oldular. 
     
     HAKAN ŞÜKÜR İYİLEŞTİ, ORHAN HASTALANDI 

     Sarı-kırmızılılarda geçirdiği bağırsak enfeksiyonu nedeniyle 2 gündür yoğun bir tedavi programı uygulanan Hakan Şükür, bugünkü antrenmanda yeniden takımdaki yerini aldı. 
     Sarı-kırmızılı oyuncunun durumunun iyi olduğu belirtilirken, Galatasaray'da bu kez de Orhan Ak, bağırsak enfeksiyonuna yakalanan bir diğer isim oldu. Antrenmana katılamayan Orhan'ın tedavisinin sürdüğü açıklandı. 
     Sakatlığı süren Ayhan çalışmada yer almazken, dün izin alan Mondragon ise antrenmana katıldı. 
     Sarı-kırmızılı oyuncular, yarın yapacakları antrenmanla Konyaspor maçı hazırlıklarını tamamlayacak ve ardından da Florya Metin Oktay Tesisleri'nde kampa girecek. 

     
</TEXT>
</DOC>
