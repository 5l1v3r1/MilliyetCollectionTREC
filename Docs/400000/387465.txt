<DOC>
<DOCNO> 387465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas13.html </URL>
<DATE> 2005/10/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çöpe evrak atarken dikkat 18 milyon kişi dolandırıldı 
</HEADLINE>
<TEXT>

     İngiltere'de 18 milyon kişinin, çöpe attıkları evraklarıyla dolandırıldıkları açıklandı. 
     Metropolitan polis örgütünün açıklamasında, ev çöplerinin yüzde 77'sinde ev sahiplerinin banka ve kredi kartı ayrıntıları gibi kişisel bilgilerini içeren evraklarının bulunabildiği, dolandırıcıların çöplerden elde ettikleri evraklarla kolayca bir başkasının kimliğine bürünebildikleri belirtildi. 
     Böylece başkalarının adına kredi kartı çıkarıldığına, konut kredilerine başvurulduğuna ve benzeri pek çok dolandırıcılık yapılabildiğine işaret eden polis yetkilileri, bu suç türünün yıllık hacminin 1 milyar sterlin yaklaşık 2,4 milyar YTL olduğunu söylediler. 
     Bazı kurbanların dolandırıldıklarını anlamalarının yıllar alabildiğini belirten yetkililer, dolandırılanların durumu düzeltebilmeleri için ortalama 300 saatlik telefon görüşmesi ve yüzlerce sayfalık yazışma yapmaları, ayrıca uzun bir zaman ile çok para ve çaba harcamaları gerekebildiğini hatırlattılar. 
     Her dört dakikada bir kimlik hırsızlığının yaşandığı İngiltere'de, halka, ev değiştirmeleri halinde posta merkezlerine yeni adreslerini bırakmaları, banka dökümü, maaş bordrosu ve pasaport gibi önemli belgelerini yanlarında taşımamaları ve çöpe attıkları her türlü belgeyi okunamaz hale getirmeleri tavsiye edildi. 
     
</TEXT>
</DOC>
