<DOC>
<DOCNO> 364485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur38.html </URL>
<DATE> 2005/07/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ortaöğretimde başarısız öğrenciye ek sınav hakkı 
</HEADLINE>
<TEXT>

     Milli Eğitim Bakanlığı MEB 2004-2005 öğretim yılında hazırlık sınıfında başarısız olan öğrencilere seviye tespit sınavı hakkı tanıdı. 2004-2005 öğretim yılında 9, 10, 11 ve 12. sınıflarda öğrenim gören öğrenciler de ders sınırlaması olmaksızın istedikleri derslerden ortalama yükseltme sınavına girebilecek. 
     Milli Eğitim Bakanı Hüseyin Çelik, ''başarısız öğrenciler'' konulu, MEB Talim ve Terbiye Kurulu Başkanlığı'nın 7 Haziran 2005 tarih ve 184 sayılı kararı ile MEB Orta Öğretim kurumları Sınıf Geçme Sınav Yönetmeliği çerçevesinde genelge yayımladı. 
     Genelgede, 2005-2006 öğretim yılından itibaren 9. sınıflardan başlamak üzere, 3 yıllık genel, mesleki ve teknik liselerin eğitim öğretim süresinin 4 yıla çıkarılması, yabancı dil ağırlıklı liselerin kademeli olarak Anadolu liselerine dönüştürülmesinin kabul edildiği hatırlatıldı. 
     Genelgeye göre, öğrencilerin ortaöğretimin yeniden yapılandırılması uygulamasından olumsuz etkilenmemeleri, başarısızlıklarının giderilmesi ve oluşabilecek muhtemel mağduriyetlerinin önlenmesi amacıyla bu yıla mahsus olmak üzere, 2004-2005 öğretim yılında, 9, 10, 11 ve 12. sınıflarda öğrenim gören öğrenciler ders sınırlaması olmaksızın istedikleri derslerden ortalama yükseltme sınavına, hazırlık sınıfında başarısız olanlar ise seviye tespit sınavına alınacak. 
     Sınavlara girecek öğrencilerin talepleri 5 Ağustos 2005 tarihine kadar ilgili okul müdürlüklerince alınacak. 
     Devamsızlık sebebiyle başarısız duruma düşen öğrencilerin başarılarının değerlendirilmesinde devamsızlık durumlarının dikkate alınmayacağı kaydedilen genelgede, şöyle denildi 
     ''Bütün derslerden en az bir dönem notu bulunanların notları, yıl sonu notu olarak kabul edilecek, başarı durumları ilgili yönetmelik hükümlerine göre yeniden değerlendirilecek. Bu değerlendirme sonucunda başarılı olan öğrenciler de istemeleri halinde ortalama yükseltme sınavına girebilecekler. 
     Bazı ders derslerden hiç dönem notu bulunmayan öğrenciler bu dersler ile başarılı başarısız olduğu ders derslerden ortalama yükseltme sınavına alınacaklar.'' Öğrencilerin başarılarının değerlendirilmesinde ilgili yönetmelik maddesine göre ''sorumlu olduğu dersler de dahil başarısız olduğu ders sayısı en fazla iki olanlar bir üst sınıfa devam ederler'' hükmü aranmayacak. 
     Okulu ile ilişiği kesilen öğrencilerin durumları da yeniden değerlendirilecek. 
     Genelgeye göre, uygulamalı beceri eğitimi halen devam eden Anadolu otelcilik ve turizm meslek liseleri ile Anadolu meslek liselerinde, teorik ve uygulamalı eğitim sonunda devamsızlıktan başarısız duruma düşmüş öğrenciler, başarısız oldukları veya dönem notu alamadıkları derslerden ortalama yükseltme sınavına alınacak. 
     
     HAKTAN YARARLANAMAYACAK KİŞİLER 
     2004-2005 öğretim yılında sürekli devamsızlık sebebiyle kaydı silinenlerden, hiç dönem notu bulunmayan ve okuma hakkını kullanmamış sayılanlar bu haktan yararlanamayacak. 
     Sınavlar sonunda öğrencilerin başarı durumları MEB Orta Öğretim Kurumları Sınıf Geçme ve Sınav Yönetmeliği hükümleri doğrultusunda yeniden değerlendirilecek. 
     Ortalama yükseltme ve sorumluluk sınavına katılacak öğrencilere ilişkin duyurular il ilçe milli eğitim müdürlüklerince en seri şekilde yapılacak. 
     
</TEXT>
</DOC>
