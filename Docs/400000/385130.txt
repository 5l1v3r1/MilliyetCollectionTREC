<DOC>
<DOCNO> 385130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur22.html </URL>
<DATE> 2005/10/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Olli Rehn Orhan Pamuk'u ziyaret etti, kitap imzalattı... 
</HEADLINE>
<TEXT>

     Avrupa Birliği AB Komisyonu'nun Genişlemeden Sorumlu Üyesi Olli Rehn, yazar Orhan Pamuk'u ziyaret etti. 
     Rehn, Başbakan Recep Tayyip Erdoğan ile Atatürk Havalimanı'nda yaptığı görüşme ve ortak basın açıklamasının ardından yazar Pamuk'un Cihangir'deki evine geldi. 
     Burada yaklaşık 1,5 saat görüşen Rehn ile Pamuk, birlikte binanın kapısına çıkarak basın mensuplarına açıklamada bulundular. Konuşmasına, ''Kitaplarını okuduğum dostum Orhan Pamuk ile görüştüm'' diye başlayan Rehn, Pamuk'tan okuduğu kitapların ''tarihi ve modern Türkiye'nin real ve sürreal hayatlarına işaret eden kitaplar'' olduğunu söyledi. 
     Rehn, Türkiye'de Fenerbahçe'yi destekleyen 2 önemli isimle buluşmaktan mutlu olduğunu belirterek, Türk edebiyatı, Türk toplumu ve Türk tarihini konuştuklarını anlattı. 
     Olli Rehn, sözlerini şöyle sürdürdü 
     ''Avrupa içerisinde Türkiye'nin rolünün daha nasıl ileriye götürüleceği konularını görüştük. AB'nin fikir ve ifade özgürlüğü ile ilgili ilkelerinden söz ettik. Orhan Pamuk ile bundan sonra da toplumu, tarihi konuşmak için bir araya gelmeye devam edeceğiz. Aynı zamanda sivil toplumla ilgili konuştuk. AB'ye yakın olmanın yollarından birinin de sivil toplum olduğunun farkındayız. Müzakere sürecinde bu da son derece önemli bir konu olacak.'' 
     
     PAMUK'LA İLGİLİ DAVA 

     Bir gazetecinin, ''Orhan Pamuk'la ilgili Türkiye'de devam eden davayla ilgili algılamanız nedir '' şeklindeki sorusu üzerine Rehn, şu karşılığı verdi 
     ''Fikir özgürlüğü konusundaki ilkeleri, tam da Avrupa'nın odaklandığı önemli değerler olan fikir ve ifade özgürlüğünü konuştuk. AB'ye girecek herhangi bir ülkenin, Avrupa'nın en önemli ilkelerinden biri olan fikir ve ifade özgürlüğüne mutlaka saygı duyması gerekir. Herkesin her zaman Orhan Pamuk ve onun gibi düşünenlerin görüşlerine katılması gerekmiyor. Ama ötekilerin de medyada çalışanların da düşüncelerini özgürce ifade etmeleri gerekir. Avrupa değerlerine saygı duyan bir ülkede fikir özgürlüğüne saygı duyulması gerekir.'' Olli Rehn, ''Buradan Zagreb'e gidiyorsunuz. Türkiye ile ilgili son izlenimleriniz nedir '' sorusu üzerine de bugün Zagreb'e geçeceğini, Hırvatistan'ın da Türkiye ile aynı zamanda AB'ye tam üyelik müzakerelerine başladığını anlatarak, onların müzakere sürecinin başlamasını kutlamak için orada bulunacağını bildirdi. 
     Rehn, ''Türkiye, şu anda gelişmesinin en dinamik dönemini yaşıyor. Ekonomi hızla büyüyor. İnsanların yaşam standartları yükseliyor. AB'ye girmek için söz konusu reformların mutlaka devam etmesi gerekiyor'' diye konuştu. 
     
     ORHAN PAMUK'UN KONUŞMASI 

     Yazar Orhan Pamuk da Olli Rehn ile edebiyattan, hayattan ve çocuklardan konuştuklarını söyledi. Pamuk, ''Rehn, kitaplarımı sevdiğini, belki Kars'a gitmek istediğini, her romanımı çok sevdiğini söyledi. Türkiye'nin AB yolunda yaptığı özel çabalar ve Türkiye'nin AB kapısının açılması için gösterdiği emekler için, bir yazar ve vatandaş olarak kendisine teşekkür ettim'' dedi. 
     Bir gazetecinin, ''Hakkınızda devam eden davayla ilgili görüştünüz mü '' şeklindeki sorusu üzerine ise Pamuk, ''Benim davamdan söz etmedik. Genel olarak Türkiye'deki insan haklarından söz ettik. Benim davam, beni çok endişelendiren bir şey değil. Ama Türkiye'deki demokrasi, insan hakları, düşünceyi söyleme özgürlüğü, hepimiz için çok önemli bir ayrıntı'' diye konuştu. 
     AB'den çıkan son kararın Türkiye için çok olumlu olduğunu vurgulayan Pamuk, ''Türkiye'deki demokrasi, insan hakları, düşünceyi ifade etme özgürlüğü önündeki bazı pürüzler de kısa zamanda kalkacaktır'' dedi. 
     
     REHN, PAMUK'A KİTAP İMZALATTI 

     Bu arada AB Komisyonu'nun Genişlemeden Sorumlu Üyesi Olli Rehn, ziyarete Orhan Pamuk'un bazı kitaplarıyla geldi. 
     Pamuk, Rehn'in getirdiği kitaplarını imzaladığını söyledi. 
     Öte yandan, Rehn ile Pamuk'un binadan çıktığı sırada yazar Pamuk'un komşusu olduğu öğrenilen bir kadın, Orhan Pamuk'a hitaben İngilizce olarak, ''Beni engellemeye çalışma. Ben de gazete temsilcisiyim'' dedi. Bu kadın, daha sonra korumaların eşliğinde bina içerisine girdi. 
     Rehn ile Pamuk'un binadan ayrılmasının ardından gazetecilerin görüştüğü kadın, konuşmak istediği konuyu ve ismini açıklamadı. 
     Olli Rehn ve Orhan Pamuk ise daha sonra Beşiktaş'taki bir lokantaya giderek balık yedi. 
     
</TEXT>
</DOC>
