<DOC>
<DOCNO> 390463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy17.html </URL>
<DATE> 2005/10/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'li Kılıç Çıkarılan bakıcıların yerine aynı firmadan eleman alındı 
</HEADLINE>
<TEXT>

     CHP heyeti, Malatya Çocuk Yuvası’nda yaptığı incelemeleri rapor haline getirecek. 
     CHP Malatya Milletvekili Muharrem Kılıç, Aydın Milletvekili Özlem Çerçioğlu ve İzmir Milletvekili Erdal Karademir’den oluşan heyet, iki gün boyunca yuvada kalan çocuklar ve yuva yöneticileri ile yaptıkları görüşmelerden elde ettikleri izlenimleri rapora dönüştürecek. 
     Muharrem Kılıç, AA muhabirine yaptığı açıklamada, sorunun, siyasi kadrolaşmadan kaynaklandığı iddia ederek, bakıcı annelerin, il müdürünün yönlendirmesiyle işe alındığını, bu kişilerin de "siyasi desteğin verdiği şımarıklıkla" hareket ettiğini öne sürdü. 
     Burada personel sıkıntısı değil, "zihniyet sıkıntısı" bulunduğunu ifade eden Kılıç, yuvada 40 kişinin kaldığını kendilerine verilen listeye göre, yuvada 23 kadrolu personel ile 9 şirket elemanı bulunduğunu belirtti. 
     Çocukların çoğunun yüzlerinde çizik ve yaralar bulunduğunu dile getiren Kılıç, "Görevlilere sorduğumuzda, ’oynarken, yüzlerini tırmalıyorlar’ yanıtını verdiler. Bunların yanında bakıcı annelerin olması gerekmiyor mu oyun oynarken müdahale edilmiyor mu " diye sordu. 
     Kılıç, "görevine son verilen bakıcı annelerin yerine, yine aynı temizlik firmasından 3 elemanın, bakıcı anne olarak işe alındığı" iddiasında bulundu. 
     CHP’li Kılıç, Malatya’daki diğer çocuk yuvalarına da gitmeyi düşündüklerini, buralara ilişkin duyumlarının bulunduğunu belirtti. 
     
     "EVDE DE DÖVÜYOR" 
     CHP İzmir Milletvekili Erdal Karademir de AA muhabirine yaptığı açıklamada, "devletin, kendisine teslim edilen çocukları koruyamadığını" gördüklerini ifade etti. Karademir, sadece Malatya’da değil, diğer çocuk yuvalarının yüzde 80’inde aynı uygulamaların görülebileceğini savundu. 
     Karademir, iktidarın, SHÇEK’teki sosyal hizmet uzmanı, çocuk eğiticisi, psikolog gibi uzmanları görevlerinden aldığını, yerlerine, ilkokul mezunu kişileri çocuk bakıcısı olarak getirdiğini ileri sürdü. 
     Karademir, Malatya Çocuk Yuvası’nda sadece 1 sosyal hizmet uzmanı bulunduğuna işaret etti. 
     İl müdürünün, temizlik ihalesini alan şirketle dolaylı ilgisi olduğu yönünde iddialar bulunduğunu ifade eden Karademir, "İlkokul mezunu kadınları alıp, çocuklara baktırıyorlar. Bu kadınların ikisi ise sadece okur-yazar" dedi. 
     Bakıcı annelerden birisi ile yaptığı konuşmayı aktaran Karademir, "4 çocuk annesi, kocasından boşanmış, ’evde de dövüyorum, bunu niye abartıyorsunuz’ diyor. Temizlik şirketinin sahibi ile görüştük. Bana, ’oraya, hiçbir eleman benim kanalımla gitmiyor’ diyor. Anlaşılan, formalite bir firma var. Elemanları kendi tespit edemiyor, il müdürü tespit ediyor" diye konuştu. 
     Çocukların sıcak su ile banyo yaptıklarına da inanmadığını ifade eden Karademir, sıcak su verecek cihazın bozuk olduğunu tespit ettiklerini bildirdi. 
     
</TEXT>
</DOC>
