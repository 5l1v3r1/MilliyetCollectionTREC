<DOC>
<DOCNO> 373819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy17.html </URL>
<DATE> 2005/08/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan'ın sözcüsü, eski vekil Karaçam'ın ziyaret nedenini açıkladı 
</HEADLINE>
<TEXT>

     Başbakanlık Sözcüsü Akif Beki, Başbakan Recep Tayyip Erdoğan’ın eski milletvekili İhsan Karaçam’ı, afetzedelere yaptığı yardımın sonucunu bildirmek için ziyaret ettiğini bildirdi. 
     Başbakanlık Merkez Bina’da basını bilgilendirme toplantısı düzenleyen Beki, Başbakan Erdoğan’ın İtalya gezisi ve haftalık programları hakkında bilgi verdi. 
     Bugün bazı gazetelerde Başbakan Erdoğan’ın eski Milletvekili İhsan Karaçam’ı ziyaretiyle ilgili haberler çıktığını anımsatan Beki, bu ziyaretin bilgilendirme ve nezaket ziyareti olduğunu ifade etti. 
     Beki, Karaçam’ın 13 Ocak 2005 tarihinde Başbakan Erdoğan’a bir mektup yazdığını ve mektubunda "Müslüman afetzedelere" gönderilmek üzere yaptığı 5 milyar liralık yardımın yerine ulaşıp ulaşmadığı konusunda bilgi istediğini aktardı. Beki, Başbakan Erdoğan’ın Karaçam’ı bu nedenle ziyaret ettiğini bildirdi. 
     Gönderilen paranın Kızılay üzerinden Uzakdoğu’daki afetzedelere ulaştırıldığını ifade eden Beki, "Sayın Başbakan nezaket ve duyarlılık göstererek kendisini bilgilendirmişlerdir" dedi. 
     Bu arada, Karaçam’ın Başbakan Erdoğan’a yazdığı mektup da gazetecilere dağıtıldı. 
     Beki, Batman’da meydana gelen olaylar ile ilgili bir soru üzerine de "Başbakan Erdoğan, gelişmeleri dikkatle izliyor. Toplumun tüm kesimlerini sağduyulu olmaya çağırıyor" dedi. 
     
</TEXT>
</DOC>
