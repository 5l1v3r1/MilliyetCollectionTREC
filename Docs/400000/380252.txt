<DOC>
<DOCNO> 380252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko22.html </URL>
<DATE> 2005/09/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şener Galataport YPK'ya gelecekse, geldiğinde düşünürüz... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Galataport Projesi ihalesine ilişkin sorular üzerine, ''Yüksek Planlama Kurulu'na YPK gelecekse, geldiğinde düşünürüz, inceleriz'' dedi. 
     Şener, bankacılık sektöründeki son gelişmeleri değerlendirdiği basın toplantısında, gazetecilerin sorularını yanıtladı. 
     Bugün basında yer alan ''Sami Ofer ile Başbakanlık'ta toplantı yapıldığına'' ilişkin haberlerin hatırlatılması ve bu konuda kendisinden bilgi istenip istenmediğinin sorulması üzerine Şener, böyle bir şeyi hatırlamadığını belirtti, kendisinden de bir bilgi istenmediğini söyledi. 
     Bir başka gazetecinin, Koç Holding Şeref Başkanı Rahmi Koç'un mevcut ödeme planıyla ''Galataport Projesine kendisinin de talip olabileceği'' yolundaki sözlerini anımsatarak, ''buna siz de talip olur muydunuz'' şeklindeki sorusu üzerine Şener, esprili şekilde ''ben, aile bütçesini denkleştirmekle meşgulum'' dedi. 
     Şener, Galataport Projesi ile ilgili kurumsal bazda bir değerlendirme yapmasının istenmesi üzerine ise mevzuatta, ilgili yasalarda, bazı özelleştirmelerin özelleştirme kapsamındaki kuruluşlar tarafından yapılmasının mümkün olduğuna dikkati çekti ve bunun her dönemde görüldüğünü ifade etti. 
     
     BANKACILIK SEKTÖRÜ 

     Bankacılık sektöründeki kamusal yükler ve yabancı sermayeye ilişkin soru üzerine de Şener, sektördeki kamu payının yüzde 35 düzeyinde olduğunu belirtti. 
     Şu anda piyasada konuşulan, bilinen yabancı sermaye görüşmeleri dışında bildiği bir görüşme olmadığını da kaydeden Bakan Şener, talebin ne zaman ve nereye yöneleceğini takip etmenin zor olduğunu, ancak yabancı sermaye oranının takip edilmesi gereken bir oran olduğunu söyledi. 
     Şener, aracılık maliyetlerinin düşürülmesi kapsamında, krediler içindeki kamu yüklerini azalttıklarını, önümüzdeki dönemde de dengelere bağlı olarak bu yöndeki düzenlemelerin her zaman gündeme gelebileceğini vurguladı. 

     
</TEXT>
</DOC>
