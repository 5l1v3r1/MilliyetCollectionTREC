<DOC>
<DOCNO> 395308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/guncel/gun02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani bursuna ilgi 
</HEADLINE>
<TEXT>


Doğulu 2 bin genç Kuzey Irak'ta okumak için başvurdu, 250'si kabul edildi. Barzani öğrencilere 100'er dolar burs veriyor ve erzak yardımı yapıyor. Şemdinli'den toplam 62 öğrenci Selahaddin Üniversitesi'nde öğrenim görüyor 

TOLGA ŞARDAN Şemdinli 

Provokasyon iddialarıyla gündeme gelen Şemdinli'deki patlamaların yankıları sürerken, ilçe gençlerinden 62'sinin Kuzey Irak'ın Erbil kentinde bulunan Selahaddin Üniversitesi'ne öğrenim gördüğü ortaya çıktı. 
Özellikle Hakk ri il merkezinin yanı sıra Şemdinli ve Yüksekova ilçelerinin de aralarında bulunduğu Doğu ve Güneydoğu'daki kentlerden lise mezunu olup yükseköğrenim şansı bulamayan gençlerin üniversite diploması alabilmek için Selahaddin Üniversitesi'ne kayıt yaptırdığı belirlendi. 
Bu kapsamda, geçen yıl üniversiteye Türkiye'den 2 bin başvuru oldu ve 250 öğrenci kabul edildi. 
Başta Selahaddin olmak üzere Kuzey Irak'ta faaliyet gösteren Dohuk, Süleymaniye ve Köysancak üniversitelerine İran ve Suriye ile dünyanın değişik ülkelerinde yaşayan Kürtler ve Türkiye'deki Kürt kökenli öğrenciler kabul ediliyor. 
Türkiye'den okumak için bu üniversitelere giden öğrencilere Irak Kürdistanı Bölge Başkanı Mesud Barzani yönetimince 50 - 100 dolar arasında burs veriliyor. Türkiye'den giden öğrencilere ev ve temel ihtiyaç maddelerini gidermek için erzak yardımı da yapılıyor. 

Denklik yok 
Avrupa ülkelerinde diploması tanınan Selahaddin Üniversitesi, YÖK'ün denklik listesinde yer almıyor. Bu listede Bağdat Üniversitesi bulunuyor. Ancak diğer üniversitelerden mezun olan öğrenciler de diplomalarını denklik için YÖK'e gönderebiliyor. 

Eğitim dili Kürtçe 
Daha önce Süleymaniye'de kurulan ancak 1981'de Erbil'e nakledilen Selahaddin Üniversitesi'nde, Körfez Savaşı sonrasında bölgenin Kürtlerin denetimine geçmesi üzerine, Kürtçe ve İngilizce eğitime ağırlık verildi. Bu tarihten sonra öğretim üyelerinin Arap asıllı olan yarısı üniversiteden ayrıldı. Üniversitede Saddam Hüseyin iktidarı döneminde 7 fakülte bulunuyordu ve bu sayı 17'ye çıktı. 
Hukuk, tıp, mühendislik, ziraat, eğitim, güzel sanatlar dahil tüm temel branşların bulunduğu üniversitede yüzde 45'i kız olan 16 bin öğrenci öğrenim görüyor. 
Yaklaşık 800 öğretim üyesinin yüzde 99'u da Kürtlerden oluşuyor. Üniversite aynı zamanda Dünya Üniversiteler Birliği üyesi. 



</TEXT>
</DOC>
