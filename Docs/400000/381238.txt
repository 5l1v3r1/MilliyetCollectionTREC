<DOC>
<DOCNO> 381238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur30.html </URL>
<DATE> 2005/09/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İstanbul'un kurtuluşunun yıldönümü.. Yarın bazı yollar trafiğe kapanacak 
</HEADLINE>
<TEXT>

     İstanbul’un düşman işgalinden kurtuluşunun 82. yıldönümünde yapılacak olan kutlamaların provaları nedeniyle yarın bazı yollar trafiğe kapatılacak. 
     İstanbul Emniyet Müdürlüğü Basın Protokol ve Halkla İlişkiler Şube Müdürlüğü’nden yapılan yazılı açıklamada, İstanbul’un kurtuluşunun 82. 
     yıldönümü olan 6 Ekim 2005 tarihinde yapılacak olan kutlama töreni nedeniyle yarın Vatan Caddesi’nde prova gerçekleştirileceği bildirildi. Açıklamada, saat 08.00’den itibaren Vatan Caddesi, bu caddeye çıkan cadde ve sokaklar, Topkule-Mahmutbey Köprüsü-Vatan Caddesi güzergahı, Vatan Caddesi-Oğuzhan Caddesi-Millet Caddesi-Topkapı Edirnekapı Kavşağı-Vatan Caddesi kesişim noktası, Mahmutbey- Topkule-Mahmutbey Köprüsü, Habibler yolu, Hal Yolu bitimi-E-5 Cevizlibağ-Tünel sapağından itibaren Vatan Caddesi-Lahor Meydanı’na kadar geliş-gidiş istikametinin prova bitimine kadar araç trafiğine kapatılacağı belirtildi. D-100 Karayolu’ndan Vatan Caddesi’ne gidecek olan sürücülerin Haliç Tüneli, Edirnekapı, Fevzipaşa Bulvarı, Aksaray veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametini kullanmaları önerildi. E-80 Karayolu’nu kullanacak olan sürücülerin Milliyet Gazetesi karşısından TEM istikametini tercih etmeleri önerilen açıklamada, sahil yolunu kullanacak sürücülerin de sahil güzergahından Yenikapı-Kumkapı-Sirkeci istikametinde seyredebilecekleri ifade edildi. Vatan Caddesi’ni kullanarak Fatih’teki hastanelere gelecek olan sürücülerin ise sahil yolunu tercih ederek Samatya’dan bu hastanelere ulaşabilecekleri belirtilen açıklamada, Fatih yönünden hastanelere gelmek isteyenlerin de Atatürk Bulvarı-Aksaray güzergahını kullanmaları önerildi. 
     
</TEXT>
</DOC>
