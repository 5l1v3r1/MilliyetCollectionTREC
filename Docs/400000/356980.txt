<DOC>
<DOCNO> 356980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko08.html </URL>
<DATE> 2005/06/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İhracattan umut veren rakamlar... 
</HEADLINE>
<TEXT>

     Türkiye'nin ihracatçı 23 sektöründen 14'ü, yıllık bazda 1 milyar doların üzerinde ihracat gerçekleştiriyor. 
     Mayıs sonu itibariyle son 1 yıllık dönemde 3 sektör ihracatını 1 milyar dolar üzerine taşırken, 3 sektör daha bu sınırı zorlamaya başladı. 
     TİM rakamlarına göre, bu dönem içinde Türkiye ihracatında yıldız olarak nitelendirilen hazırgiyim ve konfeksiyon sektörü yaklaşık 13.6 milyar dolarlık, taşıt araçları ve yan sanayi sektörü 12.5 milyar dolarlık ihracat gerçekleştirdi. 
     Bu iki sektörü 9.7 milyar dolarlık ihracat geliriyle demir ve demir dışı metaller sektörü izledi. 
     Türkiye'nin 69.4 milyar dolarlık toplam ihracatında yüzde 13.99 paya sahip olan demir ve demir dışı metallerin ihracatı 6 milyar 736 milyon 788 bin dolardan 9 milyar 706 milyon 9 bin dolara yükselerek, yüzde 44.09'luk artış kaydetti. 
     Sektörler içinde, bir önceki yıla oranla en büyük artışı ise, fındık ve mamulleri sektörü gösterdi. Fındık mamulleri, 780 milyon 697 bin dolardan 1 milyar 438 milyon 825 dolara ulaşarak milyarlık sektörler arasına girmeyi başardı. Sektör, ulaştığı bu ihracat rakamıyla da bir önceki yıla göre yüzde 84.30'luk bir artış yakalamış oldu. 
     Fındık ve mamulleri sektörü dışında, değerli maden ve mücevherat ile madencilik ürünleri sektörleri de bir önceki yıla göre ihracatını 1 milyar doların üzerine taşıdı. 
     
     ''MİLYAR DOLARI ZORLAYAN SEKTÖRLER'' 
     Toplam ihracat içindeki üç sektör ise bir önceki yıla göre gösterdikleri performansla milyar dolarlık sektör olma yönünde kararlılıkla ilerliyor. 
     Yaş meyve-sebze mamulleri sektörünün ihracatı, bir önceki yıla göre yüzde 28.33'lük artış sağladı. Bu sektörün ihracatı 739 milyon 855 bin dolardan 949 milyon 457 bin dolara yükseldi. 
     Meyve-sebze mamulleri sektörünün ihracatı ise yüzde 11.62 artışla 812 milyon 559 bin dolar, kuru meyve ve mamulleri sektörünün ihracatı yüzde 19.25'lik artışla 640 milyon 322 bin dolar olarak gerçekleşti. Bu sektörler, yakaladıkları artış oranlarıyla milyar dolarlık ihracatı zorlayan sektörler arasına girmeyi başardı. 
     
     ''GELECEK BUGÜNDEN DAHA PARLAK'' 
     Türkiye İhracatçılar Meclisi TİM Başkanı Oğuz Satıcı, sektörlere ilişkin A.A muhabirine yaptığı değerlendirmede, Mayıs ayı ihracat rakamları baz alındığında hazır giyim ve otomotiv sektörünün bir milyar dolar sınırını geçen iki büyük sektör olduğunu belirterek, Ocak-Mayıs dönemi baz alındığında tekstil, hazır giyim, kimya, demir ve demir dışı metaller, otomotiv, elektrik elektronik, makine ve aksamları sektörlerinin de bu psikolojik sınırı geçmiş durumda olduğunu kaydetti. 
     Geriye doğru bir senelik hesaplamada ise bu sayının 14'e çıktığını vurgulayan Satıcı, şu görüşleri dile getirdi 
     ''Bu istatistikler Türkiye'nin yüz akıdır. Bardağın dolu tarafıdır. Geleceğin bugünden daha parlak olduğunun kanıtıdır. Türkiye'de milyar dolarlık ihracat yapan şehirlerin sayısı arttıkça, milyar dolar sınırını yakalayan ürünlerin sayısı aylık bazda 15-20'lere çıktıkça, göreceksiniz bugün gözümüzde büyüyen sorunlar kendiliğinden çözülmeye başlayacak.'' Satıcı, Türkiye'nin eğer kendine ihracat temelli bir büyüme stratejisi çiziyorsa, net ihracatçı sektörler yaratması gerektiğine işaret ederek, Türkiye'de kalan katma değerin artması durumunda, ihracatın ekonomiye olumlu etkisinin de artacağını söyledi. 
     Satıcı, ''Bu sebeple milyar dolarlık sektörlerin arkasındaki lojistiği güçlendirmemiz gereklidir'' dedi. 
     
</TEXT>
</DOC>
