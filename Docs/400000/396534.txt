<DOC>
<DOCNO> 396534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo06.html </URL>
<DATE> 2005/11/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hidayet 22 sayıyla en skorer oyuncu oldu ancak yenilgiyi engelleyemedi 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 7 maçla devam edildi. 
     Doğu Konferansı'nda yer alan Orlando Magic'in New Orleans Hornets'i ağırladığı maçta konuk takım, sahadan 98-95 galip ayrıldı. 
     Orlando'da bulunan TD Waterhouse Center'de yapılan ve 14 binin üzerinde taraftarın geldiği mücadelede milli oyuncu Hidayet Türkoğlu, rakip potaya attığı 22 sayıyla takımının en skorer oyuncusu olmasına karşın yenilgiyi engelleyemedi. 
     Attığı sayıların yanı sıra aldığı 4 ribaunt ve yaptığı 3 asistle de galibiyet için çaba gösteren Hidayet, 2 sayılık atışlarda 8'de 6, 3 sayılık şutlarda 6'da 3, serbest atışlarda da 1'de 1 isabet buldu. 
     Milli basketçiyle birlikte takımın en skoreri olan Kenyon Dooling, 22 sayı kaydederken, Steve Francis 21 sayıyla maçı tamamladı. 
     Sezonun ilk 35 maçını Ohlahoma City'de yapacak olan New Orleans Hornets'te David West, 34 sayıyla galibiyetin mimarı olurken, 8 de ribaunt aldı. Maçta 41 dakika sahada kalan Chris Paul, Magic potasına 21 sayı atarak galibiyete katkı sağladı. 
     
     JAZZ'IN KÖTÜ GİDİŞİ SÜRÜYOR 
     Batı Konferansı takımlarından Utah Jazz, sahasında karşılaştığı Memphis Grizzlies'e 80-72 yenilerek kötü gidişini sürdürdü. 
     Lige hızlı başlayan ancak daha sonra aldığı yenilgilerle grubunda sonunculuğa gerileyen Jazz'da Mehmet Okur, 13 sayı, 4 ribaunt ve 3 asistle mücadeleyi tamamladı. 
     Karşılaşmada 38 dakika forma giyen Okur, 2 sayılık ve 3 sayılık şutlarda yeterli isabeti yakalayamayınca sahadan 13 sayıyla ayrılmak zorunda kalırken, Deron Williams 21 sayı ve 10 asistle ''double double'' yaptı. Güneybatı Grubu'nda oynayan Memphis Grizzlies, ligdeki 7. galibiyetini alırken, Mike Miller 18 sayı ve 8 ribauntluk performansıyla galibiyeti getirdi. Pau Gasol ve Damon Stoudamire 14'er sayı atarak Miller'a destek verdi. 
     
     IVERSON İLE HUGHES EN SKORER OLMAK İÇİN YARIŞTI 
     Ligde gecenin en çok sayı atılan karşılaşmasında Cleveland Cavaliers, Philadelphia 76'ers'ı 123-120 yendi. 
     Philadelphia'nın sahasında yapılan maçta Philadelphia 76'ers'tan Allen Iverson ile Cavaliers'tan Larry Hughes 37'şer sayı kaydederek gecenin en skorer oyuncusu olmak için yarıştılar. 
     Cavaliers'ta Hughes'in yanı sıra geçen yılın en iyi ''çaylak''larından LeBron James, 36 sayı, 11 ribaunt ve 10 asistlik performansıyla ''triple double'' yaptı. Philadelphia'nın ligdeki 5. yenilgisini aldığı mücadelede Chris Weber 26 sayıyla oynadı. 
     
     Ligde diğer maçlarda sonuçlar şöyle 
     New Jersey Nets-Washington Wizards 89-83. 
     Minnesota Timberwolves-Charlotte Bobcats 102-89. 
     San Antonio Spurs-Phoenix Suns 97-91. 
     Dallas Mavericks-Detroit Pistons 119-82. 
     
</TEXT>
</DOC>
