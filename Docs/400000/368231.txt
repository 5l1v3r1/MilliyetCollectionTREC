<DOC>
<DOCNO> 368231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo06.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe Williams 
</HEADLINE>
<TEXT>


100 metre bayanlar finalinde sürpriz yapan ABD'li atlet, vatandaşı Justin Gatlin gibi Helsinki'ye damgasını vurdu 

MURAT AĞCA 


Dünya Atletizm Şampiyonası'nda 100 metrenin kralı Justin Gatlin'in ardından kraliçesi de Lauryn Williams oldu. 
Finlandiya'nın başkenti Helsinki'de devam eden şampiyonada şiddetli yağmur altında koşulan bayanlar 100 metre finalinde sürpriz şekilde zirveye çıkan ABD'li atlet, 10,93'lük derecesiyle favoriler Jamaikalı Veronica Campbell 10,95 ve Fransız Christine Arron'un önünde 10,98 altına koştu. 10 yaşına kadar atletizm ile ilgilenmeyen ve bir fuarda ABD'li efsane atlet Florence Griffith - Joyner'ın similasyonuna karşı yarışı sonrası sprinter olmaya karar veren 22 yaşındaki Williams, bir önceki Dünya Şampiyonası'nda altın alan ABD bayrak takımında koşmuş, Atina Olimpiyatı'nda da ikinci olmuştu. 
Eşref Apak'ın finale kalamadığı gülle atmada Belarus'tan Ivan Tikhon 83,89 metre ile şampiyona rekoru kırarak, altına ulaştı. Bayanlar yüksek atlamada Kaja Bergqvist 2,02 metrelik yılın en iyi derecesini atlayarak şampiyon oldu. İsveçli atlet 2,10 metreyle denediği Dünya rekorunu ise üç hakkında da başaramadı. Bayanlar 3 bin engellide Ugandalı Docus İnzikuru 9,18,25 , 10 bin metre erkeklerde de Etiyopyalı Kenenisa Bekele 27,08,33 ile mutlu sona ulaştı. 



</TEXT>
</DOC>
