<DOC>
<DOCNO> 383565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko09.html </URL>
<DATE> 2005/10/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TMSF'nin Kral FM ihalesi tekrarlanacak... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa sunulan Star Medya Grubu şirketlerinden Kral FM ihalesi, 9 milyon dolar olan muhammen bedelin altında teklif verildiği için bugün yeniden yapılacak. 
     TMSF'nin Esentepe'deki merkezinde yapılan ihaleye idari belgesini teslim eden firmalardan Kanal Spor Televizyon ve Radyo Yayıncılığı A.Ş. katılmadı. Karaköy Televizyon ve Yayıncılık A.Ş'nin hazır bulunduğu ihale kapalı zarf içinde yazılı teklifin alınması ile başladı. 
     Karaköy Televizyon ve Yayıncılık A.Ş. Kral FM için 4 milyon dolar teklif verdi. TMSF Satış Komisyonu, şirket yetkililerine teklifi artırıp artırmayacaklarını sordu. 
     Şirket yetkilileri tekliflerinin 4 milyon dolar olduğunu tekrarlaması üzerine, Satış Komisyonu, teklif muhammen bedelin altında kaldığı için Kral FM için bugün saat 14.00'te ikinci bir açık artırma yapılacağını duyurdu. 
     
</TEXT>
</DOC>
