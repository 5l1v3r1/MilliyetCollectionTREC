<DOC>
<DOCNO> 381071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/spo03.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç Aslan, tek yürek 
</HEADLINE>
<TEXT>


Galatasaray'ın başarısında büyük rol oynayan Hakan Şükür, Ümit Karan ve Necati Ateş, kişisel başarıdan çok, takımın zirvede yer almasının önemli olduğunu açıkladı. Üç golcü de takım arkadaşlarına övgüler yağdırdı 

CÜNEYT KARAKAYA 


Sarı - Kırmızılı forma altında bu sezona bomba gibi bir başlangıç yapan Galatasaray'ın üç golcüsü Hakan Şükür, Ümit Karan ve Necati Ateş, Milliyet'in sorularını yanıtladı. 
Röportajın hemen başında Necati Ateş, sorular hakkında bilgi almaya çalışırken, "Eğer konumuz gol olacaksa bütün takım arkadaşlarımızı çağıralım" sözleriyle Galatasaray'daki kolej havasını en güzel biçimde özetliyordu. 
Üç golcünün ağzından sık sık dökülen bir başka cümle ise, "Hepimiz biriz. Hepimiz Galatasaray'ın başarısı için varız" sözleriydi... Buradan da forma konusunda üç oyuncu arasında tatlı bir rekabetin yaşandığı, kimsenin kimseyi kıskanmadığı gerçeği çıkıyordu. 
Peki ya üç silahşorlar birbirleri hakkında ne düşünüyordu... 
İlk sözü alan Hakan Şükür, iki arkadaşına da övgüler yağdırdı. Tecrübeli kaptan, "Ümit Karan soğukkanlı ve gerçek bir golcü. Necati de tezcanlı. Necati'nin tezcanlılığını agresiflik ve serilik anlamında, birçok şeyi hemen yapmak istemesi nedeniyle söylüyorum. Onlarla birlikte oynamak her zaman güzel" ifadelerini kullandı. 
Takımın en formda ismi olarak dikkat çeken Ümit Karan ise attığı golleri değerlendirdi. Yıldız futbolcu, hiçbir golün çirkin olmayacağını belirterek, "Her golün bir anlamı vardır. Bu yüzden ayrım yapmak pek doğru olmaz" yorumunu yaptı. 
Sık sık gündeme gelen "Üçlü forvet" konusunu yorumlamak ise Necati Ateş'e kaldı. Necati, bu konuda kararın Teknik Direktör Eric Gerets'e ait olduğunu belirtip, "Hocamız ne isterse biz onu yapmak zorundayız. İsterse üç değil, dört forvet bile oynatabilir. Vestel Manisaspor maçında üçümüz bir arada oynadık ve çok pozisyon bulup, 4 gol attık. Tabii ki forvet sayısı maça göre değişecektir. Bu konuda şanslıyız. Hocamız maçları çok iyi analiz ediyor ve kadroyu ona göre kuruyor. Bizim için fark etmez. Bir forvet de oynasak, üç forvet de oynasak gol atmak zorundayız" dedi. 

Necati müjdesi 

Süper Lig'in zirvesinde yer alan Galatasaray, Samsunspor maçının hazırlıklarını yoğun bir tempoda sürdürüyor. Kritik deplasman öncesinde üst üste gelen sakatlıklar nedeniyle sıkıntı yaşayan teknik kadro, Necati Ateş ile sevindi. Vestel Manisaspor maçında sakatlanan yıldız oyuncu dün takımla birlikte antrenmana çıktı. Necati Ateş'in Samsunspor karşılaşmasında takımdaki yerini alabileceği öğrenildi. Teknik Direktör Eric Gerets, antrenmanda savunma kurgusu ve hızlı hücum organizasyonlarına ağırlık verdi. Gerets, oyuncularından özellikle adam markajına dikkat etmelerini de istedi. Bu arada Sasa İliç'in oynayıp oynamayacağı ise maç saatinde kesinlik kazanacak. 

Devlerin doping kavgası 

Türkiye Yaz Yüzme Şampiyonası'nda şampiyon olan Fenerbahçe'nin yüzücüsü Sibel Piroğlu'nda doping tespit edilmesi iki ezeli rakibi karşı karşıya getirdi. Piroğlu'nun puanlarının silinmesi halinde şampiyonluk Galatasaray'a devredilecek. Konuyu bizzat takip eden İkinci Başkan Ergun Gürsoy, Gençlik ve Spor Genel Müdürü Mehmet Atalay ile görüşme kararı aldı. 
Fenerbahçe ise yaptığı açıklamada, Kulüp Yüzme Şube Kaptanı Emin Gökalp Baş'ın bayanların özel dönemi nedeniyle kullanılan Noretisteron adlı ilacın yasaklı maddeler listesinde bulunmadığı sözlerine yer verdi. Ayrıca testte bu maddenin 2 nanogram mililitre olarak tespit edildiği, bu değerin de bayanlar için belirlenen 5 Nanogram mililitrenin altında kaldığı vurgulandı. 

Doktorlar seferber 

Galatasaray'da Tromso maçı öncesinde gözler Hakan Şükür'e çevrildi. Serçe parmağı kırılan ve aşil tendonunda sorun olan yıldız futbolcunun, UEFA Kupası rövanşına yetiştirilmesi için büyük çaba harcanıyor. Hakan Şükür'ün de Tromso maçında oynamak istediği bildirildi. 


</TEXT>
</DOC>
