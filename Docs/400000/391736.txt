<DOC>
<DOCNO> 391736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy02.html </URL>
<DATE> 2005/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'de "kardeş aile" projesi yeniden gündeme getiriliyor 
</HEADLINE>
<TEXT>

     Malatya’da yaşanan çocuklara yönelik şiddet, AKP’de, Başbakan Recep Tayyip Erdoğan’ın eşi Emine Erdoğan tarafından başlatılan, ancak geçen sürede yalnızca bakanlarla sınırlı kalan "kardeş aile" projesini yeniden gündeme getirdi. 
     AKP iktidarıyla birlikte eşi Başbakan Erdoğan’la birlikte ya da bakanlar ve partililerle yoksul ailelerle iftar açmayı gelenek haline getiren Emine Erdoğan, yine bu ailelerin desteklenmesini amaçlayan "kardeş aile" adıyla bir proje başlattı. "Kardeş" ilan edilen ailelere maddi olarak aylık standart bir parasal destek sağlanması ve ihtiyaçlarının karşılanmasını öngören proje kapsamında, Emine Erdoğan da AKP teşkilatınca belirlenen bir yoksul aileyi kardeş aile edindi. Emine Erdoğan’ın ardından Bakanlar Kurulu üyeleri de birer kardeş aile edinerek, ailenin zorunlu ihtiyaçlarını karşılamaya başladı. Ancak AKP’lilerin kardeş ailelerinin kimliklerinin gizli tutulması prensibi benimsendi. 
     Emine Erdoğan, kardeş aile uygulamasını başlatırken, parti içinde projenin milletvekillerince de gerçekleştirilmesi istendi. Ancak geçen üç yıllık sürede proje, bakanlarla sınırlı kaldı. 
     Malatya olayının ardından, sorunun AKP içinde yalnızca yurt görevlilerinin ve personelin cezalandırılmasıyla değil, daha kapsamlı bir yaklaşımla çözülebileceği değerlendirmeleri yapıldı. Bu çerçevede, mevcut yurtların yerel yönetimlere devredilmesi çözümünün yanı sıra başka bazı önlemlerin de devreye alınması görüşü dile getirildi. 
     Buna göre AKP milletvekillerinden ve yurt çapındaki teşkilat yöneticileriyle, partiye yakın konumdaki hali vakti yerindeki kişi ve kurumlardan başlayarak "kardeş aile" uygulamasının yaygınlaşması önerisi de gündeme geldi. Kardeş aile projesinin, AKP’de oluşan, "Ne kadar önlem alınsa da asıl olarak çocuğun yeri aile ortamıdır. Çocukların aile ortamında büyümesini sağlamak gerekli" görüşü doğrultusunda çocukların bizzat kendi aile ortamında kalmalarını sağlama amacına yönelik olarak tam parti bünyesine yaygınlaşması için çalışma başlatıldı. 
     Projenin parti içinde belli bir noktaya ulaşması halinde toplumun tüm kesimlerine de da "uzun vadede yurtların tamamen kapatılmasını ve çocukların aile ortamında yaşamalarını" sağlayacak biçimde kardeş aile projesine destek vermeleri çağrısında bulunulması planlanıyor. 

ANKA 
     
</TEXT>
</DOC>
