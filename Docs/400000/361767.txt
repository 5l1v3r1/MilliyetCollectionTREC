<DOC>
<DOCNO> 361767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/eko03.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri elektrik kaçağında Avrupa'yı yakaladı 
</HEADLINE>
<TEXT>


EKONOMİ SERVİSİ 

Türkiye'nin ilk ve tek özel sektör elektrik dağıtım şirketi olan Kayseri ve Civarı Elektrik T.A.Ş, 2004 yılında yüzde 8.21'lik kayıp ve kaçak oranıyla Avrupa ülkelerini yakaladı. Kayseri ve Civarı Elektrik'in görev bölgesinde 2004 yılı için kayıp ve kaçak oranının yüzde 8.21 olduğunu kaydeden Genel Müdür Şadi Büyükkeçeci, şunları söyledi 
"Bu oran Avrupa ülkeleri kayıp kaçak oranlarına çok yakın bir değer. Bu oranın irdelenip teknik kayıpların yüzde 6.5 civarında olduğu kabul edildiğinde kaçak oranının yüzde 1.71 olduğu varsayılabilir. Kaçakların sıfır değere ulaştırılması için mali ve teknik önlemler şirketimizce alınmaktadır. Zaten şirketin hedefi yüzde 2 veya yüzde 3 gibi her yıl kayıp ve kaçak oranını düşürmek." 
Kayseri ve Civarı Elektrik'in serbestleşen elektrik sektörüne katkı sağlayacağını belirten Büyükkeçeci, hem özelleştirme sürecinde hem de diğer her türlü konuda şirketin kurulduğu 1926'dan beri edindiği bilgi birikimini sektördeki tüm kuruluşlarla paylaşmaya hazır olduğunu bildirdi. 


</TEXT>
</DOC>
