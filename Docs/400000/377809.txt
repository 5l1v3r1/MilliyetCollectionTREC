<DOC>
<DOCNO> 377809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo17.html </URL>
<DATE> 2005/09/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fenerbahçe, Devler Ligi'nde geçen sezon en başarılı dönemini yaşadı 
</HEADLINE>
<TEXT>

     Avrupa Şampiyonlar Ligi'nde bu sezon 4. kez mücadele edecek Fenerbahçe, daha önce 3 kez katıldığı ''Devler Ligi''nde en başarılı dönemini geçen sezon yaşadı. 
     Geçen sezon yer aldığı D grubunda, maçlarını 9 puanla tamamlayarak, grubu 3. sırada tamamlayan sarı-lacivertli ekip, Avrupa kupalarında yoluna UEFA Kupası'nda devam etmişti. 
     Şimdiye kadar 1. turda yer aldığı gruplardan hiç çıkamayan sarı-lacivertliler, Şampiyonlar Ligi'nde ilk kez mücadele ettiği 1996-1997 sezonunda C grubunu 7 puanla 3. sırada, 2001-2002 sezonunda ise F grubunu puansız olarak son sırada tamamlamıştı. 
     
     ''DEVLER LİGİ''NDEKİ 19. MAÇ 

     Fenerbahçe, AC Milan maçıyla, Avrupa Şampiyonlar Ligi'ndeki 19. karşılaşmasına çıkacak. 
     3 kez katıldığı turnuvada bugüne dek 18 maç yapan sarı-lacivertli takım 5 galibiyet, 1 beraberlik ve 12 mağlubiyet aldı. 
     Rakip filelere 16 gol atan sarı-lacivertli ekip, kalesinde 31 gol gördü. 
     
     2004-2005 SEZONU 

     Fenerbahçe, Şampiyonlar Ligi'nde geçen sezon D grubu maçlarını, 3'er galibiyet ve mağlubiyetle 9 puan elde ederek 3. sırada tamamladı. 
     Gruptaki rakiplerinden AC Sparta Prag'ı iki maçta da yenen Fenerbahçe, Manchester United karşısında 1'er galibiyet ve mağlubiyet elde ederken, Olimpique Lyon'a 2 maçta da yenildi. 
     Grup maçlarında 10 gol atan sarı-lacivertlilerde, Tuncay 5, Nobre 2, Van Hooijdonk ve Selçuk 1'er gole kaydetti. Sparta Prag ile yapılan ikinci maçta rakip oyuncu kendi kalesine bir gol atmıştı. 
     
     2001-2002 SEZONU 

     Sarı-lacivertliler, 2001-2002 sezonundaki performansıyla taraftarını düş kırıklığına uğratarak, ''Devler Ligi''ne ikinci kez katıldığı bu sezon F grubu maçlarını puansız tamamladı. 
     Gruptaki rakipleri Barcelona, Leverkusen ve Olimpique Lyon ile yaptığı tüm maçlarda yenilen sarı-lacivertliler, 3 gol atıp, 12 gol yedi. 
     Fenerbahçe'de düş kırıklığı yaratan bu sezonda, Oktay 2 , Revivo 1 gole imza attı. 
     
     1996-1997 SEZONU 

     Fenerbahçe, Avrupa Şampiyonlar Ligi'nde 1996-1997 sezonundaki ilk mücadelesinde grup maçlarında 7 puana ulaştı. 
     C grubunu 3. sırada tamamlayarak, 6 maçta 2 galibiyet, 1 beraberlik elde edip 3 kez yenilen Fenerbahçe, gruptaki rakiplerinden Manchester United'a karşı 1'er galibiyet ve mağlubiyet, Rapid Wien'e karşı 1'er galibiyet ve beraberlik alıp, Juventus'a 2 maçta da mağlupl oldu. 
     Rakip filelere 3 gol atan Fenerbahçe'de goller Boliç 2 ve Högh'den geldi. 

     
</TEXT>
</DOC>
