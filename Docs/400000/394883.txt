<DOC>
<DOCNO> 394883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur19.html </URL>
<DATE> 2005/11/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gül Yurtdışındaki Türkler için sadece mektupla oy kullanma uygun 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "yurtdışında yaşayan Türk vatandaşlarının sayısal çokluğu nedeniyle, seçim sandığı yöntemiyle oy kullanma işlemini kamu düzeninin ve güvenliğinin korunması açısından sakıncalı gören Almanya’nın tutumu ve diğer ülkelerin de ileride bu yönde itirazlarda bulunabilecekleri ihtimali karşısında, sadece mektupla oy kullanma yönteminin uygun olacağını" bildirdi. 
     Abdullah Gül, CHP İstanbul Milletvekili Ali Rıza Gülçiçek’in soru önergesine verdiği yanıtta, 1995’te çıkarılan bir kanunla, Anayasa’nın 67. maddesinin 2. fıkrasına "Ancak, yurtdışında bulunan Türk 
     vatandaşlarının oy hakkını kullanabilmeleri amacıyla kanun, uygulanabilir tedbirleri belirler" hükmünün eklendiğini anımsattı. Hükmün eklenmesinin ardından yabancı ülkelerin uygulamaları ile yurtdışındaki vatandaşların yoğun olarak yaşadığı ülkelerin konuya yaklaşımının araştırıldığını ifade eden Gül, Almanya dışındaki ülkelerin, yurtdışında yaşayan Türklerin temsilcilikler ya da temsilcilikler dışında oy kullanmalarının mümkün olduğunu bildirdiğini kaydetti. Gül, Almanya’nın ise Türk vatandaşlarının sayısal çokluğu nedeniyle, kamu düzeni ve güvenliği açısından sakıncalı olduğu gerekçesiyle büyükelçilik, başkonsolosluk ve diğer yerlerde kurulacak sandıklarda oy kullanmalarına izin vermeyeceğini bildirerek, mektupla oy kullanılmasını önerdiğini belirtti. TBMM Partilerarası Anayasa Uyum Komisyonu’nca 25 Kasım 1998’de "Seçimlerin Temel Hükümleri ve Seçmen Kütükleri Hakkında Kanunda Değişiklik Yapılmasına Dair Kanun Teklifi" hazırlandığını ifade eden Gül, komisyonun konuyu incelemek üzere oluşturduğu alt komisyonun yaptığı çalışmaların sonuçlandırılamadığını bildirdi. 
     
     "KONU, UZLAŞARAK DÜZENLENEBİLİR" 
     Abdullah Gül, bu yönde son olarak hazırlanan kanun teklifinin de yurtdışındaki Türklerin oy haklarının kullanımının tam olarak sağlanamayacağı gerekçesiyle kabul edilmediğine dikkati çekerek, 57. 
     Hükümet’in, konunun, Meclis’te grubu bulunan siyasi partilerin aralarında uzlaşarak, Siyasi Partiler Kanunu ve Milletvekili Seçimi Kanunu’nda gerekli düzenlemeleri yapmaları ile düzenlenmesine karar verdiğini kaydetti. 
     Dışişleri Bakanı Gül, söz konusu kanun teklifleri hakkında yapılan toplantılarda, bakanlığının, yurtdışında yaşayan Türk vatandaşlarının sayısal çokluğu nedeniyle seçim sandığı yöntemiyle oy kullanma işlemini kamu düzeninin ve güvenliğinin korunması açısından sakıncalı gören Almanya’nın tutumu ve diğer ülkelerin de ileride bu yönde itirazlarda bulunabilecekleri ihtimali karşısında, sadece mektupla oy kullanma yönteminin uygun olacağı ve yurtdışındaki bakanlık personelinin, Yüksek Seçim Kurulu YSK tarafından seçimlerde görevlendirilmesinin çeşitli açılardan mahzurlu ve değerlendirilmeye açık olduğu yönünde görüş bildirdiğini ifade etti. 
     Gül, silah altında bulunan er, erbaş ve askeri öğrenciler ile taksirli suçlardan hüküm giyenler hariç, ceza infaz kurumlarında bulunan hükümlülerin oy kullanamayacakları hükmünün de Anayasa ve yasalarda yer aldığını hatırlattı. 
     
</TEXT>
</DOC>
