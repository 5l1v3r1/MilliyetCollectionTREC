<DOC>
<DOCNO> 399908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun27.html </URL>
<DATE> 2005/12/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rusya Genelkurmay Başkanı ABD, İsrail'in nükleer cephanesini görmüyor 
</HEADLINE>
<TEXT>

     Rusya Genelkurmay Başkanı Yuri Baluyevski, Rusya’nın geniş çaplı konvansiyonel ve nükleer savaş hazırlığını yıllar önce durdurduğunu ve belirli bir ülkeyi de potansiyel düşman olarak görmediğini söyledi. 
     Baluyevski, gazetecilere yaptığı açıklamada, Rusya’nın yabancı topraklarda savaş için değil, kendi topraklarını savunma hazırlığı yaptığını belirtti. 
     NATO-Rusya ilişkilerinde bazı eski politikacı ve askerlerin düşündüğü şekildeki çatışmalardan kaçınması gerektiğini söyleyen Baluyevski, "İzleyeceğimiz yol, Rusya ve NATO arasındaki bir savaş olmamalı" dedi. 
     Rusya ve ABD askeri işbirliğine de değinen Baluyevski, "Ülkelerimiz arasındaki askeri ilişkiler bazen çok itici olabiliyor. 
     Bir sorun olduğunda faaliyetlerimizde bir artış yaşanıyor. Sorun sona erdiğinde, hareketlilik de doğal olarak azalıyor" dedi. 
     ABD ile Rusya’nın temel bazı konularda ortak görüşleri paylaşmasına rağmen, iki ülke ilişkilerinde her şeyin düzgün gittiği hissine sahip olamadıklarını belirten Baluyevski, "ABD bazı ülkelerin nükleer programlarının şeffaflaştırılması konusunda talepte bulundu. 
     Öte yandan, ABD, İsrail’in uzun süreden beri önemli nükleer cephaneliği olduğu gerçeğine ise gözlerini tamamen kapatıyor" diye konuştu. 
     Baluyevski, ABD’nin Rusya ile ilişkilerdeki çifte standardının füze teknolojilerinin kontrolü gibi başka alanlarda da olduğunu belirterek, ABD’nin silah deposunu sadece çıkarlarını savunmak için değil, aynı zamanda bu tip silah piyasasında rakipleri üzerinde bir baskı unsuru olarak kullandığını söyledi. 
     Rusya’nın mevcut veya gelecekte yapılabilecek her türlü anti balistik savunma sistemini aşacak stratejik füze teknolojisi olduğunu söyleyen Baluyevski, "Bu çok pahalı bir teknoloji ve üretimine duruma göre başlanacak" dedi. 
     Eski Sovyet cumhuriyetlerinin bazılarındaki mevcut durum konusuna da değinen Baluyevski, Bağımsız Devletler Topluluğu BDT üyesi ülkelerin herhangi bir yabancı etki altında kalmadan kaderlerini tayin etme ve Rusya’nın da bu coğrafyalardaki çıkarlarını savunma hakkı olduğunu söyledi. 
     
</TEXT>
</DOC>
