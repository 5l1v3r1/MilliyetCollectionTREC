<DOC>
<DOCNO> 360990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun32.html </URL>
<DATE> 2005/07/14/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
ABD, İran polisini şiddet kullanmakla suçladı... 
</HEADLINE>
<TEXT>

     ABD, İran polisinin hapiste açlık grevi yapan yazar Ekber Genci’nin serbest bırakılması için gösteri yapanlara şiddet kullanmasından rahatsızlık duyduğunu bildirdi. 
     ABD Dışişleri Bakanlığı sözcüsü Tom Casey, gazetecilere yaptığı açıklamada, İran rejimini itidalli davranmaya çağırdı ve İran halkının barışçı gösteri ve ifade özgürlüğünü kullanmasına izin vermesini istedi. 
     ABD Başkanı George W. Bush salı günü yaptığı açıklamada, Ekber Genci’nin serbest bırakılmasını istemişti. 
     Casey, Genci’nin "fikirlerini barışçı biçimde ifade ettiği için hapse atılan birçok kişiden yalnızca biri" olduğunu belirterek, "bunun bir bahanesi olamaz. ABD bu konuda konuşmaya devam edecektir" dedi. 
     İran yönetimi ise dün yaptığı açıklamada, "ABD’nin İran’ın içişlerine karışmamasını" istemişti. 
     
     GENCİ, TIBBİ GÖZETİM ALTINDA 
     Bu arada, Tahran Adliyesi Başkan Yardımcısı Muhammed Salarkiya, Genci’nin hapiste "özel tıbbi gözetim altında olduğunu ve hapishane doktorlarının kendisini günde iki-üç kez muayene ettiklerini" söyledi. 
     Salarkiya, Genci’nin açlık grevi yaptı diye serbest bırakılmayacağını da belirterek, "Genci’nin kendi için yarattığı durumdan memnun değiliz. Ama kendisi cezasını tamamlaması gereken bir mahkumdur. Bir mahkum açlık grevi yapıyor diye serbest bırakılamaz" dedi. 
     İran adli makamları daha önce Genci’nin açlık grevi yaptığını reddediyorlardı. 
     İran cumhurbaşkanı Muhammed Hatemi dün, Genci’nin hapis cezasını tamamlamasına sadece 6 ay kaldığının gözönüne alınarak serbest bırakılmasını istemişti. 
     Öte yandan, 33 İranlı siyasetçi BM’den Genci’nin serbest bırakılmasını sağlamak için İran’a baskı yapmasını istedi. 
     İran resmi haber ajansı İRNA’nın haberine göre, 33 siyasetçi yaptıkları açıklamada, Genci’nin 1 aydır yaptığı açlık grevi nedeniyle hayati tehlike içinde olduğunu belirttiler. 
     
</TEXT>
</DOC>
