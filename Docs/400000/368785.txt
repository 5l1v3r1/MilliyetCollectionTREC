<DOC>
<DOCNO> 368785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/ekonomi/aeko.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
400 bin memura 250 YTL'ye kadar ödeme 
</HEADLINE>
<TEXT>


Seyyanen zamda öncelik, hiç ek ödenek almayan 400 bin memurda olacak. Bu memurlara 250 YTL'ye kadar ödeme yapılacak. Öğretmen ve polisin durumuna hükümet karar verecek 

Önder Yılmaz - Ankara 

Hükümet, Ocak 2006'da vermeyi planladığı 'seyyanen zam' uygulamasında önceliği hiç ek ödenek almayan 400 bin memura verecek. Bu kapsamdaki memurlara 250 YTL'ye kadar ödeme yapılacak. 
Başbakan Yardımcısı Mehmet Ali Şahin'in kamuoyuna açıkladığı 'memura seyyanen zam' düzenlemesinin ayrıntıları ortaya çıkmaya başladı. Başbakanlık yetkililerinden alınan bilgiye göre, düzenlemede Tarım, Bayındırlık, Enerji bakanlıkları ile DSİ ve Karayolları gibi kuruluşlarda hiçbir ek ödenek almayan 400 bin memura öncelik verilecek. Herkese eşit artış uygulanmayacak. 

50 ile 250 YTL arasında olacak 
Düzenleme ile maaşlarda en düşükten, en yükseğe doğru 50 ila 250 YTL arasında değişen oranlarda artış sağlanacak. DSİ'de 800 YTL alan bir memura 250 YTL verilerek, aylık geliri, Başbakanlık'ta aynı işi yapan ve ek ödenekler ile bin 100 YTL alan memurun maaşına yaklaştırılacak. 
Başbakanlık, Maliye, Gümrük, Hazine müsteşarlıkları gibi 300 YTL'ye kadar ek ödenek alan memurlar ile temsil ve makam tazminatı alan üst düzey görevliler kapsamın dışında bırakılacak. Kapsam dışı kalacak sözkonusu memurların sayısının 300 bin olduğu öğrenildi. 

1.5 milyon kişi yararlanacak 
Kamudaki 1.8 milyon memurun 1,5 milyonu seyyanen zam uygulamasından yararlanacak. Ancak bu rakam içinde bulunan, ek ders ücreti veya yılda bir kere ek ücret alan 370 bin dolayındaki öğretmenler ile çeşitli ek ödemeler yapılan 180 bin polisin bu kapsama alınıp alınmayacağına Bakanlar Kurulu karar verecek. 
Başbakanlık yetkilileri, yapılan düzenleme ile 2 milyar YTL'nin üzerinde bir ek yük oluşacağını öngörüyor. 

20 bin memur başvurdu 
Başbakanlık yetkilileri, aynı işi yapmalarına rağmen ek ödemeden oluşan maaş farkı nedeniyle kurum değiştirmek için başvuran memur sayısının 20 bin olduğunu söyledi. Yetkililer şöyle konuştu 
"Torpil yaptırmak için başvuranların sayısı bunun birkaç katı. Bu, altından kalkılamayacak bir yük. Enerji Bakanlığı ek ödenek almadığı için Bakan 'çalışanı elimde tutamıyorum' diyor. Bazı kurumların almaması sonucu oluşan talepler hükümeti bunalttı, bizi de köşeye sıkıştırdı. Bazı kurumlarında Meclis'te verilen önergelerle ek ödenek alma hakkına sahip olması bizi diğer kurumlar nezdinde zora soktu. 
Düzenleme ile bütün kurumlardaki sekreterler, mühendisler, müşavirler kim hangi ünvanda ise aynı düzeyde maaş alacak. Ancak aynı ünvanı taşımasına rağmen masa başında oturan ile sokakta çalışan farklı ücret alacak. Örneğin, gün boyu yağmur çamurda çalışan, Güneydoğu'da can güvenliğini tehlikeye atan memur, Ankara'da masa başında oturan memurdan daha fazla ücret alacak." 
Hükümetin benimsemesi halinde 160 maddelik Devlet Personel Yasa Tasarısı'ından ayrı yasalaştırılacak olan düzenleme 1 Ocak 2006 tarihinde yürürlüğe girecek. 

Kamu-Sen'den billboard'lu uyarı Memur sendikaları konfederasyonları 15 Ağustos'ta başlayacak toplu görüşmeler öncesi grevli toplusözleşme hakkı için ısrarını sürdürürken, Türkiye Kamu-Sen, verdiği ilanlarla, bu talebi Başbakan Recep Tayyip Erdoğan ve bakanların geçiş güzergahındaki billboard'lara taşıdı. Kamu-Sen, üzerinde Erdoğan'ın, konfederasyon başkanlarına söylediği "Daha ne istiyorsunuz size toplusözleşmeli, grevli sendikal haklar vereceğiz" cümlesi ile "Söz verdiniz bekliyoruz" ifadesi yazılı iki ilanı, başkent caddelerindeki billboardlara astırdı. 
Eğitim Sen Genel Sekreteri Emirali Şimşek ise 2005 yılı toplu görüşme süreci başlamadan hükümetin, zam oranı açıklamaları ile sendikaları işlevsiz hale getirmeyi amaçladığını belirtti. 


</TEXT>
</DOC>
