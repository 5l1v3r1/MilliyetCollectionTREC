<DOC>
<DOCNO> 361775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/axgun02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK sorumlusuna infaz iddiası 
</HEADLINE>
<TEXT>


Avusturya sorumlusu Hasan Özen'in tek kurşunla vurulduğu öne sürüldü. Osman Öcalan'ın sitesine göre, Özen'i PKK öldürdü 

ÖZGÜR CEBE Diyarbakır DHA 

PKK'nın kurucuları arasında yer alan "Yusuf- Salih" kod adlı Avusturya sorumlusu Hasan Özen'in cesedi Viyana Dağı'nda bulundu. Avusturya'da yayımlanan Viener Zeitung gazetesinin internet sitesi, Özen'in cesedinin Viyana Dağı'nda bulunduğunu 22 Haziran'da duyurdu. Osman Öcalan'ın kurduğu Yurtsever Demokrat Parti'nin PWD internet sitesi ise dün verdiği haberinde, Özen'in örgütten ayrılmak istemesi üzerine öldürüldüğünü öne sürdü. 

Ayrılmak istedi 
PWD'nin iddialarına göre, PKK'nın artan eylemlerine ve Abdullah Öcalan'ın açıklamalarına karşı çıkan Özen, örgütten ayrılmak istedi. Duran Kalkan, Murat Karayılan ve Cemil Bayık, kararını bildiren Özen hakkında ölüm kararı aldı. 
Viyana'da bulunan "Yusuf", "Halit", "Berhudan Çiya" ve "Dijvar" kod adlı PKK'lılar, randevu verdikleri Özen'i, buluşmaya geldiğinde başından tek kurşunla öldürdü. Tetikçilerin, talimatları Kuzey Irak'taki Kandil Dağı'nda aldığı vurgulandı. Örgütten ayrılmak isteyenlerin, bu tür cinayetlerle sindirilmeye çalışıldığı belirtildi. 
PKK'nın, muhaliflere karşı başlattığı infaz eylemlerini, çeşitli sivil toplum örgütleri ve Kürt aydınların tepkiyle karşılaması nedeniyle sahiplenmediği kaydedildi. Özen'in de HADEP'li Hikmet Fidan gibi bir adrese çağrılarak vurulduğuna dikkat çekildi. 

'Devletle kaynaşma örgütü rahatsız etti' 

MARDİN Nusaybin'de 2 ay önce yakalanan 5 terörist hakkında, PKK'ya eleman kazandırmak ve bombalı eylem hazırlığında olmak suçlarından 15'er yıl hapis istemiyle dava açıldı. Teröristlerden Mekan Erkal ifadesinde, son 5 yıl içinde güvenlik güçleriyle bölgedeki halkın kaynaşmasından örgütün rahatsız olduğunu, bombalı eylem yaparak bu bağı koparmayı hedeflediklerini söyledi. Bagok dağlarında PKK elemanlarından talimat aldıklarını ve getirdikleri silah ve bombalarla Nusaybin'de eylem yapmaya hazırlandıklarını belirten Erkal, şöyle devam etti "Kırsalda görüştüğüm PKK'lılar, Nusaybin halkının eski direnişi göstermediklerini, devlet ile barış içerisinde yaşadıklarını ve bunu ateşlemek için bizden yardım istediler." 

PKK itirafçısı 10 yıllık sırrı çözdü 

DİYARBAKIR'da çok sayıda faili meçhul cinayete karıştığı öne sürülen ve yurtdışına kaçtığı belirtilen PKK itirafçısı Abdulkadir Aygan, geçen ay yaptığı açıklamada, 1995 yılında Dağkapı semtinde kaçırılan ve bir daha haber alınamayan Edip Aksoy ile Orhan Cingöz'ün cesetlerinin Bazamir Deresi yakınlarında gömülü olduğunu söyledi. Savcılık araştırmasında, söz konusu bölgedeki cesetlerin, daha sonra fotoğrafları çekilerek, Silopi'deki kimsesizler mezarlığına gömüldükleri anlaşıldı. Mezarlık 14 Temmuz'da açılırken, kanal şeklindeki mezara gömülü 4 ceset çıkarıldı. Aksoy ile Orhan Cingöz'e ait oldukları sanılan cesetlerden alınan örnekler, DNA testi için İstanbul Adli Tıp Kurumu'na gönderildi. 


</TEXT>
</DOC>
