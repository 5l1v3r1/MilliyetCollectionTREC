<DOC>
<DOCNO> 354137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur43.html </URL>
<DATE> 2005/06/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Oğlunu susturmayan eşini öldürdü 
</HEADLINE>
<TEXT>

     TAYLAN YILDIRIM İzmir DHA 

İzmir'in Gürçeşme Semti'nde sürekli ağlayıp uyumasına izin vermeyen oğlunu tartaklayan Salih Yumlu, kendisine engel olmaya çalışan imam nikahlı eşi 4 çocuk annesi Yasemin Çelik'i göğsünden bıçaklayarak öldürdü. Çelik hastaneye kaldırılırken yolda hayatını kaybetti. 
     Temizlik ürünleri satan Yumlu 31 , dün 02.00 sıralarında 31 Sokak'taki evlerinde gece aynı odada uyudukları 3 yaşındaki oğlu Yunus'un ağlama sesine uyandı. Polis kayıtlarına göre, bir türlü susturamadığı oğlunu tartaklayan öfkeli baba, kendisine engel olmaya çalışan 15 yıllık eşi Çelik'le de tartışmaya başladı. Tartışma sırasında mutfaktan bıçak alan Yumlu, kadını göğsünden bıçakladı. 
     Çelik'in yardım çığlıkları üzerine gelen komşuları, kadını kapı önünde baygın halde buldu. Özel otomobille hastaneye götürülmek istenen Çelik, yolda öldü. 
     Hastanedeki ilk müdahalede doktorlar genç kadının bıçak yarasını fark etmedi. Bunun üzerine, Yumlu, eşinin tartışma sırasında aniden fenalaştığını söyledi. Çelik'in cesedi üzerinde yapılan ikinci incelemede göğsünün alt kısmındaki yara izinin farkına varan doktorlar, çekilen filmde genç kadının bıçakla yaralandığını ve iç kanamadan öldüğünü belirledi. S.Y., sorgulanmak üzere cinayet büro amirliğine götürülürken, 4 çocuğu yakınlarına teslim edildi. 
     
</TEXT>
</DOC>
