<DOC>
<DOCNO> 371271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur17.html </URL>
<DATE> 2005/08/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otel yatırımlarında hız kesilmesi istendi 
</HEADLINE>
<TEXT>

     Türkiye Otelciler Federasyonu TÜROFED Başkanı Ahmet Barut, otel yatırımlarının hız kesmesi gerektiğini söyledi. 
     Başta Antalya olmak üzere, Türkiye’de son üç yılda inanılmaz otel yatırımı gerçekleştirildiğine dikkati çeken TÜROFED Başkanı Ahmet Barut, AA muhabirine yaptığı açıklamada, yatak kapasitesinin, arzın üzerine çıktığını, bu nedenle de otellerde yatak ücretinin istenilen fiyata satılamadığını belirtti. 
     "Otel yatırımları hız kesmeli. Otel yatırımları hız kesmezse Türkiye ucuz fiyatla satılan bir destinasyon olur" diyen Barut, Türkiye’nin daha ucuza satılmasının önüne geçmek için yatak kapasitesinde, arz talep dengesi oluşturulması gerektiğini söyledi. 
     Antalya’da da yatak kapasitesinin son bir kaç yılda çok arttığına değinen Barut, şöyle konuştu 
     "Antalya’da belgeli belgesiz 400 bin yatak bulunuyor. Çok sayıda yeni tesis yapımı ise sürüyor. Bütün bu oteller bittiğinde yatak kapasitesi çok daha fazla artacak. Bunun önüne geçilmeli. Hizmete soktuğumuz oteller, sadece birkaç ay doldurmakla karlı olmaz. Otelleri 12 ay boyunca dolu tutmalıyız." 
     Otel yerine otelleri destekleyici golf, kongre, eğlence turizmine yönelik yatırımlara ağırlık verilmesi gerektiğine işaret eden Barut, ihtiyaç olan yatırımlara ağırlık verilmesi durumunda otellerin daha iyi hizmet verebileceğini, mevcut yatak kapasitesinin de daha kolay doldurabileceklerini belirtti. 
     Antalya’da her yıl 30 bin civarında yeni yatağın turizmin hizmetine girdiğini vurgulayan Barut, turist artışının yatak kapasitesi artışından daha az gerçekleştiğini, bu nedenle de otellerin yüksek doluluk ile çalışma oranına sahip olamadıklarını ifade etti. 
     Turizmdeki otel yatırımları nedeniyle oluşan kapasite artışının getirdiği altyapı eksikliğinin tamamlanması gerektiğine işaret eden Ahmet Barut, şunları söyledi 
     "Otel yatırımları yerine başta arıtma olmak üzere altyapıya önem verilmelidir. Oteller birbiri ardına yapılıyor ama altyapı aynı hızla tamamlanmıyor. Başta arıtma olmak üzere kanalizasyon, elektrik, yolların asfaltlanması, su gibi eksiklikler süratle tamamlanmalıdır. 
     Altyapısı çözülmüş, yatırımların arza göre yapılmış bir turizm çok daha başarılı sonuçlar verir. Güzel oteller yapıyoruz ama otellerin dışı kötü durumda kalıyor. Bu nedenle çevrenin de aynı otel gibi güzel olması sağlanmalıdır." 
     
</TEXT>
</DOC>
