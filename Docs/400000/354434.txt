<DOC>
<DOCNO> 354434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo05.html </URL>
<DATE> 2005/06/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Beşiktaş'tan Kayserispor'a Mehmet'i ver, Berkant ve Fatih'i al... 
</HEADLINE>
<TEXT>

     Beşiktaş, Kayserispor'un Ümit Milli Futbolcusu Mehmet için geçen yıl fazla oynama fırsatı bulamayan Berkant ve Fatih Sonkaya'yı önerdi 
     
     1 milyon Euro 

     Yeni sezon için transfer çalışmalarını sürdüren Beşiktaş, şimdi de kancayı Kayserispor’un Ümit Milli Futbolcusu Mehmet Topuz’a attı. Daha önce Galatasaray’ın da istediği ancak 1 milyon euroluk bonservis ücreti nedeniyle vazgeçtiği Mehmet için, şimdi Beşiktaşlı yöneticiler devreye girdi. Kayseri ekibi, Siyah-Beyazlılar’a da genç futbolcunun bonservis ücretinin 1 milyon euro olduğunu belirtti. 
     
     Yanıt bekliyorlar 

     Kartal, bu fiyat karşısında Kayserispor’a takas teklifi götürdü. Siyah - Beyazlı yöneticiler, Mehmet Topuz’u alıp, karşılığında geçen yıl takıma girme şansı bulamayan Berkant Göktan ve Fatih Sonkaya’yı önerdi. Her iki futbolcu da Rıza Çalımbay’ın gelecek planları içinde yer almazken, Sarı-Kırmızılı Kulüp, bu teklifi yönetim kurulunda tartıştıktan sonra Kartal’a olumlu ya da olumsuz bir yanıt verecek. 
     
</TEXT>
</DOC>
