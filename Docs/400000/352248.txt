<DOC>
<DOCNO> 352248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy21.html </URL>
<DATE> 2005/06/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AB Zirvesi'nde aday bilgilendirme toplantısı iptal edildi 
</HEADLINE>
<TEXT>

     AB’nin 16-17 Haziran zirvesi sonunda yapılması öngörülen aday bilgilendirme toplantısının iptal edildiği, bu toplantıya katılması öngörülen Dışişleri Bakanı ve Başbakan Yardımcısı Abdullah Gül’ün de Brüksel’e gitmeyeceği öğrenildi. 
     AA muhabirlerinin Brüksel’deki AB ve Ankara’daki Dışişleri Bakanlığı kaynaklarından edindiği bilgiye göre, zirvenin sonunda yapılması planlanan aday bilgilendirme toplantısı, zirve gündemine genişleme konusunun dahil edilmemesi nedeniyle iptal edildi. 
     Toplantının iptal edilmesi nedeniyle, Dışişleri Bakanı ve Başbakan Yardımcısı Gül, yarın Brüksel’e gitmeyecek. 
     Edinilen bilgiye göre AB yetkilileri, aday ülkelere, "bütçe görüşmelerinin uzayacağını, bu nedenle onları bekletmek istemediklerini ve bilgilendirmeyi daimi temsilcilere yapacaklarını" bildirdiler. 
     Devlet Bakanı ve Başmüzakereci Ali Babacan’ın ise bazı tanışma görüşmeleri için önceden planlandığı gibi Brüksel’e gideceği öğrenildi. 
     
</TEXT>
</DOC>
