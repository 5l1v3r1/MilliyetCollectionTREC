<DOC>
<DOCNO> 356651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy14.html </URL>
<DATE> 2005/06/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vali Göksu "İngiltere'deki malikaneyle ilgim yok" 
</HEADLINE>
<TEXT>

     İzmir Valisi Yusuf Ziya Göksu, Halis Toprak’ın İngiltere’deki malikanesiyle yakından-uzaktan hiçbir ilgisi bulunmadığını, bu ülkeye de İçişleri Bakanlığı’ndan aldığı izinle gittiğini bildirdi. Göksu, Toprak ile "hemşerilik ve dostluk ilişkisi" dışında hiçbir ilişkisi bulunmadığını da belirtti. 
     İngiltere’den dün akşam dönerek İzmir’e gelen Vali Göksu, Londra gezisiyle ilgili yazılı açıklama yaptı. 
     İzmir Valiliği’nde bekleyen basın mensuplarına, Valilik Basın ve Halkla İlişkiler Müdürlüğü tarafından, Vali Göksu imzalı açıklama dağıtıldı. 
     Vali Göksu, açıklamada, Halis Toprak’ı, "hemşehrisi" olması nedeniyle çok eski yıllardan beri tanıdığını, tanışmaları ve dostluklarının, 1973 yılında Adana-Karaisalı Kaymakamlığı yaptığı yıllardan beri devam ettiğini belirtti. 
     Halis Toprak’ın, bir çok kez konuğu olduğunu, kendisinin de Toprak’ın konuğu olduğunu belirten Vali Göksu, 20 gün önce Halis Toprak’ın, İzmir’deki bir düğüne katılmak üzere geldiğini ve yine kendisinin misafiri olduğunu bildirdi. 
     Sohbet sırasında, Haziran ayında birkaç günlüğüne Londra’ya gideceğini öğrendiğini belirten Vali Göksu, şunları kaydetti 
     "20 yıl önce, 1985 yılında Bakanlığım tarafından İngiltere’ye 4 ay görevli gönderilmiştim. Tekrar görmek istedim. Halis Toprak, İstanbul’dan beni arayarak uçak bileti almamamı, Miles-Miles olarak birikmiş uçuş haklarının bir kısmını bizim için kullanacağını ifade ederek biletlerimizi gönderdi. 
     İçişleri Bakanlığı’ndan aldığım yurtdışı izniyle Londra’ya gittim. Yurtdışı çıkışımızla ilgili olarak, eşim Dış Hatlar Terminali’ni hiç görmediği için onun arzusuyla dış hatlarda alışveriş yaparak çıktık. Aynı gün Halis Toprak, eşi ve çocuğunu da Londra’ya göndermeye karar vermiş ki uçakta karşılaştık. Londra Havaalanı’na, şirketlerine ait iki araç göndermiş. Araçlardan biri, eşi ve çocuğunu alarak evine gitti. Ben de eşimle iddia edilen arabaya binerek, kaldığımız otele gittim." 
     
     "MALİKANEYLE İLGİM YOK" 
     Haberlere konu olan malikaneyle yakından-uzaktan hiçbir ilgisi olmadığını, ne yerini, ne içini, ne değerini bilmediğini ve kendisini de asla ilgilendirmediğini belirten Vali Göksu, açıklamasına şöyle devam etti 
     "16 yıllık valiliğim süresince bulunduğum illerde Halis Toprak’ın hiçbir yatırımı, hiçbir ilgisi olmadığı gibi, bugüne kadar benden de hiçbir talebi-ricası olmamıştır. Benim de aynı şekilde Halis Toprak’la hiçbir maddi ilişkim olmamıştır. Tertemiz dostluk ve hemşehrilik dışında bir menfaat söz konusu değildir. Eşimle birlikte 4 günlük yıllık iznimin başlangıcında bazı ulusal basın-yayın organlarında Halis Toprak’ın özel işleriyle ilişkilendirilmeme yönelik haber ve yorumları ve de yakıştırmaları içime sindirmem ve kabul etmem mümkün değildir. Verilemeyecek hiçbir hesabım yoktur." Vali Göksu’nun Cuma günü görevine başlayacağı bildirildi. 
     
</TEXT>
</DOC>
