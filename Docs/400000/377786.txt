<DOC>
<DOCNO> 377786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy15.html </URL>
<DATE> 2005/09/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan'dan öğrencilere "Oku, düşün, uygula, neticelendir" 
</HEADLINE>
<TEXT>

     Başbakan Recep Tayyip Erdoğan, "’Gençlerimizden dört kelimeye dikkat etmelerini istiyorum Oku, düşün, uygula, neticelendir" dedi. 
     Başbakan Erdoğan, Kütahyalı işadamı Nafi Güral tarafından yaptırılan Nafi Güral Fen Lisesi’nin açılış törenine katıldı. 
     Erdoğan, burada yaptığı konuşmada, hükümetin bilim ve teknoloji alanında gerekli adımların atılması konusunda tereddütsüz ve kararlı olduğunu, bu çerçevede cumhuriyet tarihinde ilk defa eğitim bütçesinin devletin birinci sıradaki bütçesi haline getirildiğini söyledi. 
     Bunun kendilerinin eğitime ne kadar önem verdiğini gösterdiğine işaret eden Erdoğan, 2004 ve 2005 yıllarında ilk sırada olan eğitim bütçesinin, hazırlıkları yapılan 2006 bütçesinde de birinci sırada yer alacağını bildirdi. 
     Ekonomide Türkiye ne kadar güçlenirse eğitim alanındaki yatırımların o kadar artacağını ifade eden Erdoğan, bu katkının fiziki şartlardan öğrencilerin burs ve kredi şartlarının iyileştirilmesine kadar her alanda olacağını belirtti. 
     Sıraların üzerlerinde gördüğü kitapların kendisini bir kez daha mutlu ettiğini kaydeden Erdoğan, şöyle konuştu 
     "Niye Çünkü biz saman kağıdını bile bulamazdık. O da üst sınıflardaki ağabeylerimizin adeta atıklarıydı. Onlardan bulursak ’Biz bir teksir bulduk, dolayısıyla bu sene şanslıyız’ diyorduk. Şimdi artık görüyorsunuz ki bu yok. Zengin fakir ayrımı yapılmaksızın bütün sıraların üzerine bu hükümet birinci kalite kağıttan kitapları getirmiş, hazırlatmış, çocuklarımızın önüne koymuştur. Bununla, görev bilincimizin farkında olduğumuzu ortaya koyduk. 
     Asıl önemli olan, biz emaneti sahibine teslim ediyoruz. Bundan dolayı mutluyuz. Daha önce bu imkanlar, bu paralar nereye gidiyordu 
     Malum bunların hepsini siz biliyorsunuz, hortumculara gidiyordu. Şimdi sahibine gidiyor, gitmesi gereken yere gidiyor, olay bu." Nafi Güral Fen Lisesi gibi modern bir okulun açılışına katılmaktan mutlu olduğunu belirten Erdoğan, okulun altyapı imkanlarının daha da iyileştirilmesi için Başbakanlık ve Bakanlık olarak üzerlerine düşen görev ve katkıyı yapmaya hazır olduklarını, okula bir spor salonu kazandırılmasını amaçladıklarını ifade etti. 
     Erdoğan, öğrencilere şöyle seslendi 
     "Gençlerimizden dört kelimeye dikkat etmelerini istiyorum Oku, düşün, uygula, neticelendir. Sevgili öğrenciler, okuyoruz, okuyacağız, yetmez. Okuduğumuzu düşüneceğiz. O da yetmez. Düşündüğümüzü pratik yaşama geçireceğiz. O da yetmez. Neticelendireceğiz. Neticeyi görmektir bu attığımız adımların sebebi. Netice olmazsa atalarımızın güzel bir ifadesi var, ’avare kasnak gibi döner dolaşır dururuz’. 
     Netice alacağız. Onun için ben öğrencilerimizi bu dört özelliği yakalayan öğrenciler olarak görüyor, öğretmenlerimize de bu hassasiyeti bütün yavrularımıza telkin etmelerini, bunu yaşayan ve bu çarklardan geçmiş bir kardeşiniz olarak özellikle tavsiye ediyorum." ÖSS’de çeşitli üniversitelere yerleştirilen bazı öğrencilere ödül veren Erdoğan, daha sonra, Nafi Güral Fen Lisesi’nin açılışını yaptı. 
     
</TEXT>
</DOC>
