<DOC>
<DOCNO> 376267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/siyaset/asiy.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek yargıda görülmemiş kavga 
</HEADLINE>
<TEXT>


Adli yılın açılışında Yargıtay Başkanı Arslan, daha önceki başkanların aksine hükümeti değil, Anayasa Mahkemesi'ni eleştirdi. Arslan, "Üyeleri hukukçu ve uzman değil" dedi 

Gökçer Tahincioğlu - Ankara FotoĞraflar Mustafa İstemİ 


2005 - 2006 adli yılı açılış töreni, yüksek yargıda bugüne kadar görülmemiş bir kavgaya sahne oldu. Yargıtay Başkanı Osman Arslan, seleflerinin aksine hükümeti değil, ağır ifadelerle doğrudan Anayasa Mahkemesi'ni hedef alan bir konuşma yaptı. 
Arslan, Anayasa Mahkemesi üyelerini, "Hukukçu ve veya uzman olmamak", "Açıklanan kararların gerekçesini yıllarca yazamamak", "Anayasa'ya aykırı davranmak", "Üniter devlet yapısına uymayan modeller önermek", "Kendilerinden gizleyerek anayasa taslağı hazırlamak", "Mahkemeyi siyasallaştıracak önerilerde bulunmak", "Yapamayacağı işlere talip olmak", "Görüşlerini güçlendirmek için rakamları abartmak" ve "Üstün statü peşinde olmak"la suçladı. 

24 sayfa eleştiri var 
Arslan, Yargıtay'da gerçekleştirilen törende, yaklaşık 2 saatte okuduğu 44 sayfalık konuşmanın 24 sayfalık bölümünde Anayasa Mahkemesi'ni, 11 sayfalık bölümünde de basını eleştirdi. Güncel diğer konulara kısaca değinen Arslan'ın hükümete yönelik sözleri satır aralarında kaldı. 
Anayasa Mahkemesi'nin diğer yüksek mahkemelerle görüşmeksizin yargı ile ilgili anayasa değişikliği taslağı hazırladığını, "Gizlice görüşmeler yürüttüğünü" kaydeden Arslan, "Hep suskun kalan Yargıtay'ın görüşlerini açıklayacağını, konunun kavga olarak sunulmaması gerektiğini" söyledi. 
Yargıtay Başkanı Osman Arslan, Anayasa Mahkemesi'ni şöyle eleştirdi 
Yargıtay'da olması gereken Yüce Divan yetkisi, Anayasa Mahkemesi'ne 1982' de verilmiştir. AİHM kararları ve uluslararası sözleşmelere göre, "hukukçu" olmayan h kimlerin yaptığı iki dereceli olmayan yargılamalar, adil yargılamalar değildir. Anayasa Mahkemesi üyeleri adil ceza yargılaması için gerekli koşulları taşımıyor. 

Cezacı değiller 
Mahkemenin üyelerinin çoğu hukukçu, hukukçu olanların da çoğu cezacı değildir. Bu nedenle, yargılamalar, insan haklarına da aykırılık oluşturmaktadır.Yüce Divan'da bakanlar, Yargıtay'da müsteşarları yargılanmaktadır. Bir mahkemede tanıklık yapan diğerinde sanıktır. Bu hukuk düzeni ile bağdaşmamaktadır. Anayasa Mahkemesi, 43 yılda 12 Yüce Divan davasına, Yargıtay ise sadece 2004'te 73 bürokrat davasına bakmıştır. Anayasa Mahkemesi'nin uzman olarak kabulü, Yargıtay'ın uzman olmadığı anlamına gelir. Siyasi parti kapatma davaları da adli davalar olması nedeniyle Anayasa Mahkemesi'nde değil, Yargıtay'da görülmelidir. 

NOTLAR... 
Tuğcu ve Kılıç'tan alkış yok 

Yargıtay'daki törene, Cumhurbaşkanı Sezer, Başbakan Erdoğan, CHP Genel Başkanı Baykal ile çok sayıda siyasi katıldı. Tuğcu ve Kılıç'ın, Arslan'ın Anayasa Mahkemesi'ni eleştirdiği konuşmasını alkışlamamaları dikkat çekti. TBB Başkanı Özok, dinci terörü didaktik bir üslup ve dikkat çeken bir tonla eleştirdiği sırada Tuğcu'nun duygulandığı gözlendi. Kulislerde, Arslan'ın konuşmasının hükümetin eleştirilmesini bekleyen bazı Yargıtay üyelerinde rahatsızlık yarattığı konuşuldu. Arslan'ın hukuki açıdan önemli noktalara dikkat çektiği, ancak böyle bir konuşmayı, adli yıl açılırken, kendisi de Anayasa Mahkemesi Başkanlığı yapmış olan Cumhurbaşkanı'nın ve diğer devlet protokolünün önünde sert ifadelerle yapmasının bir üslup tartışması yaratabileceği vurgulandı. 

Dindarlar dışlanmasın 

Arslan, konuşmasının laiklik başlıklı bölümünde, Cumhuriyet'e bağlı dindarların dışlanmaması gerektiği vurgusunu yaptı. Arslan, bu bölümde şu ifadeleri kullandı "Cumhuriyet'in ve laikliğin yaşatılmasında yargı taraftır. Laikliğin tanımı, iki öğeyi içermektedir. Birincisi, siyasaldır. Laik devlette, yöneticiler dini, din adamları da devleti yönetemezler. 
Devlet bütün dinlere ve mezheplere karşı aynı mesafededir. Laikliğin ikinci öğesi ise, din ve vicdan özgürlüğünün teminat altına alınmasıdır. Din ve mezhep ayrımı yapılması, kişilerin dini ibadet, ayin ve törenlere katılmaya, dini inanç ve kanaatlerini açıklamaya zorlanması, ibadet yapmak isteyenlere engel olunması, kişilerin inanç ve düşüncelerinden dolayı kınanması, laik devlette cezai yaptırımlara bağlanmıştır. 

Devletin dini olmaz 
Tüzel kişi olan devletin, dini olamaz. Halkımızın kutsal din duygularını kötüye kullanarak, laikliği dinsizlik olarak göstermek ne kadar yanlış ise, Cumhuriyet'e, Atatürk ilkelerine bağlı olan ve dini gerekleri yerine getiren kişileri dışlamak ve çeşitli sıfatlarla nitelendirmek de o kadar yanlış bir davranıştır. 
Bu tür marjinal davranışların ülke bütünlüğüne, birlik ve beraberliğine zarar verdiği gözden uzak tutulmamalıdır." 

Resepsiyon boykot edildi 

ANKARA Milliyet 

Yargıtay Başkanı Osman Arslan'ın sert tepkisine hedef olan Anayasa Mahkemesi'nin Başkanı Tülay Tuğcu ve üyeler, adli yıl açılış töreni nedeniyle Yargıtay'ın düzenlediği resepsiyona katılmadı. Arslan'ın ev sahipliğinde Devlet Konukevi'nde düzenlenen resepsiyona, Dışişleri Bakanı Abdullah Gül, Adalet Bakanı Cemil Çiçek ile askeri ve sivil yargı mensupları katıldı. Yargıtay Ceza Genel Kurulu Başkanı Osman Şirin, tartışma için, "Beyin ameliyatını bevliyeciye yaptırır mısınız Herhalde yaptırmazsınız. İşte ceza yargılaması da böyle ihtisas gerektirir. 
Başkan onu çok doğru bir şekilde, vurucu bir tarzda izah etmiştir" dedi. Danıştay Başkanı Ender Çetinkaya, "Üslup çok doğru olmadı" yorumunu yaparken, TBMM Anayasa Komisyonu Başkanı Burhan Kuzu, Yüce Divan görevi konusunda, bilgi birikimi açısından Yargıtay'ın daha yetkili olduğunu ifade etti. 

Anayasa Mahkemesi'nden yanıt 
Arslan'ın açıklamaları talihsizlik 

ANKARA Milliyet 

Yargıtay Başkanı Osman Arslan'a sert tepki gösteren Anayasa Mahkemesi, "Anayasa Mahkemesi, Yüce Divan sıfatıyla görevini yürütmekte iken Yargıtay Başkanı'nın adil yargılanma hakkı konusunda kamuoyunda kuşku yaratacak biçimde beyanda bulunması, temsil ettiği makamın ağırlığı ve sorumluluğuyla bağdaştırılamamıştır" açıklamasını yaptı. 
Açıklamada, Arslan'ın Türk halkının yargıdan beklentilerini karşılamak, yargının sorunları hakkında çözümler üretmek yerine, Anayasa Mahkemesi'ni hedef alıp, eleştiri sınırlarını da aşarak kamuoyunu yanıltıcı ve adalete gölge düşürücü beyanlarda bulunmasının, açıklama yapılmasını zorunlu kıldığı vurgulandı. Anayasa Mahkemesi'nin kendi görev alanı ile ilgili ilerde yapılabilecek bir Anayasa değişikliğine temel olmak üzere hazırlayıp kamuoyu ve bilim çevreleriyle paylaştığı önerilere, kurumsal bir ön yargıyla, iyi niyet ve nezaket kurallarıyla da bağdaşmayacak biçimde karşı çıkıldığının belirtildiği açıklamada, Arslan'ın açıklamarı "talihsizlik" olarak değerlendirildi. 

'Yetkimizi kullanacağız' 
Açıklamada, Arslan'ın basını, davalarla ilgili etkileyici yayın yapmakla suçlarken, Anayasa Mahkemesi'nde görülmekte olan davalar bulunduğunu gözetmeden açıklama yapmasının açık bir çelişki olduğu ifade edildi. 
Anayasa Mahkemesi'nin hak ve özgürlükleri genişletmek amacıyla önerdiği bireysel başvuru hakkına önyargılarla karşı çıkılarak, kurumlararası hiyerarşik bir sorun haline indirgenmesinin, hak ve özgürlükler adına kaygı verici olduğu vurgulandı. Açıklamada, mahkemenin telkin ve tavsiyeye gerek duymadan yetkilerini kullanmayı sürdüreceği kaydedildi. 


</TEXT>
</DOC>
