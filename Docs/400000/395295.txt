<DOC>
<DOCNO> 395295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/eko04.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank yetmedi yabancı bono da aldı 
</HEADLINE>
<TEXT>


Vakıfbank hisseleri için 930 milyon dolar ödeyecek olan yabancılar 588 günlük tahvile de yoğun talep gösterdi 

Finans atölyesi - SONGÜL HATISARU 

AB uyum yoluna giren Türkiye yatırım rafına ne koysa yok satıyor. Önceki gün tamamlanan Vakıfbank halka arzına yabancılardan 5 milyar dolarlık talep geldi. Yatırımcıların talebinin sadece yüzde 19.6'sının karşılanabildiği halka arzda yabancılar 930 milyon dolarlık, yerli yatırımcılar ise 344 milyon dolarlık hisse alabildi. 
Vakıfbank hissesi alan yabancı yatırımcılar ödemelerini bugün yapacaklar. Vakıfbank halka arzına ilgi gösteren yabancıların çoğunluğunun kurumsal yatırımcı olduğu biliniyor. Kurumsal yatırımcılar Hazine'nin ihraç ettiği tahvil ve bonolarında ciddi müşterileri arasında yer alıyor. 
Yabancı kurumsal yatırımcıların Vakıfbank için 930 milyon dolarlık ödeme yapacağı bir ortamda düzenlenen Hazine ihalesine yine yabancı kurumsal yatırımcılardan gelen talep şaşırttı. Hazine'nin nette 1.5 milyar YTL'lik satış yaptığı ihaleye tam 5.1 katrilyonluk talep geldi. Talebin yaklaşık bir milyar dolarlık bölümünün yabancı yatırımcılardan geldiği söyleniyor. 

Yabancı neyi alıyor 
Türkiye'deki IMF destekli olarak devam eden makroekonomik dönüşüm ve AB süreci sayesinde önümüzdeki 1.5 yıl içinde Türkiye'de faizin düşüş trendini sürdürmesi beklentisi fiyatlamalara yansıtılıyor. Mevcut durumda gösterge faiz yüzde 14.1'ler seviyesinde. Önümüzdeki yılın yüzde 5'lik enflasyon oranı dikkate alındığında uzun vadeli kağıtların reel getirisi yüzde 8'lere geliyor. AB ve ABD'de ise bu oran ancak yüzde 1'leri bulabiliyor. İşte bu yüksek getiri ve AB'nin yarattığı güven ortamı yabancı yatırımcılarda yüksek getiri imkanından faydalanmak için Türk tahvili satın alma motivasyonu yaratıyor. 2005 yılbaşında yüzde 19.74 seviyesinde bulunan faiz oranı yüzde 14.17 seviyesine kadar geriledi. Buna göre yılbaşında alınan bonolar bile şimdiden yabancıların portföyüne yaklaşık 6 puanlık bir getiri farkı olarak yansımış durumda. 

Bono prim yaptı 
588 günlük ihalede Hazine tahminlerden düşük bir oranla yüzde 14.17'lik faizle nette 1.5 milyar YTL'lik satış yaptı. Yeni gösterge kıymet olması beklenen iskontolu tahvilde Hazine ihale öncesi rekabetçi olmayan tekliflerle 2,703.4 YTL borçlandı. Böylece toplam borçlanma 4,178.4 milyon YTL oldu. İhale sonrasında da yeni ihraç edilen bonoya talebin sürdüğü gözlenirken kağıt prim yaptı. 27 Haziran 2007 tahvilinde faiz bugün valorlü işlemlerde yüzde 14.1'e geriledi. 

Vergiden muaf 
Dünkü talepte ihraç edilen tahvilin yeni yılda yürürlüğe girecek vergi düzenlemesinden muaf tutulması da etkiliydi. 2006 yılbaşından itibaren uygulanacak yeni vergi düzenlemesine göre finansal yatırım araçlarına yüzde 15 stopaj uygulaması getiriliyor. Ancak ihracı bu yıl yapılan kıymetler söz konusu vergiden muaf tutulacaklar. 


</TEXT>
</DOC>
