<DOC>
<DOCNO> 375494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/spo04.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jun taktik verdi 
</HEADLINE>
<TEXT>


Trabzonspor'da Fatih, Gökdeniz, Yattara ve Mehmet Yılmaz gibi ofansif yönü çok güçlü futbolcularla rekabete girdiğini söyleyen Çek futbolcu, "4-4-2 taktiğiyle oynarsak hepimiz forma giyebiliriz" dedi 

ÖMÜR AVCI DHA 


Çek Ligi'nde geçen sezonu gol kralı olarak tamamlayan, Trabzonspor'a transferinin ardından 4 maçta sonradan oyuna girmesine rağmen eleştirilen Tomas Jun, tenkitleri yanıtladı. Adaptasyon süreci geçirdiğini ifade eden Çek oyuncu, "Milli maç aralarını da katarsak bir ay gibi süre içinde hazır hale geleceğim. Şu anda iyiye gittiğimi düşünüyorum. Özellikle birkaç maç geçtikten sonra ilk 11'in devamlı oyuncusu olmamam için bir neden göremiyorum. O zaman çok daha verimli olacağıma inanıyorum" dedi. 
Bordo - Mavililer'de görev yapan forvetlerin çok yetenekli olduğuna da dikkat çeken Çek golcü, Fatih, Gökdeniz, Yattara, Mehmet Yılmaz gibi çok önemli oyuncularla yarışmak, rekabet etmek ve forma bulmak zorunda olduğunu ifade etti. Jun, "Trabzonspor atak ve skor gücü çok yüksek bir ekip. Bu kaliteli forvetler içinde yer almak tabii ki zor. Ama herkesi oynatmak teknik direktörün elinde bence. Taktik değişebilir, dolayısıyla hepimiz oynarız. Mesela 4-4-2 gibi. Eğer bu sistemle oynanırsa benim de 11'de forma bulma şansım artabilir" diye konuştu. 

Kondisyon ve pas antrenmanı 

Trabzonspor, Gaziantepspor maçını dün yaptığı tek çalışmayla sürdürürken, Bordo - Mavililer bugünü izinli geçirecek. Antrenmana, milli takımlarda bulunan Fatih, Gökdeniz, Hüseyin, Szymkowiak, Jun, Adem ve Tolga katılmadı. Kasığında çekme olan Volkan salonda çalışırken, dizinde ağrı bulunan İbrahim Ege yürüyüş yaptı. Kondisyon koşusu sırasında belinde rahatsızlık hisseden Feridun ise Teknik Direktör Şenol Güneş tarafından soyunma odasına gönderildi. Şenol Güneş, yarım saatlik kondisyon koşusuyla başlattığı idmanı, dar alanda pas çalışması ile sona erdirdi. 

Kiracısı bol 

Bordo - Mavililer, kadrosunda şans vermediği, ancak gelecekte faydalanmayı düşündüğü isimleri kiraladı. 15 oyuncusunu değişik kulüplere gönderen Trabzonspor Yönetimi, yabancı kontenjanını boşaltabilmek için Petkoviç'i Sivasspor'a kiraladı. Alişen'i Kocaelispor'a veren Karadeniz ekibi, Muhammet'i de Körfez'e gönderdi. 11 futbolcusu Sebat'ta bulunan Trabzon, son olarak Yusuf'u da Darıca Gençlerbirliği'ne verdi. 

Erdinç'e ceza yok 

Erdinç Yavuz'un Malatyaspor maçında gördüğü kırmızı karttan dolayı ceza almayacağı kaydedildi. Trabzonspor Teknik Direktörü Şenol Güneş, "Pozisyon gereği kırmızı kart gördü. O kartta görev kusuru ve hatası yok" raporunu verdi. Bordo - Mavili yöneticiler de bu rapor üzerine genç futbolcuya herhangi bir ceza verilmeyeceğini açıkladı. 


</TEXT>
</DOC>
