<DOC>
<DOCNO> 373209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur59.html </URL>
<DATE> 2005/08/26/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Doğubayazıt'a Kuduz karantinası... 
</HEADLINE>
<TEXT>

     Ağrı’nın Doğubayazıt İlçesi’ne bağlı Esnemez Köyü, bir ineğin kuduz hastalığı nedeniyle ölmesi üzerine karantina altına alındı. 
     Doğubayazıt Kaymakamı Rauf Ulusoy, AA muhabirine, Esnemez Köyü’nde, Halil Akkuş’a ait bir ineğin öldüğü ihbarının alınması üzerine, veteriner hekimlerce yapılan incelemelerde ineğin kuduz hastalığından öldüğünün belirlendiğini söyledi. 
     Köyde insanlar ve hayvanların sağlık taramasından geçirilmesi için çalışma başlatıldığını ifade eden Ulusoy, kuduz hastalığından ölen ineğin de gömüldüğünü bildirdi. 
     Ulusoy, karantina altına alınan köydeki tüm vatandaşlara kuduz aşısı yapıldığını da sözlerine ekledi. 
     
</TEXT>
</DOC>
