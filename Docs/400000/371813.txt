<DOC>
<DOCNO> 371813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun18.html </URL>
<DATE> 2005/08/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Haşema tartışmasına Los Angeles Times da katıldı 
</HEADLINE>
<TEXT>

     Haşeme tartışmasına Los Angeles Times da katıldı. Gazetede çıkan haberde, haşemanın muhafazakar Türk kadınları arasında oldukça yaygınlaştığı belirtildi. 
     Amberin Zaman imzalı haberde, tenini göstermeden denize girmek isteyen Türk kadınlarının vücutlarının tamamını kapatan "İslami tarz mayolara" olan ilgisinin her geçen gün arttığı ifade edildi. 
     Reha Muhtar’ın, olrukça pahalı bir yatın tepesinde gördüğü haşemalı kadınları köşesinde yazdığı hatırlatılan haberde, Muhtar’ın şahit olduğu bu sahnenin yaşandığı Ege sahillerinde kadınların çoğunlukla "Batı-tarzı" mayolar ya da üstsüz olarak denize girdiği belirtildi. 
     Bu tarz mayoların Hürriyet gazetesi yazarı Ahmet Hakan tarafından eleştirilere maruz kaldığına dikkat çekilen haberde, "Türkiye’nin en büyük İslami Tarz giyim zinciri olan" Tekbir Giyim"in kurucusu Mustafa Karaduman’ın daha da ileri giderek Hakan’a "zavallı Müslüman" dediği ifade edildi. 
     Haberde, Türkiye’de "İslami tarz" ilk mayo modellerinin 1993’te Mehmet Şahin tarafından erkeklere yönelik olarak 
     hazırlandığı ve bu mayoların özellikle muhafazakar öğrenciler arasında geniş ilgi gördüğü belirtildi. Los Angeles Times, Şahin’in son koleksiyonunda, bronzlaşmak isteyen ancak soyunmak istemeyen kişiler için de özel mayoların bulunduğu ifade edildi. 
     
</TEXT>
</DOC>
