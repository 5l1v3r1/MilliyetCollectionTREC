<DOC>
<DOCNO> 377402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonyas03.html </URL>
<DATE> 2005/09/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Japonlar ince giydi, kazandı 
</HEADLINE>
<TEXT>

     Yazın 'kravatsız işe gitme' kampanyası düzenlenen Japonya'da, sadece 3 ayda tam 70 milyon kilovat saat elektrik ve 27 bin ton atık tasarrufu sağlandı. 
     Japonya'da, işe kravatsız gidilmesi amacıyla düzenlenen 'Rahat İş' kampanyası sayesinde bu yaz 70 milyon kilovat saat elektrik tasarrufu sağlandı. Tepco Tokyo Electric Power elektrik şirketinden yapılan açıklamada, bu yazın çalışanlarca kravatsız ve ince gömleklerle geçirilmesi sayesinde daha az klima çalıştırıldığı, böylece elektrik tasarrufunun yanı sıra, çevreyi kirleten atıkların da tam 27 bin ton azaldığı belirtildi. 
     Tepco yöneticileri, Haziran'dan Ağustos'a kadar yapılan bu tasarrufun, 240 bin hanenin bir aylık elektrik harcamasına karşılık geldiğini kaydettiler. Japonya'da bu yaz Başbakan Juniçiro Koizumi ve tüm hükümet üyeleri, kamuoyu önüne kravatsız ve ince gömleklerle çıktılar. 
     
     Sırada 'sıcak kış' var 
     Böylece Başbakan ve hükümet, daha az klima çalıştırılması ve bu sayede elektrik tasarrufu ile atmosfere daha az karbondioksit gazı salınımının sağlanması için örnek olmaya çalıştılar. 
     Japon hükümeti, kışın da 'Sıcak İş' adlı yeni bir kampanya ile çalışanları kalın yün kıyafetler ve diğer sıcak tutan giysiler giymeye teşvik ederek, işyerlerinin sadece 20 derecede tutulmasını hedefliyor 
     
</TEXT>
</DOC>
