<DOC>
<DOCNO> 376390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko10.html </URL>
<DATE> 2005/09/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"İpekyol", dünya markası olmayı hedefliyor... 
</HEADLINE>
<TEXT>

     Ebru Atar AA 

İpekyol Fabrikası Genel Müdürü Zafer Meriçliler, ''İpekyol'' olarak bayan hazır giyiminde dünya markası olmayı hedeflediklerini belirterek, ''Paris ve Londra'dan başlayarak, bütün Avrupa ülkelerinde olmak istiyoruz'' dedi. 
     Meriçliler, Edirne-Kırklareli yol kavşağında bulunan İpekyol Edirne Üretim ve Lojistik Merkezi'nin temelinin 2004 yılında 21 Kasım'da Başbakan Recep Tayyip Erdoğan tarafından atıldığını hatırlattı. 
     Edirne'nin Avrupa'ya açılan kapı olduğunu ve bu nedenle fabrikayı Edirne'de kurmaya karar verdiklerini ifade eden Meriçliler, hedeflerinin Yunanistan'dan başlayarak mağazalar zinciri oluşturmak olduğunu söyledi. 
     Yunanistan'ın Başkenti Atina'da 1 mağazalarının bulunduğunu ve 2 mağaza daha açacaklarını belirten Meriçliler, böylece Avrupa'ya hızlı bir şekilde yol alacaklarını bildirdi. 
     Edirne'nin üretim ve lojistik merkez olduğu belirten Meriçliler, şunları kaydetti 
     ''Edirne'de, dünya standartları üzerinde üretim yaparak hizmet vereceğiz. Paris ve Londra'dan başlayarak, bütün Avrupa ülkelerinde olmak istiyoruz. Paris ve Londra'da vitrine çıkmanız demek, kendine güvendiğinizin bir göstergesi ve belirli bir kalite standardına ulaşmışsınız demektir. Bizim diğer konfeksiyon fabrikalarından farkımız da kendi ürettiğimizi kendi mağazalarımızda satmamız. Fason üretim yapmayacağımız için nasıl daha kaliteli mal üretip, nasıl satarız düşüncesinde olacağız. Yılda 1 milyon bayan dış giyim üretmeyi planlıyoruz. Biz erkekler için bir şey üretmiyoruz. Çünkü bayan giyiminde uzmanız. İpekyol'un Türkiye'de 40'a ulaşan mağaza sayısıyla kadın giyiminde zirveye oturduk. Edirne'deki üretimi modanın başkentleri olan Paris, Londra gibi yerlere ulaştıracağız. Edirne tesisleri kalitemizi artıracak ve İpekyol'u dünya markası yapacak.'' 
     
     GÜNDE 30 KİŞİ FABRİKAYA GİRMEK İÇİN BAŞVURUYOR 
     Meriçliler, fabrikanın henüz üretime geçmemesine rağmen çok fazla tanındığını vurgularken, ''Ocak ayında hizmet verecek olan fabrikamız için günde 30 başvuru oluyor'' dedi. 
     Fabrikanın çelik çatı montajının bittiğini ifade eden Meriçliler, dış cephe kaplama işinin sürdüğünü söyledi. 
     Fabrikanın Türkiye'nin ilk entegre kadın hazır giyim fabrikasını olduğunu ve fabrikanın tamamlanmasından sonra fason üretime son vereceklerini vurgulayan Meriçliler, tesis hakkında şunları söyledi 
     ''Fabrikamızda pantolon, ceket, elbise, palto ve pardösü modelleri üretilecek. İlk etapta 250-300 kişiye iş istihdamı sağlayacağız. 6 aylık periyotlar halinde kapasite artırımı yapılarak bin kişiye iş istihdamı sağlayacağız. İpekyol, bu gün ürettiğinin yüzde 20'sini Yunanistan, İsviçre, İspanya, İngiltere, Birleşik Arap Emirlikleri ile eski Doğu Bloğu ülkelerine ihraç ediyor. Yeni tesisimiz tam kapasiteye ulaştığında üretimin yarısı ihraç edilecek. Edirne'nin konumu nedeniyle fabrikamız, üretiminin yanı sıra güçlü bir lojistik merkezi görevini de üstlenecek.'' Fabrikanın mimari açıdan Türkiye'de bir ilki oluşturduğunu belirten Meriçliler, fabrikanın Türkiye'nin en güzel konfeksiyon fabrikası olacağını bildirdi. 
     Fabrikanın işletim sistemi ve sosyal olanaklarıyla alışılmışın dışında bir entegre tesis olacağına işaret eden Meriçliler, ''personelimizin çok daha rahat, aydınlık ve konforlu bir ortamda çalışması için projeye bir çok ayrıntı dahil edildi'' dedi. 
     
</TEXT>
</DOC>
