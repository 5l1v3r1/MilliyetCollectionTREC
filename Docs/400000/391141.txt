<DOC>
<DOCNO> 391141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo25.html </URL>
<DATE> 2005/10/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Daum Schalke baskı altında olduğu için iyi bir sonuç isteyecek... 
</HEADLINE>
<TEXT>

     Fenerbahçe Teknik Direktörü Christoph Daum, Şampiyonlar Ligi'nde Fenerbahçe'nin rakibi FC Schalke 04 takımının baskı altında olduğu için kendilerine karşı iyi sonuç almak isteyeceğini söyledi. 
     Haftalık spor dergisi Kicker'e açıklamalarda bulunan Daum, Schalke 04'ün geçen hafta kötü sonuçlar aldığını hatırlatarak, ''Schalke'nin Almanya Kupası'nda aldığı 6-0'lık yenilgiyi duyduğumda birileri bana şaka yapıyor diye düşündüm, ancak gerçek olduğunu sonra öğrendim. Bu yenilgiden sonra Schalke baskı altında olacağından iyi bir sonuç almak isteyecek. Salı akşamı bizim için zor olacak'' dedi. 
     Alex'in karşılaşmada oynamayacağının hatırlatılması üzerine Daum, ''Bazı şeyler Schalke'nin lehine, ancak dediğim gibi rakibimiz baskı altında. Önemli olan sahada kimin oynadığı değil, takımın tutumu. Bu tutum benim her oyuncumda iyi olacak'' şeklinde konuştu. 
     Daum, Volkan'ın Malatyaspor'a, Rüştü'nün de Türkiye Kupası grup maçında Ankaragücü'ne karşı hatasız bir oyun ortaya koyduğunu, takımda çok iyi 2 kalecinin bulunduğunu da sözlerine ekledi. 
     
</TEXT>
</DOC>
