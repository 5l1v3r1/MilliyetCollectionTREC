<DOC>
<DOCNO> 358975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko14.html </URL>
<DATE> 2005/07/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
IMF Sosyal Güvenlik Reformu, yapısal reformun kilit parçası 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Anne Krueger, ''IMF Yönetiminin, programın ilk gözden geçirilmesine ilişkin IMF İcra Kurulu toplantısının ertelenmesini uygun gördüğünü'' bildirdi. 
     Krueger, bugün yaptığı açıklamada, IMF tarafından stand-by düzenlemesiyle desteklenen Türkiye'de uygulanan ekonomik programı değerlendirdi. 
     Yeni sosyal güvenlik yasasının çıkarılmasının yapısal reform gündeminin kilit parçası olduğunu vurgulayan Krueger, ''Bu yasanın mümkün olduğu kadar erken uygulamaya geçilmesi, sosyal güvenlik açıklarının kontrolü için gerekli'' dedi. 
     Krueger, ''Türk otoritelerinin yakın dönem önceliğinin sosyal güvenlik ve idari reform tasarılarının TBMM'nin açılması ardından geçirilmesi olduğunu'' söyledi. 
     
     ÖNCELİKLE YASA MECLİS'TEN GEÇİRİLMELİ 

     Uluslararası Para Fonu IMF Birinci Başkan Yardımcısı Anne Krueger, Türk otoritelerinin, Türkiye'nin ekonomik performansına güçlendirecek reform programını tümüyle yerine getirmeye kararlı olduğunu vurgularken, yakın dönem önceliklerinin "sosyal güvenlik ve idari reform tasarılarının" TBMM toplanır toplanmaz geçirilmesi olduğunu bildirdi. 
     Anne Krueger, diğer önceliklerin ise "gelir vergisi reformu, vergi idaresinin güçlendirilmesi, 2006 yılında geçilecek olan enflasyon hedeflemesi hazırlığı ve özelleştirmeden" oluştuğunu ifade etti Krueger, IMF yönetiminin Türk yetkililer ile yakın diyaloğu sürdürdüğünü vurgularken, program kapsamında reformların yerine getirilmesine yönelik desteklerinin devam ettiğini vurguladı. 
     
     "TÜRKİYE'NİN EKONOMİK VE FİNANSAL PERFORMANSI GÜÇLÜ" 

     Türkiye'nin ekonomik ve finansal performansının güçlü olduğunu ifade eden Krueger, bütçe uygulamalarının yolunda olduğunu, öngörülen büyüme ve enflasyon hedeflerinin ise iyi ve erişebilir düzeyde olduğunu bildirdi. 
     Krueger ayrıca, Merkez Bankası'nın güçlü sermaye girişleri ile inşa ettiği döviz rezervinin, program hedeflerine rahatlıkla ulaşması konusunda avantaj sağladığını belirtti. 
     Türkiye'nin sağladığı bu ekonomik performansın, IMF tarafından not edildiğine dikkati çeken Krueger, sosyal güvenlik dengesinde küçük bir sapma dışında yetkililerin, makro ekonomik politikaların yolunda gitmesi için kararlı olduklarını ve verilerin nicel hedeflere ulaşıldığını gösterdiğinin altını çizdiklerini bildirdi. 
     Krueger bu konuda, "yapısal reformlara devam ediliyor. TBMM, stand-by düzenlemesinde performans kriterlerinden olan Bankacılık Yasasını kabul etti" dedi Krueger, Bankacılık yasası ile TBMM'den geçirilmesi gereken bir diğer perfonmans kriteri olan sosyal güvenlik tasarısının, yetkililer tarafından birinci gözden geçirmenin tamamlanması için gereken bir unsur olarak tanımlandığını kaydetti. 
     
</TEXT>
</DOC>
