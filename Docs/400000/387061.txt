<DOC>
<DOCNO> 387061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/yozer.html </URL>
<DATE> 2005/10/16/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
3'e 11 
</HEADLINE>
<TEXT>



Eğer bir takım bu kadar kötü oynadığı karşılaşmadan galip ayrılabiliyorsa, mutlaka vardır bir kerameti. Bu keramet aslında Galatasaray'ın ne kadar düzensiz ve etkisiz oynasa da, maçı asla bırakmamasından, son ana kadar zorlamasından kaynaklanıyor. Ancak dün Galatasaray, üç puanı, hiç hak etmemesine, hatta "Gelin, beni yenin" diye bas bas bağırmasına rağmen, Hakan Şükür'ün kale önü fırsatçılığı ile olmadık üç puan çıkardı. 
Galatasaray'ın dünkü haline baktığınız zaman üç futbolcu ile maçı kazandığını söyleyebiliriz. Kalede Mondragon. Son dakikalarda Burak'ın yüzde yüz gollük pozisyonundaki soğukkanlılığı, maçı Galatasaray'a getiren en önemli andı. Saidou, inanılmaz mücadeleci futbolu ile Song ve Tomas dahil kimin açığını kapatacağını şaşırdı. Ve tabii ki Hakan Şükür. Pusu golleri, kalitesini ve kötü günlerde takıma sahip çıkması bilincini gösteriyordu. Çıkarın bu üç oyuncuyu takımda elinize kimi alırsanız alın sahanın en kötüsü damgasını vurabilirsiniz. 
Gerets'in şu maça bakıp, bazı önlemleri acilen alması gerekiyor. Üstelik dün Galatasaray'ın oyun düzeni olarak neyi yapmak istediği de belli değildi. Ve oyunun büyük bölümünde orta alan tamamen Erciyes'e teslim edildi. Ancak Erciyes'in en büyük şanssızlığı Cesar'ın sakatlanıp çıkmasıydı. Çünkü onun yerine giren Burak etkili olamadı. O yüzden orta alanda yakalanan ani toplarda etkili çıkma şansını yok etti Erciyes. 

Saidou süper 
Galatasaray oyun düzenini oturtamayınca ya da ne yapacağını anlayamayınca en önemli silahını kullanmaya çalıştı uzun toplarda Hakan Şükür'ü aramak. Ancak çoğu zaman Cem ve Bouazizi'nin iyi oyunu yüzünden bu taktik maçı masa tenisi mücadelesine çevirdi. Galatasaray'ın tek yapması gereken yerden ya da bel hizası ortalarda karambol yakalamaktı. Zaten ikinci yarıda kazandığı tüm şanslar da bu toplarla geldi. Gol de, işte böyle bir pozisyonda oldu. 
Dün orta alanda Erciyesli Serge Die ile Saidou'nun muhteşem futbolları dikkat çekti. Ancak Saidou'ya o kadar çok yükleniliyor ki bu oyuncu son bölümlerde kaçınılmaz hatalar da yapabiliyor. Nitekim Burak'ın kaçırdığı pozisyon da yine bu futbolcunun kaptırdığı toptan kaynaklandı. 


</TEXT>
</DOC>
