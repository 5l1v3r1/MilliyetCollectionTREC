<DOC>
<DOCNO> 351855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy08.html </URL>
<DATE> 2005/06/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye ve ABD, "kitle imha silahlarını önleme" anlaşması imzaladı 
</HEADLINE>
<TEXT>

     Türkiye ile ABD arasında "Kitle İmha Silahlarının Yayılmasının Önlenmesi Amaçlarına Yönelik Yardımın Kolaylaştırılması İçin İşbirliğine İlişkin Anlaşma" imzalandı. 
     Anlaşmaya, Türkiye adına Dışişleri Bakanlığı Müsteşarı Büyükelçi Ali Tuygan, ABD adına ABD’nin Ankara Büyükelçisi Eric Edelman imza attı. 
     Edelman, anlaşmanın içeriğine ilişkin yaptığı konuşmada, ABD Başkanı George Bush ile Başbakan Recep Tayyip Erdoğan’ın geçen hafta ABD’de kitle imha silahlarının önlenmesi konusunu da ele aldıklarını belirterek, bu konuda iki ülkenin ortak çıkarları bulunduğunu ifade etti. 
     İki ülke arasında stratejik ilişkilerin varlığına da değinen Edelman, anlaşmanın kitle imha silahlarının yayılmasının önlenmesine yönelik çabaların bir parçası niteliği taşıdığını ifade etti. 
     Dışişleri Bakanlığı Müsteşarı Tuygan da anlaşmanın, bir süre sonra ülkesine dönecek Edelman’ın ABD’nin Ankara Büyükelçisi sıfatıyla imzaladığı son belge niteliğini taşıdığını söyledi. Büyükelçi Tuygan, bu vesileyle Edelman’a görev süresi boyunca Dışişleri Bakanlığı mensuplarıyla sürdürdüğü başarılı diyalog ve Türkiye-ABD ilişkilerine yaptığı kişisel katkıdan ötürü teşekkür etti. 
     
     ANLAŞMANIN İÇERİĞİ 
     Türkiye ile ABD arasında bugün imzalanan anlaşma, kitle imha silahlarının yayılmasının önlenmesi ve bu tür silahların üretiminde kullanılabilecek çift kullanımlı malzeme ve teknolojinin ihracat ve transit ticaretinin kontrol edilmesini kapsıyor. 
     Anlaşmayla, Türkiye’de ihracat kontrolü alanında lisans ve uygulayıcı kurumlara, ABD tarafından, kitle imha silahı yapımında kullanılabilecek, hassas teknoloji ihtiva eden çift kullanımlı malzemelerin teşhisine yardımcı olacak uzmanlık ve teknik donanımın verilmesi öngörülüyor. 
     Anlaşma, taraflar arasındaki işbirliğinin güçlendirilmesi ve Türkiye’nin, kitle imha silahlarının, füze fırlatma sistemlerinin ve bağlantılı çift kullanımlı malzeme ve teknolojinin yasadışı ticaretinin engellenmesi, caydırılması, tespit edilmesi ve önlenmesine yönelik olarak ulusal ihracat kontrol sistemini, kolluk uygulamalarını ve sınır güvenliğini takviyeye yönelik çabalarının desteklenmesini amaçlıyor. 
     Tarafların gerekli ulusal prosedürleri tamamlamış olduğuna dair son yazılı bildirimleri diğerine gönderdiği tarihte yürürlüğe girecek anlaşma, üç yıl yürürlükte kalacak ve bu sürenin bitiminde, taraflardan biri diğerine anlaşmanın sona erdirilmesi için altı ay önceden yazılı bildirimde bulunmadıkça, bir yıllık sürelerle otomatik olarak uzatılacak. 
     
</TEXT>
</DOC>
