<DOC>
<DOCNO> 364347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun38.html </URL>
<DATE> 2005/07/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Polonya Başbakanı Irak'ta... 
</HEADLINE>
<TEXT>

     Bağdat’ta temaslarda bulunan Polonya Başbakanı Marek Belka, Irak Devlet Başkanı Celal Talabani ve Başbakan İbrahim El Caferi ile bir araya geldi. 
     Irak’a, dışişleri, savunma ve kültür bakanlıklarından oluşan bir heyetle gelen Belka ile Talabani arasındaki görüşmede, Irak Devlet Başkanı’nın, Irak’taki koalisyon kuvvetlerine katılımı ve bu ülkedeki barış çabalarına katkıda bulunduğu için Polonya’ya teşekkür ettiği bildirildi. 
     Talabani’nin, Irak güvenlik birimlerinin, yıl sonuna kadar sorumluluk alabilecek düzeye geleceği yönünde bilgi verdiği de ifade edildi. 
     Belka-Caferi arasındaki görüşmede ise Irak’ın Polonya’ya olan 900 milyon dolarlık borcunda indirime gidilmesi ve Varşova’nın, ülkenin güneyindeki petrol yataklarının geliştirilmesi teklifinin gündeme geldiği belirtildi. 
     ABD’nin Irak’taki en büyük müttefiklerinden Polonya, bu ülkede 1500 kadar asker bulunduruyor. 
     
</TEXT>
</DOC>
