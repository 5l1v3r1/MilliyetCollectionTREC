<DOC>
<DOCNO> 397639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko37.html </URL>
<DATE> 2005/11/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Borsa rekorla kapandı 36.907 
</HEADLINE>
<TEXT>

     İMKB Ulusal 100 Endeksi, 2. seansta 418.68 puan artarak 36,907.79 puandan yeni bir rekorla kapandı. 
     Endeksin bundan önceki kapanış rekoru 36,179.29 puanla dün gerçekleşmişti. 
     İMKB Bileşik Endeksi 2. Seans içinde ulaştığı 36,917.32 puanla da tarihi zirve rekorunu yeniledi. 
     Hisse senetleri 2. seansta, ortalama yüzde 1.15 oranında değer kazandı. 
     İlk seanstaki 309.82 puanlık artış dikkate alındığında, Borsa endeksi günün tamamında 728.50 puan yükseldi. Hisse senetlerinin günlük ortalama değer artışı yüzde 2.01 oldu. 
     Endeks 2. seansa, 65.09 puan azalarak 36,424.02 puandan başladı. Seansın ilk yarısını 36,381.90 puandan geçen endeks, seans içinde en düşük 36,015.96 puana kadar gerilerken, en yüksek 36,917.32 puanı gördü. Endeks, ulaştığı bu değeriyle tarihi zirve rekorunu da kırmış oldu. 
     2. seans kapanışında, mali endeks 1,016.50 puan artarak 57,818.07 puana, hizmetler endeksi 82.21 puan artarak 17,874.61 puana yükselirken, sanayi endeksi 110.08 puan düşerek 27,884.95 puana geriledi. 
     Böylece ilk seansa göre, mali grup hisseler ortalama yüzde 1.79, hizmetler grubu hisseler yüzde 0.46 oranında değer kazanırken, sanayi grubu hisseler yüzde 0.39 değer yitirdi. 
     2. seansta işlem gören toplam 309 hisse senedinden 56'sı değer kazandı, 200'ü değer yitirdi, 53 hisse senedinin fiyatında değişiklik olmadı. 
     2. seansta, 1 milyar 387 milyon 873 bin 598 YTL'lik işlem hacmi kaydedildi. Günlük işlem hacmi, 2 milyar 83 milyon 54 bin 5 YTL olarak hesaplandı. Bu değer, 4 Ekim günü gerçekleşen 2 milyar 833 milyon YTL'lik 2005 yılı rekorundan sonraki ikinci en yüksek işlem hacmi olarak kaydedildi. 
     2. seansta Doğan Holding, İş Bankası C , Akbank, Yapı ve Kredi Bankası ve Garanti Bankası, en çok işlem gören hisse senetleri oldu. 
     
</TEXT>
</DOC>
