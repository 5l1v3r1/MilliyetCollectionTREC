<DOC>
<DOCNO> 395409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun34.html </URL>
<DATE> 2005/11/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İngiliz ordusunda da 'beyaz fosfor' çıktı 
</HEADLINE>
<TEXT>

     ABD'nin Irak'ta fosfor bombası kullandığı iddialarının ardından, İngiliz ordusunda da duman tabakası oluşturma amaçlı beyaz fosfor bulunduğu açıklandı. 
     Başbakan Tony Blair'in makamından bir sözcü, gazetecilere açıklamasında, ''İngiliz güçlerinde beyaz fosfor olduğunu, ancak bunu yalnızca duman üretmek için kullandığını'' söyledi. 
     Adı açıklanmayan sözcü, İngiltere'nin yanıcı silahları kapsayan Konvansiyonel Silahlar Sözleşmesi'nin 3. proktokolünü imzaladığını hatırlattı. 
     Pentagon sözcüsü Yarbay Barry Venable, dün Felluce'de yangın bombası olarak fosfor kullandıklarını doğrulamış, bunun kimyasal değil, konvansiyonel bir silah olduğunu belirtmişti. Venable, fosfor bombasını özellikle duman tabakası yaratmasından ötürü perdeleyici veya hedefleri aydınlatıcı bir etki yarattığı için de kullandıklarını söylemişti. 
     İtalyan devlet televizyonu RAİ, Irak'ta Amerikan ordusunun sivillere karşı yangına sebebiyet veren beyaz fosfor bombası ve askeri hedeflere karşı da napalm bombası benzeri yangın bombası kullandığını iddia etmişti. 
     
</TEXT>
</DOC>
