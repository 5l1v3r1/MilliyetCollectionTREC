<DOC>
<DOCNO> 398400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko03.html </URL>
<DATE> 2005/11/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu, yüzde 5 zam için toplanacak... 
</HEADLINE>
<TEXT>

     Asgari Ücret Tespit Komisyonu, 2006 yılı başından itibaren geçerli olacak yeni asgari ücreti belirlemek üzere salı günü toplanacak. Hükümet, asgari ücrete yıl başında tüm yıl için yüzde 5 oranında zam yapmayı hedefliyor. Buna göre asgari ücretin brütü 488.70 YTL’den 513.44 YTL’ye, neti ise 350.15 YTL’den 367.66 YTL’ye çıkacak. 
     İşçi, işveren ve hükümeti temsilen beşer üyeden oluşan Asgari Ücret Tespit Komisyonu, 2006 yılında uygulanacak asgari ücreti belirlemek üzere ilk toplantısını Çalışma Genel Müdürü Cengiz Delibaş’ın başkanlığında 29 Kasım Salı günü yapacak. 
     Hükümet ise asgari ücrete tüm yıl için ocak ayından itibaren yüzde 5 oranında zam yapmayı hedefliyor. 2006 yılı ekonomik programında "2006 yılında SSK’da prime esas kazanç alt sınırının, asgari ücretteki artışa paralel olarak, ocak ayında bir defaya mahsus olmak üzere yüzde 5 oranında artırılması öngörülmüştür" ifadesine yer veriliyor. 
     
     ASGARİ ÜCRETTE NET 17.51 YTL’LİK ARTIŞ 
     Asgari ücrette yapılacak yüzde 5’lik zammın ardından brüt asgari ücret 24.44 YTL artarak 513.14 YTL’ye çıkacak. 
     Brüt asgari ücretten 71.84 YTL SSK ve 5.13 YTL işsizlik sigortası primi, 65.42 YTL gelir ve 3.08 YTL de damga vergisi kesilecek. Kesintilerin ardından net asgari ücret 367.66 YTL olacak. 24.44 YTL’lik artışın yüzde 28.3’üne denk 
     gelen 7 YTL’si SSK ve İşsizlik Sigortası Primi ile vergi kesintilerinden dolayı devlete gideceği belirlendi. Asgari ücretteki artışın 17.51 YTL’si ise çalışana kalacak. Devlet asgari ücret üzerinden halen toplam 243.62 YTL vergi ve sigorta primi alıyor. Yapılacak yüzde 5’lik zamdan sonra bu tutar 255.80 YTL’ye yükselecek. 
     
</TEXT>
</DOC>
