<DOC>
<DOCNO> 398214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy14.html </URL>
<DATE> 2005/11/26/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Başbakan Erdoğan, Türkiye'nin cazibe merkezi haline geldiğini söyledi 
</HEADLINE>
<TEXT>

     Başbakan Recep Tayyip Erdoğan, ''Artık Türkiye, kabuğunu kıran, dünya ülkelerinin gözünü çevirdiği bir cazibe merkezi haline gelmiştir'' dedi. 
     Samsun'da katıldığı miting sonrasında Büyük Samsun Oteli'nde, işadamlarıyla yemekli toplantıda bir araya gelen Erdoğan, Samsun'a doğalgaz meşalesini yakmak için geldiklerini belirterek, doğalgazın Samsun'a hayırlı olması dileğinde bulundu. 
     Türkiye'nin güven ve istikrarın yanı sıra sağlam bir siyasi irade sonucu her geçen gün büyüdüğünü ve kalkındığını ifade eden Erdoğan, ''Büyüme, kalkınma ve gelişme hep demokrasinin eseridir. Demokrasi konusunda endişeleriniz varsa kalkınma, güven, istikrar, itibar bunların hepsi hayaldir'' diye konuştu. 
     Türkiye'nin birçok engeli aştığını ve emin adımlarla güven ve istikrar içinde geleceğe yürüdüğünü belirten Erdoğan, şöyle konuştu 
     ''Her yerde söylüyorum, burada da söylemek zorundayım. Artık Türkiye, kabuğunu kıran, dünya ülkelerinin gözünü çevirdiği bir cazibe merkezi haline gelmiştir. Dolayısıyla Türkiye bir fırsatlar ülkesi olmuştur.'' İtalya Cumhurbaşkanı ile yaklaşık 700 işadamının kısa süre önce Türkiye'ye geldiğini ve burada önemli görüşmelerde bulunduklarını hatırlatan Erdoğan, bunların Türkiye adına önemli gelişmeler olduğunu söyledi. 
     
     80 KATRİLYONLUK KAZANIM 
     Türkiye'nin son 3 yıl içinde büyük gelişme gösterdiğine işaret eden Erdoğan, yapılan reformlar ve uygulanan ekonomik programın başarılı olduğunu kaydetti. 
     Enflasyonun yüzde 34'lerden son ay itibariyle yüzde 7.52'ye gerilediğini bildiren Erdoğan, iç borçlanmadaki faiz oranlarının da önemli ölçüde düşüş gösterdiğini vurguladı. 
     İç borçlanmadaki nominal faizlerin yüzde 70'lerden yüzde 14'e gerilediğini belirten Erdoğan, konuşmasını söyle sürdürdü 
     ''Faizlerde 56 puan düşmüşüz. Türkiye'de bir puanın ifade ettiği rakam nedir biliyor musunuz, 1.5 ila 2 katrilyon. Bunun şöyle bir ortalamasını aldığımız zaman Türkiye'nin buradaki kazanımı 80 katrilyondur. Buraya durup dururken gelmedik. Bu rakamlar kendiliğinden oluşmuyor. Bu rakamlar açık, net ortada, bunları konuşuyoruz. Bütün bunlar güven ve istikrarın neticesidir. Eğer bu güven ve istikrar ortamı tesis edilmemiş olsaydı, bunu yakalamamız mümkün değildi. Bize güvenenler desteklerini eksik etmesinler. Görecekler ki Türkiye daha iyi olacak.'' İMKB'nin geldiği noktada da bu gelişmelerin görülebileceğini rakamlarla ifade eden Erdoğan, konuşmasını şöyle sürdürdü 
     ''Bunlar açık net ortada. Zaman zaman spekülatif olaylar oluyor, bunlar da bizi üzüyor. Bunu da söyleyeyim. Biz neyin peşindeyiz, birileri de zaman zaman neyin peşinde. Güveni, istikrarı bozmayacağız. Burada bir insan unsuru söz konusu. Bunların hepsi ahlakidir. Eğer hakikaten ahlaki değerlerde kayba uğramazsak ülkemizi çok daha kısa zamanda çok daha önemli noktalara götürürüz.'' 
     
     ÖZEL SEKTÖRÜN GAYRETİ 
     Başbakan Erdoğan, bütün bu gelişmelerde özel sektörün önemli katkısı olduğunu belirterek, ''Özel sektörümüzün gayreti olmamış olsaydı, özel sektörümüzün kriz dönemlerindeki o istikrarı, o inadı olmasaydı bugün burada olmazdık. İnşallah el birliğiyle Türkiye'yi dünya liginde hak ettiği konuma kavuşturacağız'' diye konuştu. 
     Kimsenin Türkiye'nin büyüme iradesini engelleyemeyeceğine işaret eden Erdoğan, sözlerini şöyle sürdürdü 
     ''Güven ve istikrarın yegane sahibi sizlersiniz. El ele vereceğiz, inşallah adalet ve kalkınma isteyen milletimizin bu taleplerini yerine getireceğiz. İnanıyorum ki milletimiz, sanayicimiz, işadamımız adalet ve kalkınma istiyor. İktidarımız bu konuda tam bir güven içindedir. Kimse kardeşlik ve huzur isteğimizi de sabote etmemelidir.'' 
     
     EĞİTİM-SEN EYLEMİ 
     Ankara'daki Eğitim-Sen eylemine de değinen Erdoğan, eylemin yasalara aykırı olduğunu belirtti. 
     Toplantı ve gösterilerle ilgili yasaların belli olduğunu belirten Erdoğan, ''Toplantı için 24 saat önceden ilgili Valiliğe bildirimde bulunulması yasal zorunluluktur. Aksi halde güvenlik güçlerinin duruma müdahalede bulunması hukuk devletinin gereğidir'' dedi. 
     Ankara'da böyle bir durum yaşandığını ifade eden Başbakan Erdoğan, şunları kaydetti 
     ''Ankaramızda da böyle bir uygulama olmuş. Maalesef hiçbir bildirimde bulunmadan bu sendika, yasayı delme, yasa tanımamazlık gibi bir anlayışla Ankara'da böyle bir adımı atmıştır. Tabi bu adıma da güvenlik güçlerimiz müsaade etmemiştir. Etmesi halinde bunun arkası farklı şekilde gelir. Sen basın açıklaması mı yapacaksın, basın açıklaması yapma noktasında da hiçbir zaman zaten emniyet teşkilatımızın sıkıntısı yok. 
     Sizlere belli yerleri tahsis etmiştir. Gelirsiniz orada basın açıklamasını yaparsınız. Ve böylece bu hakkınızı da kullanmış olursunuz. Bu haklarınıza engel olunması söz konusu değildir ve biz bunları destekliyoruz. Ama biz yasaların dediğini değil, kendi dediğimizi yaparız dediğiniz zaman, kusura bakmayın ona biz müsaade edemeyiz. O zaman bizim varlık sebebimiz ortadan kalkar. Devletin varlık sebebi ortadan kalkar.'' İşadamlarına gayretleri nedeniyle teşekkür eden Erdoğan, daha sonra aynı otelde düzenlenen ve yayın hayatına yeni başlayacak olan ''Haber'' adlı yerel gazetenin açılış kokteyline katılarak, pasta kesti. 
     
</TEXT>
</DOC>
