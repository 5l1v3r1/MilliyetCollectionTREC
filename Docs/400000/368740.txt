<DOC>
<DOCNO> 368740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur34.html </URL>
<DATE> 2005/08/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Marmaris'te jet-ski artık yasak 
</HEADLINE>
<TEXT>

     Muğla’nın Marmaris İlçesi’nde, sebep oldukları kazalar nedeniyle Jet-Ski’lere yasak getirildi. 
     Edinilen bilgiye göre, kıyı bölgelerinde Jet-Ski ve sürat teknelerinin neden olduğu kazalar nedeniyle İçişleri Bakanlığı’nın 21 il valiliğine gönderdiği talimat doğrultusunda sahil güvenlik ekipleri ve İlçe Sportif Kurulu’nun, Marmaris’teki incelemeleri sonuçlandı. Bu doğrultuda, Marmaris sahillerinde faaliyet gösteren jet-skiler, yasaklandı. 
     Marmaris Kaymakamı Cemalettin Özdemir, konuyla ilgili olarak AA’ya yaptığı açıklamada, Jet-Ski’lerin, turizm amaçlı su sporları yönetmeliğinde tanımlanmamış su sporları araçları olduğunu belirterek, şunları söyledi 
     "Bunların denize elverişlilik belgelerini, Liman Başkanlığı’ndan almadıkları için tamamını faaliyetten men ettik. Bunlar hem kavgalara, gürültülere hem de kazalara sebep oldu. Ayıca Sayın İçişleri Bakanımızın bu konuda bir talimatı oldu. Turistlere rahatsızlık vermemeleri ve kazaların önüne geçilmesi için yasaklanması gerekiyordu." Marmaris Boğazı’nın çok dar olması nedeniyle Jet-Ski’lerin büyük tehlike oluşturduğunu ifade eden Kaymakam Özdemir, sözlerini şöyle sürdürdü 
     "İçmeler Beldesi daha dar bir alan olduğu için burada geçen yıl bu faaliyetleri yasaklamıştık. Marmaris’te 50’ye yakın Jet-Ski var. 
     Bunlar ancak Liman Başkanlığı’ndan denize elverişlilik belgesi alırlarsa o zaman parkurlarında faaliyet gösterebilirler. Ayrıca sezon başında ilçe sportif kuruluna bir liste bildirilir. Ne kadar araç ile faaliyet gösterileceğine dair. Biz onları değerlendiririz ve kapasitelerini kendilerine bildiririz. Bu kapasite üstünde çalıştırılan araçların hepsi de iptal edildi." 
     
     KARAYA ÇEKİLDİLER 
     Yasaklanma belgesinin tebliğ edilmesinin ardından, Marmaris sahillerinde bulunan 50’ye yakın Jet-Ski karaya çekilirken, su sporlarıyla ilgilenen esnaf, karara tepki gösterdi. Esnaf, "Devlet, kontrol edemediği için yasakladı. Şu ana kadar Marmaris’te kayda değer bir kaza veya olay yaşanmadı. Neden yasaklandığına anlam veremedik" dedi. 
     Bu arada Sahil Güvenlik Komutanlığı tarafından 16-29 Temmuz tarihleri arasında 87 sahil güvenlik botuyla gerçekleştirilen denetimlerde, kanuna aykırı davranan 864 tekneye 57 bin 439 YTL idari para cezası verildiği bildirildi. 
     Uygulamalara, 9 helikopter, 29 kontrol botu, 10 Kıyı Sularda Emniyet Güvenlik ve Arama Kurtarma Timi KEGAK ile 28 Sahil Güvenlik ve Emniyet Timi SAGET de katıldı. 
     
</TEXT>
</DOC>
