<DOC>
<DOCNO> 376675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun35.html </URL>
<DATE> 2005/09/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Straw AB müzakerelere başlama kararına uymalı 
</HEADLINE>
<TEXT>

     İngiltere Dışişleri Bakanı Jack Straw, Avrupa Birliği'nin, daha önce alınmış kararına uygun olarak Türkiye ile müzakereleri başlatması gerektiğini vurguladı. 
     Merkezi Londra'da bulunan Kamu Siyaseti Araştırmaları Enstitüsü tarafından düzenlenen ''Türkiye'nin AB Üyeliği Meselesi'' konulu toplantıda konuşan Straw, müzakerelerin Avrupa Komisyonu'nun dikkatli gözetim ve denetimi altında yapılacağını ve sürecin uzun ve karmaşık olabileceğini belirterek, Türkiye'de gerçekleştirilmekte olan reformların da sürdürülmesi gerektiğini ifade etti. 
     Bunun dışında bir gelişmenin, Türkiye'de ortaya konulan dikkat çekici gelişmeleri de tehlikeye atabileceğini vurgulayan Jack Straw, ''Ortadaki önemli durumu açıkça anlatmalıyız. Türkiye'deki reformlar hepimizin çıkarınadır. Eğer yanlış bir karar verirsek, kendi kapımızın önünde bir krizle karşı karşıya kalabiliriz'' dedi. 
     Türkiye'nin üyelik sürecine en büyük desteğin yakın komşuları Yunanistan ve ''Kıbrıs'' tarafından verilmekte olduğunu da hatırlatan Straw, ''Türkiye'nin üyeliği Kıbrıs ve Ege de dahil bütün bölgenin çıkarınadır'' diye konuştu. 
     ''Türk hükümeti bir deklarasyon yayımlayıp protokolün imzalanmasının 'Kıbrıs Cumhuriyeti'nin tanınması anlamına gelmediğini belirtmemiş olmasını tercih ederdim'' diyen Straw, ''Bunun yapılmış olması, süreci daha da güçleştirmiştir. Şimdi AB bu deklarasyonu en uygun biçimde nasıl yanıtlayacağını tartışıyor. Bizim ortak gayemiz, Türkiye ile AB arasındaki Gümrük Birliği anlaşmasının 25 üyenin tümünü, ayrımsız kapsayacak şekilde uygulanmasıdır'' ifadesini kullandı. 
     ''Türkiye'nin deklarasyonunun kaygılar yaratmasına rağmen, bunun, Türkiye ile başlatılacak üyelik müzakerelerinin gecikmesine yol açmaması gerektiğini'' belirten Straw, birliğin sorunu çözecek gücü bulunduğunu söyledi. 
     Aynı tür sorunların İngiltere'nin üyeliği sırasında da Kuzey İrlanda ve Cebelitarık konularında yaşandığını hatırlatan Straw, sorunun çözüleceğinden emin olduğunu kaydetti. 
     Adanın iki toplumunun da süreçten azami fayda sağlamasını istediklerini belirten Straw, müzakerelerin 3 Ekim'de başlatılması gereğini vurguladı. 
     
</TEXT>
</DOC>
