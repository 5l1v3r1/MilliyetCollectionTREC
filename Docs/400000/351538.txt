<DOC>
<DOCNO> 351538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy13.html </URL>
<DATE> 2005/06/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP'li Anadol "2007'den önce milli irade belirlenmeli" 
</HEADLINE>
<TEXT>

     CHP Grup Başkanvekili Kemal Anadol, CHP’nin 2007 yılı Mayıs ayından önce seçim istediğini ve bu ısrarını sürdüreceğini bildirerek, "Amacımız, 2007 yılı Mayısı’ndan önce yeni milli iradenin belirlenmesi ve yeni Cumhurbaşkanının onun tarafından seçilmesidir" dedi. 
     Anadol, TBMM’de düzenlediği basın toplantısında, Başbakan Recep Tayyip Erdoğan’ın ’Cumhurbaşkanını bu meclis seçecek’ sözlerine rağmen, CHP’nin, 2007 yılı Mayıs ayından önce seçim yapılmasındaki ısrar ve iddiasını sürdüreceğini söyledi. 
     2002 yılında yapılan milletvekili genel seçimlerinde 41 milyon 
     seçmenden 31 milyonunun oy kullandığını ve seçimlere katılımın yüzde 79 olduğunu ifade eden Anadol, AK Parti’nin bu oyların 10 milyon 808 binini alarak yüzde 34.43’lük bir oran yakaladığını anımsattı. Seçimlerdeki yüzde 34.43’lük orana karşın AK Parti’nin TBMM’de yüzde 66 oranda bir sandalye sayısına ulaştığını belirten Anadol, bu seçimlerde oy kullanmayanlarla AK Parti’ye verilen oyların aynı düzeyde olduğunu söyledi. Anadol, sözlerini şöyle sürdürdü "Ortaya çıkan bu fiili durumda Cumhurbaşkanlığı seçimi büyük önem taşımaktadır. Seçilen bir Cumhurbaşkanı geniş bir mutabakatı temsil etmelidir. Cumhurbaşkanı devlet organları arasında uyum sağlamalıdır. Bunun kötü örneklerinin yaşandığı dönemler hatırlanırsa bu seçim tartışmalı olur ve ülkeye bir yarar sağlamaz. Böyle bir seçim, Turgut Özal’ın seçimi gibi olur, böyle manzaralara Türkiye’nin artık tahammülü yoktur. Parlamento giderayak bir Cumhurbaşkanı seçecek, başka bir parlamento gelecek ve Cumhurbaşkanı ile 7 yıl çalışacak, bu büyük bir yanlış ve çelişkidir. Size tarih dayatmıyoruz ama diyoruz ki seçimi 2007 yılı Mayısı’ndan önce yapın ve bu çelişkiler yaşanmasın. Bu ısrarlarını sürdürmeleri toplumda büyük gerginlikler yaşanmasına neden olur. Türkiye’nin rejim tartışmalarına tahammülü yoktur. Çankaya’da türbanın meşrulaştırılmaya çalışılması bu ülkede yeni gerginliklere yol açacaktır. Bizim amacımız, 2007 yılı Mayısı’ndan önce yeni milli iradenin belirlenmesi ve yeni Cumhurbaşkanının onun tarafından seçilmesidir." Kemal Anadol, Başbakan Recep Tayyip Erdoğan’ın oğlu Bilal Erdoğan’ın kendisine yazdığı söylenen mektubun henüz eline geçmediğini belirterek, "bu tür bir siyasi üslubun Türkiye tarihinde pek gözlenmediğini" söyledi. Anadol, "Benim muhatabım Bilal Erdoğan değil, Recep Tayyip Erdoğan’dır" diye konuştu. Anadol, Bilal Erdoğan’dan söz ederken iki kez, Bilal Erbakan demesi toplantıda gülüşmelere yol açtı. Bunun üzerine Anadol, "Adında Necmettin olunca alışkanlık icabı Erbakan diyoruz" dedi. 
     
</TEXT>
</DOC>
