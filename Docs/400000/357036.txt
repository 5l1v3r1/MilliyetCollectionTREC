<DOC>
<DOCNO> 357036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy12.html </URL>
<DATE> 2005/06/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Baykal'dan 'öteki AKP' uyarısı 
</HEADLINE>
<TEXT>

     CHP Genel Başkanı Deniz Baykal, AKP iktidarının bir "kişilik çatallaşması" yaşadığını iddia ederken, tüm vatandaşları "öteki AKP"ye karşı durmaya çağırdı. "Lütfen bu memleketin kaderine el koyun" diyen Baykal, Türkiye’nin, devletin, Cumhuriyetin kazanımlarını tehlikeye atabilecek sorumsuz iktidarın uygulamalarına karşı bütün vatandaşları göreve çağırdı. 
     CHP Grubu Genel Başkan baykal başkanlığında olağanüstü toplandı. Siyasal yaşamın bir yeni kırılma noktasına girmekte olduğunun görüldüğüne işaret eden Baykal, AKP iktidarının üçüncü yılında Türkiye’nin siyasi geleceğiyle ilgili tereddütlerin hızla kök salmaya başladığının anlaşıldığını kaydetti. Yasaya karşı eğitim kurumlarını himaye eden TCK düzenlemesinin toplumun, Cumhurbaşkanının uyarılarına rağmen dün TBMM’de aynen kabul edildiğini anımsatan Baykal, şöyle dedi 
     
     ÖTEKİ AKP 
     "Bu düzenlemenin altında iktidarın zihniyet kargaşası yatmaktadır. AKP iktidarının kişilik çatallaşmasını, kişilik bunalımını yansıtıyor. AKP yasa dışı eğitim kurumlarına cezayı TCK’ya koyuyor. Öteki AKP ayağa kalkıyor ’bunları himaye edin’ diyor. Bu bir devlet düzeninde krizdir. Bu bir hukuk krizidir, siyaset krizidir, anayasa krizidir. Kişilik krizidir. MGK ulusal güvenlik siyaset belgesini kararlaştıramadı. Niye kararlaştıramadı Ulusal güvenlik anlayışımız nedir, ilkelerimiz nedir, bunun adını koyamadık. 
     İşte bu kişilik çatallaşmasının, zihni bunalımın bir başka örneğidir." 
     
     TBMM İÇTÜZÜK DEĞİŞİKLİĞİ 
     Baykal, bir yanda Kıbrıs konusu dururken, öte yandan iktidarın üniversitelerle en ağır tartışmanın içine sürüklendiğini, bir başka yandan yargıya yönelik kaygı verici gelişmelerin hızla arttığını dile getirirken, şimdi de AKP’nin TBMM’ye yönelik bir kuşatma, kısıtlama amacına yönelik girişim hazırlığında olduğunu söyledi. AKP’nin bugün getirmeyi planladığı TBMM İçtüzük değişikliğini "Talimatla çalışan, fason üretim yapan" bir girişim olduğunu kaydeden Baykal, bunun demokrasiye, hukuka ve Türkiye’nin tarihsel birikimine ters olduğunu söyledi. 
     
     "İKTİDARIN DURUMU İBRET VERİCİ" 
     Baykal, AKP’nin TBMM’yi bir ayakbağı, bir pranga gibi görüp etkisizleştirme çabası içine girdiğini kaydederken, "Halktan üçte iki çoğunluğu alan bir iktidarın üç yılın sonunda bu duruma düşmüş olması ibret vericidir" dedi. 
     Yapılacak içtüzük değişikliği ile yasaların bölümler halinde görüşüleceğine işaret eden Baykal, şöyle konuştu 
     "Yapılmak istenen IMF’nin talimatlarını yerine getirmek için. Ne kadar acı bir manzara. Tatile biraz geç girin, getirin kanunları görüşelim. Kurtuluş Savaşı’nı yaptı bu Meclis, şimdi siz yasaları yapamaz hale geldiniz. Ne kadar çabuk halktan kaçar hale geldiniz. Çok önemli yasalar geliyor. Mesela Bankacılık Yasası. Yasayla dini bankalar yani faizsiz bankacılık yapıyor denilen kuruluşları güçlendirme çabası bulunuyor. O kuruluşlar banka statüsüne çekiliyorlar, Bankalar Birliği dışında birlik kurma durumundalar. Bankalar birliği dini temelde parçalanmak isteniyor. Bankalar Yeminli Murakıplar Kurulu ortadan kaldırılıyor. Niye IMF istedi diye. Bunları tartışmayacak mı TBMM IMF ’batan bankaların yükünü batıranların üstüne yükleyemezsiniz, milletçe üstleneceksiniz’ diyor. TBMM konuşmasın mı bunları Gelmiş geçmiş hiç bir hükümet TBMM denetiminden kaçma anlayışına girmemişti." Baykal, DSP, MHP, ANAP koalisyonu döneminde yapılmak istenen TBMM İçtüzük değişikliğine karşı şu an AKP’de olan bazı yöneticilerin karşı çıktığını anlatırken, o dönem içtüzük değişikliğine karşı Bülent Arınç, Mehmet Ali Şahin, Salih Kapusuz ve İsmail Alptekin’in konuşmalarından bölümler okudu. 
     
     BU ÜLKEYE SAHİP ÇIKIN 
     Tüm vatandaşlara seslenerek, "Lütfen bu memleketin kaderine el koyun" diyen Baykal, "Ne yapacağı bilinmeyen bu iktidarın keyfi kararlarına teslim etmeyiniz. Bu ülke sizindir, bu ülke bizimdir, bu ülke hepimizindir. 
     Türkiye’nin, devletin, Cumhuriyetin kazanımlarını tehlikeye atabilecek bu sorumsuz iktidarın uygulamalarına karşı bütün vatandaşlarımı göreve çağırıyorum. Bu üykeye sahip çıkın" diye konuştu. 
     
     VEKİLLERE ANKARA’DAN AYRILMAYIN TALİMATI 
     Baykal’ın grup konuşmasının ardından Grup başkanvekili Ali Topuz, tüm milletvekillerinden Meclis tatile girene kadar Ankara’dan ayrılmamalarını istedi. TBMM’de bu iktidara karşı mücadele deceklerini dile getiren Topuz, Ankara dışında olan milletvekillerinin de Ankara’ya çağrıldığını bildirdi. 
     
</TEXT>
</DOC>
