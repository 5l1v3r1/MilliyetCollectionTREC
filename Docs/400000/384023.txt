<DOC>
<DOCNO> 384023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun02.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
40 yıla bedel 30 saat 
</HEADLINE>
<TEXT>


Müzakere görüşmeleri 2 Ekim akşamında başladı. Krizler nedeniyle Ankara zaman zaman 40 yıllık ilişkiye son noktayı koyma aşamasına geldi. AB liderleri ve Washington'un devreye girmesiyle görüşmeler 4 Ekim'de sonuçlandı. Ve Gül, konuşmasını Türkçe yaparak mesajı verdi Birbirimizin parçası olduk 

GÜVEN ÖZALP Lüksemburg 


Avrupa Birliği dışişleri bakanlarının Lüksemburg'da düzenledikleri ve Türkiye konusunu masaya yatırdıkları toplantıyı en iyi özetleyen iki kelime "gerginlik" ve "bekleyiş"ti. 2 Ekim'de akşam saatlerinde başlayan ve 4 Ekim'in ilk saatlerinde sonuçlanan görüşmelerden iki taraf kazançlı çıksa da sonuca kolay ulaşılmadı. Zaman zaman 40 yıllık ilişkiye son noktayı koyma aşamasına gelindi. Lüksemburg-Ankara hattındaki gerginliği gidermek için AB liderlerinin yanı sıra Washington ve Brüksel de devreye girdi. 
Avusturya'nın 17 Aralık kararlarını "ihlal etme" pahasına geri adım atmama konusunda direnmesi 3 Ekim'de sabah saatlerinden itibaren gerginliğin en üst düzeye çıkmasına neden oldu. Lüksemburg'la Ankara hattında telefon görüşmeleri "sayısı akılda tutulamayacak düzeye" ulaşırken Viyana'nın metinden çıkarma çabası içine girdiği "Müzakerelerin paylaşılan hedefi üyeliktir" ifadesi ilişkileri kopma aşamasına getirdi. 
Türkiye, bu cümlenin "feda edilmesi" halinde 40 yıldır bekleme odasında tutulduğı AB kapısını çarpıp çıkmakta kararlı olduğunu Lüksemburg'a net bir şekilde iletti. Başbakan Erdoğan, krizin vahametini anlatmak için İngiltere Başbakanı Tony Blair, Almanya Başbakanı Gerhard Schröder ve İtalya Başbakanı Silvio Berlusconi'yle temasa geçti. Lüksemburg'dan gelen sinyaller kötüleşirken Ankara, "Yarın, 'Ben nerede yanlış yaptım ' sorusunu kendisine sormak zorunda kalan siz olursunuz" mesajını gönderdi. 

Nerede yanlış yaptım 
Bu aşamadan sonra AB Dönem Başkanı İngiltere'nin ve özellikle Dışişleri Bakanı Jack Straw'un kararlı tutumu ve içten yaklaşımı işlerin yavaş yavaş yoluna girmesini sağladı. Üst düzey bir diplomat, "Eğer Straw Türkiye'ye bu kadar inanmamış olsaydı ya da başka birisi olsaydı iş çoktan bitmişti" dedi. 
Sonunda hazmetme kapasitesine yönelik olarak ifadeler biraz detaylandırılarak Avusturya'nın inadı kırıldı ve "Tam üyelik atfı kalsın. İmtiyazlı ortaklık yaklaşımından da vazgeçiyoruz" mesajı vermesi sağlandı. Tabii Hırvatistan'a yönelik olarak "Tam işbirliği içindeler" mesajının verilmesiyle "Avusturya'nın 24'lere uyması" arasındaki yakın zamanlama oldukça dikkat çekiciydi. 

Straw yine sahnede 
Ancak Türkiye'yle AB arasında 2. kriz "AB üyesi bir ülkenin herhangi bir uluslararası kuruluşa üyelik talebi durumunda Türkiye'nin veto hakkını kullanmaması" mesajını veren madde üzerinde yaşandı. Türkiye, bu maddeyi Kıbrıs'ın olası bir NATO üyeliği nedeniyle kabul edemeyeceğini AB'ye iletti. Bunun üzerine "durumu düzeltmek" yine Straw'a kaldı. Ancak ABD Dışişleri Bakanı Condoleezza Rice ve NATO Genel Sekreteri Jaap Hoop de Scheffer de devredeydi. İngiltere, bu konuda bir açıklama yapmayı önerdi. Ancak 1999 Helsinki Zirvesi sırasında Kıbrıs konusunun siyasi kriterler arasında yer almayacağının vurgulandığı ve Finlandiya Başbakanı Lipponnen'in imzasını taşıyan mektuptan ağzı yanan Ankara bu kez net garanti almak istiyordu. 
Ankara'dan bu mesajlar gelirken AB içindeki delegasyonlarda giderek "al ya da bırak" söylemleri gündeme gelmeye başladı. Sonunda İngiltere, "Dönem Başkanlığı" açıklaması formülünü gündeme getirerek, bunu 25 ülkenin onayıyla yaparak bu krizin de aşılmasını sağladı. Bunun üzerine Ata uçağı toplantıya katılacak heyeti Lüksemburg'a götürmek üzere havalandı. Türkiye'de insanlar 'uyku süreci'ndeyken, 4 Ekim'in ilk saatlerinde Lüksemburg'da Türk ve AB yetkililerinin 'müzakere süreci' kucaklaşması yaşanıyordu. 

'Türkçeye alışın' 

Hükümetlerarası Konferans'ta Straw, "kararlılığınıza inanıyoruz, yanınızda olacağız" mesajını verdi. "Birbirimizin parçası olduk bundan sonra Türkçeye alışın" mesajıyla konuşmasını Türkçe yapan Gül de bu süreçten herkesin kazançlı çıkacağının altını çizerken Türkiye, uzun ve zorlu ancak çok farklı bir döneme uyanmaya hazırlanıyordu. 


</TEXT>
</DOC>
