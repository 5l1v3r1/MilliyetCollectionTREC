<DOC>
<DOCNO> 364816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur33.html </URL>
<DATE> 2005/07/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gurbetçilerin ölüm uykusu 
</HEADLINE>
<TEXT>

     Ramazan ÇETİN DENİZLİ, DHA 

FRANSA'dan Türkiye'ye tatile gelen beş kişilik Sepin Ailesi, Denizli'de trafik terörüne yakalandı. Binlerce kilometre yol katedip üç günde Denizli'ye gelen aileden babayla iki kızı, evlerine 35 kilometre kala kamyonla çarpışan otomobillerinde öldü, anne ile oğlu ise komada. 
     Kaza, bugün saat 07.00 sıralarında Denizli- İzmir karayolunda Sarayköy İlçesi'ne bağlı Karataş Köyü yakınlarında meydana geldi. Yaklaşık 17 yıldır Fransa'da çalışan 43 yaşındaki Mustafa Sepin, her yıl olduğu gibi bu yıl da memleketi Denizli'nin Tavas İlçesi'ne bağlı Kızılcabölük Beldesi'ndeki yakınlarını ziyaret etmek, tatillerini Denizli merkezdeki evlerinde geçirmek için izin aldı. Sepin, 19 yıllık eşi 38 yaşındaki Naciye Sepin, kızları 18 yaşındaki Hafize Sepin, 16 yaşındaki Çiğdem Sepin ve oğlu 9 yaşındaki Erkan Sepin ile birlikte 224 EAC 91 plakalı otomobille üç gün önce yola çıktı. 
     
     TIR'A ARKADAN ÇARPTI 

     Mustafa Sepin, yönetimindeki otomobille aşırı hızla seyir halindeyken, önünde giden Osman Afacan yönetimindeki 20 PD 299 plakalı TIR'a arkadan çarptı. Hurdaya dönen otomobilde sürücü Mustafa Sepin ile kızları Hafize Sepin ve Çiğdem Sepin araçta sıkışarak olay yerinde can verdi. Ağır yaralanan anne Naciye Sepin ve oğlu Erkan Sepin'e ilk müdahale Sarayköy Devlet Hastanesi'nde yapıldı. 
     
     ANNE İLE OĞLU DA KOMADA 

     Denizli Devlet Hastanesi'nde tedavi altına alınan anne ile oğlunun komada olduğu belirtildi. 
     Otomobil içinde sıkışan gurbetçi ailenin cesetleri itfaiye ve polis ekipleri tarafından kırım makineleriyle çıkartılarak otopsi yapılmak üzere Sarayköy Devlet Hastanesi'ne götürüldü. Gurbetçi ailenin otomobilden çıkartılan valizleri ailenin yakınlarına teslim edilmek üzere jandarmaya götürüldü. 
     
     FREN İZİNE RASTLANMADI 

     Jandarma ve polis ekipleri olay yerinde yaptıkları incelemede çift şeritli yolda fren izine rastlamazken, gurbetçi Mustafa Sepin'in uyumuş olabileceğini belirtti. 
     TIR sürücüsü Osman Afacan, jandarma tarafından gözaltına alındı. Afacan, kendisinin hatalı olmadığını, Mustafa Sepin'in aşırı hızla kendisine arkadan çarptığını söyledi. 
     Sepin Ailesi'nin Denizli'de, Karaman Mahallesi'nde evlerinin olduğu öğrenildi. Binlerce kilometre katettikten sonra evlerine 35 kilometre kala trafik terörüne kurban giden Sepin Ailesi'nin feci sonu, yakınlarını yasa boğdu. 
     
</TEXT>
</DOC>
