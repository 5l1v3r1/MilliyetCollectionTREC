<DOC>
<DOCNO> 367317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun48.html </URL>
<DATE> 2005/08/05/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Solyom "Parmak izimi vermem gerekiyorsa , ABD'ye girmem" 
</HEADLINE>
<TEXT>

     Macaristan’ın yeni Cumhurbaşkanı Laszlo Solyom, "Parmak izimi vermem gerekiyorsa, ABD’ye girmem" dedi. 
     Cumhurbaşkanlığı görevine bugün başlayan Solyom, Magyar Hirlap gazetesinin terörle mücadeleyle ilgili sorularını yanıtlarken, "Dijital parmak izimi almak isterlerse ABD’ye gitmem" dedi. 
     İnsan haklarına verdiği önemle tanınan eski Anayasa Mahkemesi Başkanı Laszlo Solyom, "ABD’nin ağırlığını ve oynadığı rolün önemini kabul etmek gerekir. Ancak olağanüstü önlemlerle, hak ve hukuk sınırlamalarını abartmamak gerektiğini düşünüyorum" dedi. 
     Solyom’un, cumhurbaşkanı olduğu için ABD’ye girerken parmak izinin alınmasının gerekmediği ve bu ifadelerinin sembolik olduğu belirtiliyor. 
     ABD İç Güvenlik Bakanlığı, teröristlerin ülkeye girişini engellemek amacıyla, 2002 yılında, yabancı ülke vatandaşlarının ülkeye girişleri sırasında havaalanları ya da limanlarda parmak izinini alınması, fotoğraflarının çekilmesi ve kaydedilmesi uygulamasını yürürlüğe koymuştu. 
     
</TEXT>
</DOC>
