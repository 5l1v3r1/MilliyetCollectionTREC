<DOC>
<DOCNO> 366319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yazar/sazak.html </URL>
<DATE> 2005/08/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP değişmez 
</HEADLINE>
<TEXT>


CHP İstanbul İl Kongresi'ni Şinasi Öktem kazandı. Parti içi muhalefetin Altan Öymen'i aday göstererek sonbahardaki olağan kurultayda İstanbul üzerinden sonuca gitme, 'Baykal'ı değiştirme' umudu boşa çıktı. 
Pazar günkü kongre yine 'CHP klasiği' haline gelen görüntülere sahne oldu Arbede, itiş kakış, yuhalamalar. Jandarmalı kurultaydan farklı olarak bu defa, 'polis barikatı'nı aşarak salona girmeyi başaran partililer. Ringe çıkan boksörler gibi etrafı 'bodyguard'larla çevrili adaylar. 
Kıbrıs'la ilgili AB ek protokolünün imzalandığı, dünyanın terörle çalkalandığı ortamda ana muhalefet CHP'nin İstanbul'dan Türkiye'ye seslenmesi gerekirken liderin katılmadığı bir kongre. 
CHP kurultayları nicedir, ülke sorunları karşısında 'sol' düşüncenin, 'alternatif' söylemin ortaya konulduğu platformlar olmaktan çıktı. Neredeyse üç yıldır, Baykal yönetiminin parti örgütlerini 'Ya bizdensin, ya değil' diye hizaya getirdiği, muhalefeti tasfiye amacıyla naylon üye yazımından, ihraçlara kadar her yolu denediği, 'özeleştiriye' kapanarak partiye dışarıdan katılımları önlediği eski Sovyet tarzıyla çalışıyor kongreler. Sonucu önceden belli, 'atanmış' yönetimlerin onaylandığı toplantılar. 
Parti tüzüğü buna göre değiştirildiği için CHP politbürosunun istemediği adayların bırakın kazanmasını, aday olması bile mümkün değil. 
Anayasa Mahkemesi bu yüzden CHP'ye ihtar verdi. 
Altan Öymen de ancak beşte bir üyenin desteğini alarak, 123 imza ile güç bela aday olabildi. Kongrede oylarını 213'e çıkarmasına karşın mevcut il başkanı Şinasi Öktem'e verilen 388 oy karşısında seçimi kaybetti. Antidemokratik tüzük karşısında aday olmanın güçlüğüne değinirken, "İşte Altan Öymen gibi partide her görevi yapmış bir adam, buna karşı bir şey yapmak lazım diye aday oluyor" diye konuşması anlamlıydı. Ancak 'Baykal hizbi'nin gücü karşısında bu çağrının adresi yoktu. 
CHP'de Baykalcılar kadar, muhaliflerin de tuhaf bir inadı var. 'Mazoşist' denilebilecek bir ruh hali içinde 'kaybedecekleri'ni bile bile kongre mücadelesine giriyorlar. Baykal CHP'yi 'özel mülkü' gibi görüyor, delegeyi ve teşkilatları ona göre dizayn etmiş. Seçim kazanamıyor ama kurultay da kaybetmiyor 
2007 seçimlerine CHP, Baykal ile girecek. Parti o günkü şartlarda baraja mı takılır, iktidara mı gelir, kararı halk verecek. 
Kabul etmek gerekiyor ki, CHP değişmez 
CHP'li muhalifler enerjilerini kongrelerde tüketmek yerine niye yeni partileşmeye gitmiyorlar 
Solun AKP'sini oluşturmak daha mı zor 



</TEXT>
</DOC>
