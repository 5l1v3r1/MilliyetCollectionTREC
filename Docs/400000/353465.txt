<DOC>
<DOCNO> 353465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko11.html </URL>
<DATE> 2005/06/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TKİ kömür parasını alamadı, kredi kullandı... 
</HEADLINE>
<TEXT>

     Sosyal Yardımlaşma ve Dayanışmayı Teşvik Fonu'ndan bedeli karşılanmak üzere 2003 yılında başlatılan fakir ailelere 500 kilogram kömür yardımı kampanyası, TKİ'yi zor duruma soktu. 
     Edinilen bilgiye göre TKİ, fakir fukaraya dağıtılan kömürün bedeli olan 90 trilyon lirayı, ödenek yokluğuna bağlı Fon'dan alamayınca, 60 trilyon lira banka kredisi kullanmak zorunda kaldı. 
     Ayrıca yıllardır çözülemeyen enerji KİT'leri arasındaki alacak-borç döngüsü çerçevesinde TKİ'nin EÜAŞ'tan alacağı 173 trilyon lira olarak hesaplanırken, genel toplamda alacağı ise 270 trilyon lirayı buluyor. 
     TKİ'nin EÜAŞ'tan alacağının, ''dağıtımın kayıp-kaçaklardan dolayı pahalıya mal olması ve maliyetin tam olarak fiyatlara yansıtılmayarak, dengenin çapraz sübvansiyonlarla kurulmaya çalışılmasından'' kaynaklandığı ve 1999 yılından bu yana çözülemediği belirtiliyor. 
     Fakir ailelere kömür dağıtılması yönündeki Bakanlar Kurulu kararı çerçevesinde 2003 yılında 662 bin ton, 2004 yılında 1.1 milyon ton kömür dağıtılırken, bu yıl da 1.5 milyon ton kömür dağıtımı planlandı. 
     Bu arada toplam 7.7 milyon ton kömürün Türkiye sathında tüketime sunulacağı operasyonla, ''TKİ'nin karının 30 milyon dolar artması, halkın cebinden 500 milyon dolara yakın daha az para çıkması, yaklaşık 400 milyon dolar döviz tasarrufu sağlanması, 6 bin kişiye özel sektör eliyle ek istihdam'' hedeflendi. 
     
</TEXT>
</DOC>
