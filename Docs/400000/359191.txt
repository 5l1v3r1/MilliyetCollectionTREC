<DOC>
<DOCNO> 359191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy03.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a türban ısrarı 
</HEADLINE>
<TEXT>


Türban için Anayasa değişikliği isteyen Mumcu, görüşme talebinde bulunduğu Başbakan Erdoğan'ın yanıt vermemesi üzerine önerilerini mektupla yineledi 

ANKARA Milliyet 


Başbakan'dan görüşme talebinde bulunarak, özellikle türban sorununun çözümü ve Cumhurbaşkanı'nı halkın seçmesi konularında Anayasa değişikliği yapılmasına ilişkin önerilerini kamuoyuna açıklayan ANAVATAN lideri Erkan Mumcu, Erdoğan'ın yanıt vermemesi üzerine önerilerini 8 sayfalık mektup yazarak yineledi. Mumcu, mektuptaki çözüm önerilerini şöyle sıraladı 
'Toplumsal mutabakat' gibi içeriği açık olmayan kavramlar yerine, çözümü mümkün kılacak tek husus 'demokratik uzlaşma'dır. Sorunların başında din değerleriyle laiklik ilkesi arasında uzlaşmaz bir çelişkinin var olduğu yönündeki yanıltıcı algı gelmektedir. Başörtüsü için referanduma gidilmesi girişimi, toplumu bölünmeye götürecek sorunlar ortaya koymaya adaydır. Eğitim özgürlüğünü kaldıran kılık kıyafet kısıtları kaldırılmalı. Kılık-kıyafet tartışmasına son verilebilmesi bakımından, kamu hizmeti alan ve kamu hizmeti veren esasında ayrışmaya gidilmeli. Cumhurbaşkanlığı makamı ve siyasal sistem sağlıklı biçimde tanımlanmalı. Cumhurbaşkanı halk tarafından iki turlu bir seçimle ve en çok iki dönem için seçilmeli. Dokunulmazlıkları sınırlandıracak bir Anayasa değişikliği yapılmalı. 


</TEXT>
</DOC>
