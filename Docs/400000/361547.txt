<DOC>
<DOCNO> 361547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/asiy.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca 6 ay raporlu 
</HEADLINE>
<TEXT>


Kayıp trilyon davasından aldığı 2 yıl 4 aylık cezasının infazını 4. kez erteleten Necmettin Erbakan'ın, yararlandığı yeni İnfaz Kanunu'na göre infazı en fazla bir kez daha ertelenebilecek 

ANKARA Milliyet 


Eski Başbakan Necmettin Erbakan, kayıp trilyon davasından aldığı 2 yıl 4 aylık hapis cezasının infazını 4. kez 6 ay süreyle erteletti. Yeni İnfaz Kanunu hükümlerinin uygulandığı Erbakan'ın, sağlık raporuyla 6 ay daha cezasının infazını erteletme hakkı bulunuyor. 
Erbakan'a RP'nin lideri olduğu dönemde "evrakta sahtecilik" yaparak 1 trilyonluk Hazine yardımının harcanmış gibi gösterildiği gerekçesiyle verilen hapis cezası Yargıtayca onanmıştı. Karar uyarınca daha önce cezasının infazını 3 kez erteleten Erbakan'ın avukatları, 3. ertelemenin sona erdiği 14 Temmuz'dan önce bir kez daha erteleme talebiyle Ankara Başsavcılığı'na başvurdu. Talebe dayanak olarak, Erbakan'ın daha önce Ankara Numune Hastanesi'nden aldığı böbrek ve kalp yetmezlikleriyle hareket kısıtlılığı yönündeki rapor gösterildi. 

Ret kararı kaldırıldı 
Ankara Cumhuriyet Başsavcı Vekili Bekir Selçuk'un talebi reddetmesi üzerine Ankara Başsavcılığı İnfaz Savcılığı'na itiraz dilekçesi sunuldu. İnfaz Savcılığı da ret kararını kaldırarak, sağlık raporu doğrultusunda ve 1 Haziran'da yürürlüğe giren Ceza ve Güvenlik Tedbirlerinin İnfazı Hakkında Kanun'un 17. maddesi uyarınca Erbakan'ın cezasının infazını 6 ay daha erteledi. 
Erbakan'la ilgili önceki ertelemelerde, Adli Tıp Kurumu Başkanlığı'nın "infazın ertelenmesinin uygun olacağı" yönündeki görüşü dikkate alınmıştı. Ancak son erteleme için uygulanan 17. maddeye göre, 3 yıl ve daha az süreli hapis cezalarının infazı, cumhuriyet başsavcılıklarınca 6 ayı geçmeyen sürelerle ara verilerek yerine getiriliyor. Bu maddeye göre, bu ara verme 2 defadan fazla olamıyor. Buna göre, Erbakan'ın cezasının infazı, sağlık raporu doğrultusunda en fazla bir kez daha 6 aylığına ertelenebilecek. 



</TEXT>
</DOC>
