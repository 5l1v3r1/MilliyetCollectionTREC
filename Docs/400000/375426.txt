<DOC>
<DOCNO> 375426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur30.html </URL>
<DATE> 2005/09/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rock'n Coke alanındaki müzikseverlere çamur sürprizi 
</HEADLINE>
<TEXT>

     Coca Cola’nın sponsorluğunda bu yıl üçüncüsü düzenlenen "Rock’n Coke İstanbul 2005" festivali, Hezarfen Havaalanı’nda kurulan "müzik kasabası"nda başladı. 
     Pozitif Tanıtım ile İstanbul Kültür ve Sanat Vakfı İKSV 
     işbirliğiyle gerçekleştirilen festivali kombine biletli 10 bin rocksever dün akşamdan itibaren 300 dönümlük alanda oluşturulan "müzik kasabası"ndaki kamp alanında çadırları kurduktan sonra beklemeye başlarken yağmur sürprizi yaşandı. Gece başlayan ve aralıklı olarak süren yağmur, sabaha kadar eğlenmeleriyle bilinen rockçıların, çadırlarına kapanmalarına yol açtı. Sabah erken saatlerden itibaren otobüsler ve özel araçlarla festival alanına gelen diğer müzikseverler de, sıkı güvenlik önlemleri altında "müzik kasabası"na giriş yaptılar. Büyük bölümü çimle kaplı festival alanı, sağanak yağmur nedeniyle rockseverlerin çamurla mücadele etmelerine neden oldu. 
     
     "HAYATA ARTI" GENÇLİK FONU ÖDÜL TÖRENİ 
     Bu arada "Rock’n Coke İstanbul 2005" çerçevesinde düzenlenen törende, Coca Cola ve Birleşmiş Milletler Kalkınma Programı tarafından oluşturulan "Hayata Artı" Gençlik Fonu’ndan yararlanacak projeler açıklandı. 
     Coca Cola Türkiye Kurumsal İletişim Müdürü Ebru Bakkaloğlu, Türkiye çapında gençlik kalkınma projelerini desteklemek üzere oluşturulan ve 1.5 milyon dolarlık fondan ilk etapta Trabzon, Kocaeli, Van, Mardin, Siirt, İstanbul, Mersin, Bursa, Adana ve Konya’dan gelen projelerin yararlanacağını söyledi. 
     Bakkaloğlu, 16-26 yaş arası gençlerin 113 projeyle başvurduğunu ifade ederek, bu projelerden 10’unun desteklenmek üzere belirlendiğini anlattı. 
     Başarılı bulunan 10 projenin temsilcisinin festivale getirildiğini ve festival alanında kurulan "Hayata Artı" gençlik çadırında projelerinin sergilendiğini kaydeden Bakkaloğlu, bu yıl ayrıca bir de "Rock’n Coke Özel Ödülü" verdiklerini dile getirdi. 
     Adana Sivil Gençlik Meclisi’nin "Her Köy Bir Sahnedir" adlı projesinin özel ödüle layık görüldüğünü belirten Bakkaloğlu, festival bilet gelirlerinin bir kısmının da bu projeye aktarılacağını bildirdi. 
     Bakkaloğlu, proje kapsamında Adana’nın 12 köyünde ve varoşlarında tiyatro oyunları sergileneceğini ifade etti. 
     "Hayata Artı" Gençlik Fonu kapsamında uygulamaya değer görülen bütün projelerde gençlerin yerel sorunları çözmeye yönelik fikirler ürettiklerini vurgulayan Bakkaloğlu, yerel işbirlikleriyle güçlendirilen projelerin engelli gençlerin hayata katılmasından kalifiye işgücü oluşturmaya, cinsel sağlık eğitiminden atık pillerin çevreye zarar vermesini engellemeye kadar pek çok konuyu kapsadığını söyledi. 
     
     CEZA’DAN "HAYATA ARTI" PROJESİ İÇİN SINGLE 
     Ebru Bakkaloğlu, festivalde konser verecek olan şarkıcı "Ceza"nın "Hayata Artı" projesini desteklemek amacıyla "Sıra Sende" adlı bir single çıkardığını da kaydetti. 
     Şarkının ilk kez bugün festivalde seslendirileceğini ve single’dan elde edilecek gelirin de fona kalacağını anlatan Bakkaloğlu, söz konusu parçanın gençleri katılımcı ve üretimci olmaya teşvik ettiğini bildirdi. 
     Fondan yararlanacak projelerin temsilcilerine, "Hayata Artı" çadırında plaketleri verildi. 
     
     ROCK’N COKE İSTANBUL 2005 
     Coca Cola Türkiye Kurumsal İletişim Müdürü Ebru Bakkaloğlu, Rock’n Coke İstanbul 2005" hakkında da bilgi vererek, bu yıl festivali 2 günde 50 bin kişinin izlemesini beklediklerini kaydederek, "Rock’n Coke’u dünya festivalleri arasına sokmak istiyoruz" dedi. 
     Geçen yıllardan farklı olarak festivale gelecek gençler için "Road Trip" adlı özel bir tur düzenlendiğini anlatan Bakkaloğlu, Road Trip’e Ankara, İzmir, Adana ve Bursa’dan katılan gençlerin festivale tek otobüsle geldiklerini söyledi. 
     Bakkaloğlu, Coca Cola’nın Avrupa çapındaki en kapsamlı müzik etkinliği "Soundwave Festivaller Turu" kapsamında da 20 farklı ülkeden 600 gencin "Rock’n Coke"a geldiğini bildirdi. 
     
     YAĞMUR VE FESTİVAL 
     Ebru Bakkaloğlu, festivalin her türlü senaryoya göre hazırlandığına işaret ederek, "Yağmura da hazırlıklıydık. Bunlar açık hava festivallerinin doğasında var. Yağmur da olsa, çamur da olsa bu festival yapılacak" dedi. 
     Bakkaloğlu, festivale 35 yabancı gazetecinin katıldığını sözlerine ekledi. 
     Bu arada 18 yerli, 22 yabancı sanatçı ve grup olmak üzere toplam 120 müzisyenin katılacağı "Rock’n Coke İstanbul 2005" festivali, 
     saat 14.00’te "Rashit Hanin Elias"ın sahne almasıyla başladı. 
     
     İŞÇİ EYLEMİ 
     Öte yandan Coca Cola’nın dağıtımını yapan taşeron firma tarafından sendikaya üye oldukları gerekçesiyle işten çıkarıldıkları iddia edilen işçilerden oluşan bir grup, festivalin gerçekleştirildiği Hezarfen Havaalanı önünde protesto gösterisi yaptı. 
     Ellerinde "yaşasın Coca Cola direnişimiz. İşçiler geri alınsın. 
     DİSK Nakliyat-İş" yazılı pankart taşıyan grup, "Coca Cola içme, Rock’n Coke’a katılma" şeklinde slogan attı. 
     Nakliyat-İş Sendikası Genel Başkanı Ali Rıza Küçükosmanoğlu, grup adına yaptığı basın açıklamasında, Türkiye genelinde "Coca Cola’yı boykot kampanyası" düzenlediklerini hatırlattı. 
     Müzikseverlerden destek beklediklerini belirten Küçükosmanoğlu, rockseverleri festivale katılmamaya çağırdı. 
     
</TEXT>
</DOC>
