<DOC>
<DOCNO> 350700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko45.html </URL>
<DATE> 2005/06/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rusya Merkez Bankası'na göre, Türk bankaları en iyi yüzde 20 içinde 
</HEADLINE>
<TEXT>

     Rusya Merkez Bankası'nın ilk 3 aylık verilerine göre, özel Türk bankaları ''en iyi yüzde 20'' içinde yer aldı. 
     Rus Kommersant gazetesinde yer alan haberde, en başarılı Türk bankasının, 149. sırada yer alan Finansbank'ın olduğu kaydedildi. 
     Rusya'da finans çevrelerinin referans gazetesi olarak kabul ettiği Kommersant, yayınladığı özel ekte Rusya'nın tüm bankaları hakkındaki verileri yayınladı. 
     Rusya Merkez Bankası verilerine göre, 1 Haziran 2005 itibarıyle lisanslı 1232 banka bulunurken, bu yılın ilk 3 aylık döneminde, tüm bankaların aktifleri esas alınarak sıralandı. 
     Kommersant'taki listeye göre, ilk sırada Rusya'nın Ziraat Bankası sayılan Sberbank var. Bu bankanın aktifleri 2 katrilyon rubleyi, karı ise 18 milyar rubleyi aşıyor. Daha sonra Vneştorgbank, Gazprombank, Alfa Bank, Bank Moskvı, Rosbank sıralanıyor. 
     
     ''TÜRK BANKALARI YÜZDE 20 DİLİMİNDE'' 
     Listede aktif varlıklarına göre en başarılı durumda Türk bankası Finansbank Moscow yer alırken, onu 160. sıradaki Garanti Bank Moscow, 229. sırada olan Yapı Kredi Bank Moscow, 301. sıradaki Denizbank Moscow ve 712. sıradaki Ziraat Bankası Moskova izledi. 
     Finansbank aktifi, karlılığı ve açtığı kredi en fazla olan Türk bankası olarak açıklanırken, Finansbank'ın ilk 3 aydaki karının yaklaşık 2.8 milyon dolar olduğu belirtildi. 
     Türk bankaları arasında 35 milyon dolarlık sermayesiyle Garanti Bankası'nın en fazla sermayeye sahip olduğu belirtilen raporda, Denizbank Moscow'un faaliyete geçtikten kısa süre sonra karlılığı yakaladığının yaklaşık 550 bin dolar görüldüğü vurgulandı. 
     Raporda, ilk 3 aylık dönemde zarar eden tek Türk bankasının yaklaşık 130 bin dolar ile Ziraat Bankası Moskova olduğu ifade edildi. 
     
</TEXT>
</DOC>
