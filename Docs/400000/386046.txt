<DOC>
<DOCNO> 386046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko10.html </URL>
<DATE> 2005/10/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Spor ürünleri zinciri Intersport Türkiye'de... 
</HEADLINE>
<TEXT>

     Spor ürünleri mağazaları zinciri Intersport International Corp.'un IIC Türkiye için SportingShop markası altında Türkiye genelinde 8 mağazası bulunan Sporting Güngör A.Ş. ile lisans anlaşması imzaladığı bildirildi. 
     Sporting Güngör A.Ş.'den yapılan yazılı açıklamada, yıllık 7 milyar Avro'luk cirosu ve 29 ülkede 4 bin 800'den fazla spor mağazasıyla dünya spor malzemeleri pazarında faaliyet gösteren IIC ile imzalanan anlaşmayla, Sporting'in Türkiye'de IIC mağazaları açma, IIC'nin kendi markalarının ürünlerini üretme, satma ve diğer tüm hizmetlerinden yararlanma hakkına sahip olduğu aktarıldı. 
     Yıl sonuna kadar mevcut mağazalarını Intersport'a çevirecek olan Sporting'in, 2006 Nisan ayında Kanyon Alışveriş Merkezi'nde bin 200 metrekarelik alanda IIC'nin yeni mağaza konseptinin ilk örneğini açacağı belirtildi. 
     Açıklamada görüşlerine yer verilen IIC Üst YÖneticisi Franz Julen, Türkiye'nin Avrupa'ya yakın ve etkileşim halinde önemli ve büyük bir pazar olduğunu belirterek, Intersport markasının Türkiye'de profesyonelce, imaj ve pozisyonuna uygun bir şekilde temsil edilip konumlanması için en uygun partner olarak Sporting'in tercih edildiğini aktardı. Julen, bu ortaklığın Intersport'un Avrupa'da ve dünyadaki liderliğini daha da pekiştiren bir adım olduğunu belirtti. 
     Intersport Türkiye Üst Yöneticisi Levent Yarcan ise, Türkiye'de 70 milyonluk genç nüfusun gün geçtikçe spora daha çok ilgi duyduğunu ve sporun hayatın bir parçası haline gelmeye başladığını ifade ederek, Türkiye'de spor mağazacılığı konusunda yeni bir dönemin başladığını belirtti. 
     
</TEXT>
</DOC>
