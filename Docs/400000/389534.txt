<DOC>
<DOCNO> 389534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy13.html </URL>
<DATE> 2005/10/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
SSK ve Bağ-Kur borçları yeniden yapılandırılıyor 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Bağ-Kur ile SSK’ya 31 Mart 2005 tarihine kadar olan borçların yeniden yapılandırılmasına ilişkin tasarı taslağının tamamlandığını bildirdi. 
     Başesgioğlu, düzenlediği basın toplantısında, borç yapılandırmaya ilişkin tasarı taslağının, Çalışma ve Sosyal Güvenlik Bakanlığı, Maliye Bakanlığı ve Hazine Müsteşarlığı yetkililerince hazırlanarak, Bakanlar Kurulu’na sevk edildiğini söyledi. 
     Murat Başesgioğlu, Mart 2005 tarihi itibariyle SSK’nın özel sektörden 4.6 milyar YTL, Bağ-Kur’un ise 16.7 milyar YTL prim alacağı bulunduğunu bildirdi. 
     Çalışma ve Sosyal Güvenlik Bakanı Başesgioğlu, ayrıca, kamu kesimi işçilerinin ek ikramiyelerinin 2005’teki bölümünün Ramazan Bayramı’ndan önce ödenmesine ilişkin kararın da Bakanlar Kurulu’nda imzaya açıldığını söyledi. 
     Çalışma ve Sosyal Güvenlik Bakanı Murat Başesgioğlu, Bağ-Kur’daki tüm borçlar ile SSK’da borç aslı 50 bin YTL ve altında olanlar için, borç asıllarına 1998 sonuna kadar gecikme cezası, 1999’dan başvuru tarihine kadar ise TEFE oranı uygulanarak borçların yeniden hesaplanacağını bildirdi. 
     Başesgioğlu, düzenlediği basın toplantısında, borç yapılandırmaya ilişkin tasarı taslağının, Çalışma ve Sosyal Güvenlik Bakanlığı, Maliye Bakanlığı ve Hazine Müsteşarlığı yetkililerince hazırlanarak, Bakanlar Kurulu’na sevk edildiğini söyledi. 
     Tasarı taslağının, bugüne kadarki borç yapılandırma düzenlemelerinden farklı olacağını belirten Başesgioğlu, şunları kaydetti 
     "Bu, sadece borç yapılandırma tasarısı değildir. Aynı zamanda, bundan sonra sosyal güvenlik kurumlarına borç birikmemesi için alınması gereken tedbirleri de içinde barındırmaktadır. 
     Bunu bir af olarak görmek mümkün değildir. Bu bir borç yapılandırmasıdır. Sosyal güvenlik kurumlarının alacakları, diğer kamu alacaklarından farklılık arz etmektedir. Çünkü buralarda biriken paralar, vatandaşın, işçinin, Bağ-Kur’lunun, işverenin devlete emanet ettiği paralardır. Dolayısıyla, bu paralar üzerinde tasarrufta bulunurken, kamunun daha dikkatli hareket etmesi gerekiyor." Sosyal güvenlik reformu çalışmalarının sürdüğüne işaret eden Başesgioğlu, yeni sosyal güvenlik sistemine, bugünkü sosyal güvenlik kurumlarının yapısal sıkıntılarının olabildiğince az intikal etmesinin önemli olduğunu vurguladı. 
     
     BORÇLAR NASIL YAPILANDIRILACAK 

     Başesgioğlu’nun verdiği bilgiye göre, söz konusu düzenleme ile SSK’nın özel sektördeki toplam 4.6 milyar, Bağ-Kur’un ise toplam 16.7 milyar YTL prim alacağı yeniden yapılandırılacak. 
     SSK’nın, Mart 2005 itibariyle özel sektöre ait 1 milyon 446 bin 735 borçlu dosyası bulunuyor. Bunların 1 milyon 440 bin 476’sı 50 bin 
     YTL ve altında 6 bin 259’u ise 50 bin YTL üstünde borç içeriyor. 
     Taslak kapsamında, 31 Mart 2005 tarihine kadar tahakkuk ettiği halde ödenmeyen Bağ-Kur kapsamında takip edilen Prim ve Sosyal Güvenlik Destek Primi borçları SSK kapsamında takip edilen özel sektör işverenlerinin Sigorta Primi, Sosyal Güvenlik Destek Primi, İşsizlik Sigortası Primi, İdari Para Cezası borçları ile yine SSK kapsamında 31 Mart 2005 ve öncesinde biten özel bina inşaatı ve ihale konusu işlerden dolayı fark işçilik tutarı üzerinden hesaplanacak borçlar yeniden yapılandırılacak. 
     Bağ-Kur’da tüm borçlar SSK’da ise borç aslı 50 bin YTL ve altında olanlar için, borç asıllarına 1998 sonuna kadar gecikme cezası, 1999’dan başvuru tarihine kadar ise gecikme cezası oranları yerine 
     enflasyon TEFE oranı uygulanarak, borçlar yeniden hesaplanacak. 
     Bu hesap sonucu, borcun ait olduğu döneme bağlı olarak toplam borç tutarında farklı oranlarda terkin indirim söz konusu olacak. Bu kapsamdaki indirim miktarı yüzde 51’e kadar çıkacak. 
     SSK’da borç aslı 50 bin YTL üzerinde olanlar için, Maliye Bakanlığı’nca "çok zor durum" halinin belirlenmesi için kullanılan likidite rasyosu esas alınarak borçlu kurumun mali durumuna bağlı olarak yüzde 30’a kadar terkin yapılabilecek. 
     Taksit sayısı borcun ağırlıklı yaşına göre belirlenecek, ancak taksit süresi en fazla 36 ay olacak. Taksitlendirme farkı, 12 ayda ödenirse yıllık yüzde 5, 12 ayı aşan sürede ödenirse yıllık yüzde 6, 24 ayı aşan sürede ödenirse yıllık yüzde 7 olacak. Taksitlendirme 
     süresinde taksitlendirilmiş borçlara Hazine borçlanma faizi DİBS 
     uygulanmayacak. 
     Başvurusu süresi, kanunun yürürlüğe girdiği tarihi takip eden aybaşından itibaren 2 ay olacak. SSK ve Bağ-Kur yönetim kurulları, bu süreyi 1 ay uzatabilecek. 
     
     TAKSİTLERİN AKSATILMASI 

     Taksitlendirmeden kaynaklanmış yükümlülüklerin bir takvim yılında 3 defa aksatılması veya taksitlendirme süresi içinde tahakkuk edecek 
     cari ay borçlarının bir takvim yılında 2 defa ödenmemesi durumunda sigortalı borç yeniden yapılandırmasından yararlandırılmayacak. 
     Bu sınırlar içinde taksit ödemelerini yerine getiremeyenlere aylık Hazine borçlanma faizi oranına 1 puan eklenerek bileşik bazda gecikme zammı uygulanacak ve böylece sistemde kalmalarına imkan verilecek. 
     Toplam borçlarının yüzde 50’sini peşin olarak ödeyenler veya taksitlendirilmiş borçlarının yarısını ödeyen Bağ-Kur’lular sağlık hizmetlerinden yararlanabilecek. Bağ-Kur’lular daha önce borcunun tamamını ödemeden sağlık hizmetinden yararlandırılmıyordu. 
     
     PRİM TAHSİLAT ETKİNLİĞİNİ ARTIRMAYA YÖNELİK HÜKÜMLER 

     Bağ-Kur’a 5 yıl ve daha fazla süreye ilişkin prim borcu bulunan sigortalıların tebliğ edilen süre içerisinde borçlarını ödememeleri halinde sigortalılığı durdurulacak. Prim borcunun ait olduğu süreler sigortalılık süresi olarak değerlendirilmeyecek ve bu sürelere ilişkin kurum alacakları takip edilmeyecek. 
     Ancak sigortalı veya hak sahipleri daha sonra sigortalının en son bulunduğu basamağın başvuru tarihindeki değeri üzerinden hesaplanacak borç tutarlarını tebliğ tarihinden itibaren 3 ay içinde ödedikleri takdirde, bu süreler sigortalılık süresi olarak değerlendirilecek. 
     Toplam 3 aylık prim borcu bulunan Bağ-Kur sigortalılarına esnaf kesimi takip eden bir ay içinde kurumca tebligat yapılacak. 
     Ödenmemesi halinde, takip eden 3 ay içinde borç bildiriminde bulunulacak. Bildirimde belirtilen sürede borcunu ödememesi halinde, sigortalı aleyhine icra takibi başlatılacak. 
     SSK haciz bildirimlerinin banka şubeleri veya genel müdürlüklerine doğrudan tebliğ edilmesine imkan tanınacak. Banka genel müdürlüklerine Bağ-Kur borçluları ile ilgili talep edilecek bilgi ve belgelerin en geç 7 iş günü içinde verilmesi zorunluluğu getirilecek. 
     Halen ilk ayda yüzde 10 olan gecikme zammı, üç aylık sürede her ay için yüzde 3 olarak değiştirilecek. Kurumlar prim alacaklarının takip ve tahsilinde, alacaklarını yaş ve miktarına göre sınıflandırılarak en yeni ve en büyük meblağlı alacaklara öncelik verecek. 
     Denetlenecek sektörler her yıl için belirlenecek risk değerlendirme kriterlerine göre sınıflanarak riskli sektörlerin denetimine öncelik verilecek. 
     
     BAĞ-KUR’A KAYITLILIĞIN DENETİMİ 

     Kamu denetim elemanları, kendi mevzuatları gereğince yapacakları her türlü inceleme ve denetimleri sırasında ilgililerin Bağ-Kur’a kayıt ve tescilinin olup olmadığını da incelemeye yetkili olacak. 
     Prim borçlarını ödemeyen ve bu kanun hükümlerinden yararlanmak için başvurmayan veya başvurduğu halde ödeme yükümlülüklerini yerine getirmeyen borçlular, üretim, yatırım ve benzeri faaliyetler için sağlanan devlet yardımları ile teşvik ve desteklerden yararlandırılmayacak ve böylece düzenli prim ödemeye teşvik edilecek. 
     Bağ-Kur kapsamındaki sigortalıların 31 Aralık 2006’ya kadar basamak ve prim borçlarını etkileyecek her türlü bilgi ve belgeyi kuruma getirmeleri gerekecek. Bu tarihten sonra getirilecek bilgi ve belgeler, basamak ve prim borçlarını etkilemeyecek. 
     
     SSK BORCU İÇİN ÖRNEK HESAP 

     Başesgioğlu’nun verdiği örnek hesaplamalara göre, SSK’da Ocak 2001’de 100 YTL olan borç, mevcut mevzuata göre Temmuz 2005’te 503 
     YTL’ye yükseldi. Bu borç yeniden yapılandırıldığında, 2001 başından itibaren prim aslına TEFE ÜFE uygulanacak ve toplam borç 318 YTL olarak gerçekleşecek. Peşin ödendiğinde indirim oranı yüzde 37 olacak. 
     Bu borca, 12 aylık taksitle ödenmesi halinde yıllık yüzde 5 taksitlendirme farkı eklenecek ve toplam borç 333.9 YTL olacak. Terkin edilen miktar yüzde 33.6 olacak. 
     Borcun 24 aylık taksitle ödenmesi halinde yıllık yüzde 6 taksitlendirme farkı eklenecek, toplam borç 356.1 YTL olacak. Terkin edilen miktar, yüzde 29.2 olarak gerçekleşecek. 
     Borcun 36 aylık taksitle ödenmesi halinde yıllık yüzde 7 taksitlendirme farkı eklenecek. Toplam borç 384.78 YTL olacak. Terkin edilen miktar yüzde 23.5’e düşecek. 
     
     BAĞ-KUR BORCU İÇİN ÖRNEK HESAP 

     Tescil tarihi 1 Ekim 1972 ve sigortalılık süresi 32 yıl 5 ay olan bir sigortalının mevcut uygulamaya göre 19 bin 329 YTL olan borcu, yeniden yapılanma ile 4 bin 628 YTL yüzde 24 terkinle 14 bin 701 YTL’ye düşecek. 
     Tescil tarihi 1 Ekim 1995 ve sigortalılık süresi 10 yıl 2 ay olan bir sigortalının mevcut uygulamaya göre 17 bin 372 YTL olan borcu, yeniden yapılanma ile 4 bin 710 YTL yüzde 27 terkinle 12 bin 661 YTL’ye inecek. 
     Tescil tarihi 1 Ekim 2000 ve sigortalılık süresi 4 yıl 5 ay olan bir sigortalının mevcut uygulamaya göre 10 bin 861 YTL olan borcu, yeniden yapılanma ile 3 bin 432 YTL yüzde 32 terkinle 7 bin 429 YTL’ye gerileyecek. 
     Tescil tarihi 1 Ekim 2002 ve sigortalılık süresi 2 yıl 5 ay olan bir sigortalının mevcut uygulamaya göre 5 bin 836 YTL olan borcu, yeniden yapılanma ile 1291 YTL yüzde 22 terkinle 4 bin 545 YTL’ye düşecek. 
     
</TEXT>
</DOC>
