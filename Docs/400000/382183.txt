<DOC>
<DOCNO> 382183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun12.html </URL>
<DATE> 2005/09/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Talabani uçak kullanmaya başladı 
</HEADLINE>
<TEXT>

     İhsan DÖRTKARDEŞ DHA 

      IRAK Devlet Başkanı Celal Talabani’nin, geçen ay 6 korumasının ölümüyle sonuçlanan konvoyuna yönelik silahlı saldırının ardından Bağdat’tan Süleymaniye’ye alışılmışın dışında uçakla gittiği bildirildi. 
     ABD’deki temaslarından sonra Bağdat’a dönen Kürdistan Yurtsever Birliği lideri ve Cumhurbaşkanı Talabani, Süleymaniye yakınlarındaki karargahına geçerken, alışılmışın dışında karayolu yerine havayolunu tercih etti. Irak Hava Yolları’na ait büyük bir uçakla Süleymaniye havaalanına inen Talabani, IKDP lideri Mesut Barzani’nin değiştirilmesini istediği ve "Bana katliamları hatırlatıyor" dediği Irak ve Kürt bayrakları ile karşılandı. Irak, ardından Kürt Milli Marşı çalan bandoyu saygı duruşunda dinledikten sonra selamlayan Talabani, buradan karargahına geçti. Talabani’nin yeni saldırı olasılığına karşılık uçağı tercih ettiği öne sürüldü. 
     
</TEXT>
</DOC>
