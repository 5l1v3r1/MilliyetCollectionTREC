<DOC>
<DOCNO> 389034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo01.html </URL>
<DATE> 2005/10/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gürsoy maç sonrası taraftarla tartıştı... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, 1-1 sona eren Denizlispor maçı sonrası büyük üzüntü yaşadıklarını söyledi. 
     Gürsoy, maç sonrası basın mensuplarına yaptığı açıklamada, şartlar ne olursa olsun kazanmak zorunda olduklarını belirterek, "Üzgünüz, ama gol atamayana atarlar. Hakem ne kadar kötü olursa olsun gol atmalısınız. Bu kadar az seyircinin önünde hakem de kendini kaybetti. 
     Faullere dikkat etmedi ve oyun kontrolünden çıktı" diye konuştu. 
     Ergun Gürsoy, açıklamaları sonrası Ali Sami Yen Stadı’ndan Sportif AŞ binasına yürüyerek giderken yine taraftar tepkisiyle karşı karşıya kaldı. 
     Bir taraftarın, "Bunadın artık" sözlerine oldukça sinirlenen Gürsoy’u, bir anda bu taraftarın üzerine yürümek istemesine karşın yanındaki korumalar sakinleştirerek, kulüp binasına götürdüler. 
     Diğer yandan yönetim kurulu üyesi Fatih Gökşen de maçın hakemi Selçuk Dereli’ye tepki göstererek, "Düzgün giden bir maçı çığrından çıkardı. İyi bir yönetim sergileyemedi" dedi. 
     Galatasaray Kulübü Başkanı Özhan Canaydın ise maçın hemen bitiminde bir açıklama yapmadan, stattan hızlı bir şekilde ayrıldı ve kulüp binasına geçti. 
     
     GALATASARAY KULÜBÜ SPORTİF DİREKTÖRÜ TULUN 

     Galatasaray Kulübü Sportif Direktörü Bülent Tulun, hakem yönetiminden yakındı. 
     Takım olarak kötü oynadıklarını belirten Tulun, şunları söyledi 
     "Hakem ince ince çalışarak Galatasaray’ın altını oydu. Takdir haklarını rakip takım lehine kullandı. Hakemlerimiz bundan dolayı Avrupa’da görev alamıyorlar. Karşımızda planlı ve programlı bir hakem vardı. Eğer kötü bir hakem olsaydı tek hata yapardı. Ama o, maç boyunca sürekli aleyhimize kararlar verdi ve oyuncuların sinirlerini gerdi. Bilinçli olarak Orhan’a sarı kart göstererek, cezalı duruma düşürdü. Ancak uzun lig maratonunda iyi günler olacak, kötü günler olacak. Yine de önemli 2 puan yitirdik." Maç sonrası Denizlisporlularla tartışması konusundaki soruyu da yanıtlayan Tulun, "Tartıştığımız kişi Denizlispor’un kaleci antrenörüymüş. Galatasaray’da da oynamış. Ben hakemle diyaloğa giren oyuncuları toplamaya gitmiştim. Bu kişi de onurumuzu kırmaya çalıştı. 
     Biz de buna tepkimizi gösterdik" diye konuştu. 
     Bülent Tulun, taraftarların uzun zamandır yönetimin istifasını istediklerini, bu nedenle maç sonrası aynı tezarühatları yapmalarının kendileri açısından sürpriz olmadığını söyledi. 
     
     FUTBOLCULAR DA HAKEME TEPKİLİ 

     Galatasaray’ın Denizlispor karşısında kaybettiği 2 puan sonrası sarı-kırmızılı futbolcular da hakem Selçuk Dereli’ye tepki gösterdi. 
     Sarı-kırmızılı takımın golünü atan Hasan Şaş, maçı istedikleri tempoda götürdüklerini dile getirerek, "Ancak Iliç’in yüzde yüz bir penaltı pozisyonu var. Hakemin bizim aleyhimize verdiği bütün fauller bizi yavaşlattı. Ali Sami Yen Stadı’nda bu kadar aleyhimize faul çalınmaz. Ayrıca hakemlerden rica ediyorum, bizi çocukları gibi azarlamasınlar. Karizmaysa kralını yaparız. Bizi kimse azarlayamaz" diye konuştu. 
     Hakemlerin ufak tefek hataları olabileceğini ifade eden Orhan Ak ise "Ancak karşımızda böyle bir hakemin olacağını tahmin etmiyorduk. 
     Selçuk Dereli gibi bir hakemin bu kadar kötü bir yönetim göstermemesi gerekirdi. Şampiyonluğa oynayan bir takımız. Kimsenin desteğine ihtiyacımız yok. Ama daha adil yönetim istiyoruz. Emeğimize yazık" ifadelerini kullandı. 
     Sarı-kırmızılı takımın kaptanı Hakan ise hakemin sonucu etkilediğini savunarak, şunları söyledi 
     "Her yerde bu kadar cesaretli olabilselerdi herhalde lig daha kaliteli olurdu. Hakem çok akıllı maç yönetti. Sürekli bilinçli olarak ataklarımızı kesti. Faullerimizi görmedi. Bir arkadaşımızı cezalı duruma düşürdü. Bu tip hatalar sürmezse biz yolumuza devam eder ve şampiyon oluruz. 
     Mücadelenin ikinci yarısında Denizlispor kalecisi ile karşı karşıya kaldığım pozisyonda golü atamadığım için üzgünüm. Hatayı tabii ki kendimizde görüyoruz." Bu arada maçın iki yardımcı hakemi ve dördüncü hakem polis aracıyla stadı terkederken, orta hakem Selçuk Dereli’nin bu hakemlerle birlikte olmaması dikkat çekti. 
     
     STAT DIŞINDA OLAY 

     Galatasaray’ın Denizlispor karşısında aldığı 1-1 beraberlik, sarı-kırmızılı taraftarları çileden çıkardı. 
     Maçın bitimiyle birlikte stadın önünde toplanan taraftarlar, uzun süre yönetim aleyhine tezahürat yaparken, özellikle Ergun Gürsoy taraftarların hedefindeki isim oldu. 
     Taraftar tepkisinin giderek artması üzerine stat çevresindeki emniyet güçleri zor kullanarak grubu uzaklaştırırken, bazı taraftarların gözaltına alındığı görüldü. 
     
</TEXT>
</DOC>
