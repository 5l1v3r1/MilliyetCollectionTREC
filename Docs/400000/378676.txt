<DOC>
<DOCNO> 378676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko51.html </URL>
<DATE> 2005/09/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bursa'da ulaşıma zam... 
</HEADLINE>
<TEXT>

     Bursa'da, Bursaray, belediye ve özel halk otobüsleri, minibüsler, taksi, dolmuş ve servis araçları taşıma ücretlerine çeşitli oranlarda zam yapıldı. Zamlı tarifelerin, 1 Ekim'den itibaren geçerli olacağı bildirildi. 
     Büyükşehir Belediyesi, Emniyet Müdürlüğü, Jandarma, Milli Eğitim Müdürlüğü, Karayolları Bölge Müdürlüğü, ilçe belediyeleri ve şoför odalarının temsilcilerinden oluşan Ulaşım Koordinasyon Merkezi'nden UKOME yapılan yazılı açıklamada, akaryakıt fiyatlarına geçen yılın ağustos ayından bu yana yaklaşık yüzde 30 zam yapılması nedeniyle şoför meslek odalarının zam talepleri üzerine, ulaşım fiyatlarının yeniden ele alındığı belirtildi. 
     Açıklamada, akaryakıt zamlarından kaynaklanan mağduriyetin giderilmesinin yanı sıra kent içi trafiği önemli ölçüde rahatlatacak ulaşım projelerinin süratle tamamlanması, Bursaray'ın aylık 6 trilyonluk kredi geri ödemelerinin aksamadan devam etmesi ve Bursaray'ın başta Görükle olmak üzere diğer etaplarına kaynak sağlanması amacıyla ulaşım fiyatlarının artırıldığı ifade edildi. Buna göre, dolmuş ücretleri, kısa hatlarda 90 YKr'den 1.10 YTL'ye, uzun hatlarda 1 YTL'den 1.25 YTL'ye çıkarılırken, taksi açılış ücreti 1.25 YTL'den 1.40 YTL'ye, kilometre ücreti de 1.25 YTL'den 1.45 YTL'ye yükseltildi. 
     Servis araçları ve okul taşıma ücretleri ise 5 kilometreye kadar 56.25 YTL'den 60 YTL'ye, 10 kilometreye kadar 75 YTL'den 80 YTL'ye, 20 kilometreye kadar 87 YTL'den 90 YTL'ye, 20 kilometreden sonra her kilometre için alınan ücret ise 85 YKr'den, 93 YKr'ye çıkarıldı. 
     Minibüslerde kısa hat ücretleri 75 YKr'den 1 YTL'ye, uzun hat ücretleri de 1 YTL'den 1.25 YTL'ye yükseltildi. 
     
     BÜTÜNLEŞİK BİLET SİSTEMİ 
     ''Kent İçi Toplu Taşıma Entegrasyonu Projesi'' çerçevesinde Bukart'ın, Bursaray ve belediye otobüslerinden sonra 1 Ekim'den itibaren özel halk otobüslerinde de geçerli olacağına işaret edilen açıklamada, raylı sistem, belediye otobüsleri ve özel halk otobüslerini kapsayan bütünleşik bilet sisteminin, Türkiye'de ilk kez Bursa'da uygulanmaya başlanacağı belirtildi. 
     Büyükşehir Belediyesi'nin toplu taşıma araçlarında yaşanan kargaşanın yanı sıra kent içi trafikteki aksaklıkların giderilmesi amacıyla başlattığı ''Ulaşım Entegrasyonu Projesi'' kapsamında, toplu ulaşım tarifelerinin yedi ana kategoride ele alındığı kaydedilirken, geçmişte sadece Bursaray ve iki belediye otobüsü hattında geçerli olan aktarmalı indirimli tarifelerin, metroyu besleyen bütün belediye otobüsü ve özel halk otobüsü hatlarına da yaygınlaştırıldığı ifade edildi. 
     
     AKTARMALI YOLCULUKTA 30 YKR İNDİRİM 
     Açıklamaya göre, yeni uygulamada Bursaray'da Bukart bilet fiyatı 80 YKr. oldu. Ancak, Bursaray istasyonlarını dikey besleyen hatları kullanan bir yolcu, belediye veya özel halk otobüslerine 60 YKr, Bursaray'a ise 80 YKr. öderken, eğer aktarmasını 45 dakika içinde yaparsa, toplam 1.40 YTL yerine 1.10 YTL ödeyecek. Öğrenciler ise belirlenen tarifenin yüzde 65'ini ödeyecekler. 
     Öte yandan, toplu taşıma araçlarını az kullanıp, Akıllı Bukart almayanların tercih ettiği tek kullanımlı manyetik kart kullananlar ise tam bilete 1.50 YTL, indirimliye ise 1.25 YTL ödeyecek. 
     Açıklamada, yapılan zamma rağmen Bursa'nın, büyükşehirlerdeki toplu ulaşım ücretlerinde yine en ucuz kent olma özelliğini sürdürdüğü ifade edilerek, ''Raylı sistem fiyatları Ankara ve İstanbul'da 1.25 YTL iken zamma rağmen Bursa'da 80 YKr oldu. Otobüsler Ankara ve İstanbul'da 1.25 YTL iken, Bursa'da kategorilerine göre toplu ulaşım fiyatları 50 YKr ile 1.25 YTL arasında değişiyor'' denildi. 
     
</TEXT>
</DOC>
