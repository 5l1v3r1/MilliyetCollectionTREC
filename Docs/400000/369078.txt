<DOC>
<DOCNO> 369078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonyas09.html </URL>
<DATE> 2005/08/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Belçika'da yılda 100 bin sürüngen satılıyor 
</HEADLINE>
<TEXT>

     Belçika'da sürüngen ticaretinin son 10 yılda yüzde 400 artış gösterdiği, her yıl 100 bin sürüngenin satıldığı bildirildi. 
     Terk edilmiş vahşi hayvanların barındırıldığı ''Paradisio'' parkı yetkilileri, yılan ve timsah gibi sürüngenlere büyük ilgi gösteren Belçikalıların çoğunluğu kendi ülkelerinde üretilen ve ucuz fiyatlara satılan bu hayvanları daha sonra terk etmek zorunda kaldığını belirtti. 
     Özel izin gerektiren, ancak yasak olmayan vahşi hayvan satıcılığının kazançlı bir iş olduğu, 3,5 metre boyunda bir boa yılanının 500 avroya satın alınabildiği, yavru boaların 30 avroya piyasaya sürüldüğü bildiriliyor. 
     Uzmanlar, 40 santim boyundaki bir yavru timsahı 80 avroya satın alan kişilerin, hayvan 2,5 metre boya ulaştığı zaman ne yapacaklarını bilemediklerini anlatıyor. 
     ''Boa yılanına bonfile et verdiğini, ancak hayvanın bunu yemeyi reddettiğini bize bildiren bir kişiye, boa yılanlarının canlı fareyle beslenmeyi tercih ettiğini anlattığımız zaman, bu merakından vazgeçti ve hayvanı bize teslim etti'' diyen bir yetkili, piyasada çok sayıda zehirli yılan bulunduğunu, bu hayvaların sık sık sahipleri tarafından doğaya terk edildiğini kaydetti. 
     Boynuna doladığı 2,5 metre boyundaki boa yılanıyla geçen hafta sokakta dolaşırken gözaltına alınan Belçikalının izinsiz barındırdığı hayvanına el konulduğunu bildiren uzmanlar, bu tür olayların çok sık meydana geldiğini ve polisin ne yapacağını bilemediğini söyledi. 
     ''Paradisio'', bazı polis birimlerine sürüngenleri tanımaları ve gereğinde müdahale edebilmeleri için özel eğitim verildiğini duyurdu. 
     Park yetkilileri, sürüngenler dışında aslan, kaplan gibi vahşi hayvan barındıranların kontrol altında tutulduğunu belirtirken, Madagaskar'dan kaçak getirilen 25'er bin avro değerindeki iki kaplumbağanın da Belçika'da bulunduğunu, nesli tükenmekte olan bu hayvanların korunduğunu, ancak doğal ortamlarına iade edilemediğini bildirdi. 
     
</TEXT>
</DOC>
