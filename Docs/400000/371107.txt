<DOC>
<DOCNO> 371107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yazar/sazak.html </URL>
<DATE> 2005/08/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İmralı gerilimi 
</HEADLINE>
<TEXT>


PKK KONGRA GEL'in 'silah bırakmayı' tartıştığı, Zübeyir Aydar'ın Brüksel'de 'karar' açıklamaya hazırlandığı sırada, DEHAP Genel Başkanı Tuncer Bakırhan'ın 'Öcalan değerlendirmesi' gerilimi yeniden artırdı. Savcılar harekete geçti. Soruşturma açıldı. Belçika, Aydar'ın tutuklanması yönünde uyarıldı. 
Bir başka gelişme de şu oldu İmralı'da Öcalan'la görüşmeye giden kardeşi Mehmet Öcalan'ın adaya geçişine 'koster arızası' nedeniyle izin verilmedi. 
Abdullah Öcalan, 1 Haziran 2005'te yürürlüğe giren Türk Ceza Yasası uyarınca avukatlarıyla ancak bir 'resmi görevli' gözetiminde görüşebiliyor. Bu kural, ilk uygulamada 'devlet memuru'nun konuşmalara müdahalesine dönüşünce, Öcalan 8 haftadır avukatlarıyla görüşmeyi kesmişti. 
Başbakan Erdoğan'ın aydınlarla görüşmesi ve Diyarbakır gezisinin ardından Öcalan'ın kardeşi Mehmet Öcalan'ın İmralı ziyaretine sıra gelmişti. KONGRA GEL'in 'silah bırakmaya' hazırlandığı bir dönemde PKK'nın başlattığı eylemlerin sorumlusunun yapacağı değerlendirme 'örgüt' üzerinde etkili olabilirdi. Nedense bu görüşme önlendi. Anlaşılan Ankara'da da 'kafalar karışık.' Başbakan Erdoğan'ın 'Kürt sorunu'na ilişkin siyasi çıkışı, devlet katında ilgi ve kabul görmedi. 
Genelkurmay ve Çankaya suskun. Savcılar harekete geçiyor. 
Çatışma haberlerinin azaldığı, 3 gündür kimsenin şehit düşmediği, barış umutlarının yeşerdiği bir ortamda ne yazık ki DEHAP yönetimi de 'provokasyon' kokan, 'kışkırtıcı' söylemleriyle gerilimi yükseltiyor. 
Bakırhan'ın sözleri, PKK'nın gerçekte ayrılıkçı terörden vazgeçmeyeceğini düşünen çevrelere güç vermektedir "DEHAP, Kürtler arası birliğin oluşturulmasında yok sayılarak görmezlikten gelinen ciddi bir tecritle yaşatılan sayın Abdullah Öcalan'ın sorunun çözümünde muhatap olma bakış açısının kabulünde rol oynamaya çalışmıştır." 
PKK'ya, 'Öcalan'a endeksli' particilik yaptıklarını adeta itiraf eden Tuncer Bakırhan, bu sözleriyle kendilerini feshederek 'katılma kararı' aldıkları Demokratik Toplum Hareketi'ni de daha kurulmadan 'mahk m etmektedir ' 
1990'ların başında Kürtler, PKK'dan bağımsız bir siyaset geliştiremedikleri için Güneydoğu'yu ateşin içine atan, Türkiye'yi 'iç savaş'ın eşiğine getiren olayların akışı değiştirilemedi. 15 yıl sonra 'tarihin o sayfaları'nı yeniden çevirmek isteyenlere yaşamını yitiren 30 bin insandan ve geride bıraktığı ailelerden söz etmek gerekiyor. 
Bugün öncelikli olan, akan kanı durdurmaktır. Aklı ve gücü yeten silahları susturmaya çalışmalı. 



</TEXT>
</DOC>
