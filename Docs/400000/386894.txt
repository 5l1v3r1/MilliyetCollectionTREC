<DOC>
<DOCNO> 386894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun14.html </URL>
<DATE> 2005/10/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çin, "dünyanın dam"ındaki demiryolu inşasını tamamladı... 
</HEADLINE>
<TEXT>

     Çin, dünyanın en yüksek bölgesinde, ''dünyanın damı'' olarak bilinen Tibet yaylasından geçen demiryolu hattı inşasını tamamladığını açıkladı. 
     Resmi Çin haber ajansı, henüz faaliyete geçmeyen, deniz seviyesinden 5 bin 72 metre yükseklikte, karla kaplı özerk Tibet bölgesinden geçen tartışmalı Himalaya hattının tamamlandığını duyurdu. 
     Tibet'in kültürüne ve çevreye bir tehdit oluşturduğu gerekçesiyle eleştirilen demiryolu hattının, bölgede ısıyı artırarak bir gün, üzerinden geçtiği donmuş zemini eritmesinden endişe edildiği kaydediliyor. 
     Donmuş zeminden geçen en uzun ray hattının yaklaşık 550 kilometre olduğu ifade edilen ajansın haberinde, demiryolu inşaatının, 4 yıl önce başlayan, sıra dağlardan geçen 1142 kilometrelik son bölümü için 3 milyar dolar harcandığı belirtildi. 
     Ajans, inşası 1958 yılında başlayan demiryolu hattında deneme seferinin gelecek yıl Temmuz ayından önce başlamayacağını kaydetti. 
     Demiryolu hattıyla ilgili, Çin'in başka bölgelerinden Tibet'e göçü artıracağı ve bunun da bölge kültürünü etkileyeceği yönünde eleştiriler de gündeme gelirken, Pekin yönetimi, demiryolu hattının, yoksul bölgenin kalkınmasını artıracağını kaydediyor. 
     Himalaya hattından önce dünyanın en yüksek demiryolu hattı Peru'da And Dağları'nda bulunuyordu. 
     
</TEXT>
</DOC>
