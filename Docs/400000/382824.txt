<DOC>
<DOCNO> 382824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko10.html </URL>
<DATE> 2005/09/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Batık kredilerde en düşük oran konutta... 
</HEADLINE>
<TEXT>

     Bankalar, tüketicilere kullandırdığı kredilerin geri dönüşlerinde en az sorunu konutta yaşıyor. Temmuz ayı sonunda tüketicilere kullandırılan kredilerin yüzde 3.2 oranındaki 1.3 milyar YTL’lik bölümü batık duruma geldi. Kredi kartlarında temmuz sonunda yüzde 6.6, otomobilde yüzde 1 olan batık kredi oranı, konut kredilerinde ise yalnızca yüzde 0.2’de kaldı. 
     Bankacılık Düzenleme ve Denetleme Kurumu’nun BDDK bankaların yurt dışı şubelerinin de Türkiye’ye kullandırdığı kredileri de dikkate alarak oluşturduğu verilere göre bankacılık sektörü temmuz ayı sonuna kadar olan dönemde toplam 130 milyar 970.5 milyon YTL’lik kredi kullandırdı. Bu kredilerin, yüzde 5.4 oranındaki 7 milyar 85.6 milyon YTL’lik bölümü tahsil edilemediği için batık duruma geldi. 
     Bankaların temmuz sonu itibariyle 123 milyar 884.6 milyon YTL olan nakdi kredilerinin 65 milyar 401.5 milyon YTL’sini kısa vadeli, 58 milyar 483.3 milyon YTL’sini orta ve uzun vadeli krediler oluşturdu. 
     
     ÜÇTE BİRİ TÜKETİCİLERE GİTTİ 
     Kredilerin en büyük bölümü tüketicilere gitti. Tüketici kredileri ile kredi kartı kredilerinin toplam tutarı, temmuz sonunda 39 milyar 496 milyon YTL’yi buldu. Tüketicilerin kullandığı krediler, toplam kredilerde yüzde 30.2’lik paya sahip oldu. 
     Temmuz sonunda kredi kartlarının tutarı 16 milyar 916 milyon YTL’ye ulaştı. Ferdi konut kredileri 7 milyar 122.1 milyon YTL, otomobil kredileri 5 milyar 920.1 milyon YTL, diğer ferdi krediler ise 9 milyar 7.9 milyon YTL düzeyinde oluştu. 
     
     BATIKTA KONUT KREDİLERİ EN ALT SIRADA 
     Bankaların tüketicilerden zamanında tahsil edemedikleri için tasfiye kapsamına aldıkları toplam bireysel kredileri ile kredi kartı kredileri ise temmuz sonunda 1 milyar 258.4 milyon YTL’ye ulaştı. Tüketicinin kullandığı kredilerin yüzde 3.2’lik bölümü batık duruma geldi. 
     Tüketicinin batık kredilerinde ilk sırayı batık krediler aldı. Kredi kartlarında temmuz sonunda 1 milyar 123.9 milyon YTL, otomobilde 59.2 milyon YTL, diğer ferdi 
     kredilerde 62.9 milyon YTL olan takipteki alacaklar, konutta ise 12.5 milyon YTL düzeyinde kaldı. Batık kredi oranında da konut kredileri en alt sırada yer aldı. Kredi kartlarında temmuz sonunda yüzde 6.6’yı bulan batık kredi oranı, otomobilde yüzde 1, diğer kredilerde yüzde 0.7 oldu. Sözkonusu oran konutta ise yalnızca yüzde 0.2 düzeyinde oluştu. 
     
     DİĞER SEKTÖRLER 
     Kredi kullanımında tekstil sektörü ikinci, ticaret sektörü üçüncü sırada yer aldı. Bankaların tekstil ve tekstil ürünleri sektöründeki firmalara kullandırdığı krediler temmuz ayı sonunda 7 milyar 986.6 milyon YTL’ye, toptan ticaret ve komisyonculuk sektöründeki firmalara açtığı krediler 7 milyar 122.1 milyon YTL’ye çıktı. 
     Daha sonra 5 milyar 929.4 milyon YTL’lik krediyle tarım sektörü, 5 milyar 89.3 milyon YTL’yle inşaat sektörü, 4 milyar 789.2 milyon YTL’yle parasal kurumlar, 4 milyar 571.9 milyon YTL’yle metal ana sanayii, 4 milyar 510.2 milyon YTL’yle gıda, meşrubat ve tütün sektörü geldi. 
     
     BATIK KREDİLER 
     Batık kredilerde ise sektörler bazında ilk sırayı tekstil aldı. Tekstil sektöründeki batık krediler, temmuz ayı sonunda 1 milyar 145.9 milyon YTL oldu. 
     Takipteki alacakların 439.8 milyon YTL’si metal ana sanayi, 396.9 milyon YTL’si ticaret, 3.6 milyon YTL’si inşaat, 294.8 milyon YTL’si araştırma danışmanlık reklam ve diğer faaliyetler, 249.1 milyon YTL’si gıda, meşrubat ve tütün sektöründe yer alıyor. 
     
</TEXT>
</DOC>
