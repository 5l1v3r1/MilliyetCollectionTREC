<DOC>
<DOCNO> 360751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy07.html </URL>
<DATE> 2005/07/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan'dan muhalefete ağır sözler 
</HEADLINE>
<TEXT>

     Başbakan Recep Tayyip Erdoğan, CHP başta olmak üzere muhalefete yönelik eleştirilerini sertleştirerek, muhalefet için "fosil" benzetmesinde bulundu ve "Sonları geldi" dedi. 
     Başbakan Erdoğan, partisinin il başkanları toplantısında yaptığı konuşmada, siyasi rakiplerine yönelik eleştirilerini parti ismi vermeksizin sertleştirerek sürdürdü. Erdoğan, "Eğer insanımızın gündemini, Türkiye’nin gelecek hedeflerine odaklamayı başarabilirsek, Türkiye dünyanın en önemli ülkelerinden biri haline gelecektir" dedi. Bunun için insanların dikkatini dağıtacak, gündemi değiştirmeye yönelik girişimlere izin verilmemesini isteyen Erdoğan, "Bugün siyaset sahnesinde bulunan ve üzülerek söylüyorum, Türkiye’nin önceliklerini korumak noktasında yeterli hassasiyeti göstermeyenlere rağmen biz bu değişim rotasından sapmamalıyız. Bu gelecek pusulasını kaybetmemek durumundayız" diye konuştu. Siyasetin millet nezdinde son dönemde kazanmış olduğu itibarın basit polemikler yüzünden kaybedilmesine izin vermeyeceklerini belirten ve partilileri bu polemiklere girmemeleri için uyaran Erdoğan şunları söyledi 
     
     FOSİLLERİ TEŞHİR EDİYORUZ 

     "Fosilleşmiş bir yapı var. Bunlara biz alışığız. Bu siyasi söylemlere, miadı dolmuş seviyesizce beyanlara asla biz katılmayacağız ve bu polemikler içerisinde AKP’nin hiçbir temsilcisi yer almayacak. Aksine duruşumuzu, seviyemizi, en önemlisi Türkiye’nin hedefleriyle ilgili hassasiyetimizi koruyarak siyasetin bu demode aktörlerini milletimize teşhir etmiş olacağız. Yani biz konuşmuyoruz, bazı konularda eğer susuyoruz diye bir yanlış anlaşılma varsa, bu onları haklı gördüğümüzden değil tam aksine onları halkımıza ifşa etme anlayışımızdan kaynaklanmaktadır. Çünkü artık siyasetin bu ucuz yaklaşımlardan, milletimize hayrı olmayan bu yıpratma kültüründen kurtulması gerekir." 
     
     CHP’NİN SIKINTISI KENDİ İÇİNDE 

     Türkiye’nin artık bir daha kötü bir tecrübeye ihtiyacı olmadığını kaydeden Başbakan Recep Tayyip Erdoğan, "Ama siyasi hayatını, kurumsal varlığını bu çatışma kültürü üzerine inşa edenler bu gerçeğe karşı büyük bir aymazlık ve körlük içinde olmaya devam ediyor" dedi. AKP için "Bu ülkenin yegane ümidi" ifadesini kullanan Erdoğan, "Siyaseti kavgaya çevirmek isteyenlerin attığı her adım her söz siyasi acziyetlerinin belgesi olmaktadır. Bu aslında sonlarının geldiğinin ifadesidir. Bu aslında kendi partisinin içindeki sıkıntıları gidermeye yönelik çıkışlardır. Bunu böyle bilin ve zaman zaman dinliyorsunuz iyi muhalefet yapamıyoruz diyorlar. Nedir iyi muhalefet yapmak İyi muhalefet yapmak bu ülkenin geleceğini tehdit edebilecek çirkin çıkışlar ve yahut da edebe adaba sığmayan ifadeler hiçbir zaman olamaz" şeklinde konuştu. 
     
     BALÇIK SİYASETİ 

     Erdoğan son ABD ziyaretinin, "Zengin sofralarında gözyaşı dökmek, dertleşmek" sözleriyle eleştirildiğini belirtirken de, "Zannediyorlar ki biz bunları söylersek güneşi balçıkla sıvarız. Kurusa bakmayın, güneş balçıkla sıvanmaz. Sadece balçık olduğunuz ortaya çıkar" dedi. 
     
     ŞENER’E YABANCI SERMAYE YANITI 

     Erdoğan, Başbakan Yardımcısı Abdüllatif Şener’in açıklamalarıyla tartışılan yabancı sermaye konusuna da değinirken, "Çok yakın zamanlarda değişime açık ve istikrarlı bir Türkiye’nin önünde çok önemli kapılar açılacak. Ülkemize doğru çok önemli bir yabancı sermaye akışı olacaktır. Bu bir tahmin değil dünya ticaretinin devleri bizzat bu niyetlerinin bizlere ifade etmişlerdir" diye konuştu. 
     Türkiye’nin iyiliğini istemeyenlerin içte ve dışta varolduklarını ve olmaya devam edeceklerini kaydeden Erdoğan, partililerden bunlara karşı uyanık olmalarını ve gözlerini gelecek hedefinden ayırmamalarını istedi. Erdoğan, "Devletten zengin olma döneminin" sona erdiğini "Bu kapı kapandı" sözleriyle vurgularken, bu nedenle kavga siyaseti yapmak isteyenlere izin vermeyeceklerini bildirdi. 
     Erdoğan il başkanlarına, yüz rehavetine kapılmadan hükümet icraatlarını halka anlatmaları talimatını da verdi. 
     
</TEXT>
</DOC>
