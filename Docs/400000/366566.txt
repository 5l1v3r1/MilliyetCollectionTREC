<DOC>
<DOCNO> 366566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun09.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'la 2. kapıya Kürt vetosu 
</HEADLINE>
<TEXT>


Bağdat yönetimi, Türkiye ile Irak arasında Kuzey Irak'taki Kürt bölgesini by-pass edecek 2. sınır kapısına, "Ovaköy'e ihtiyaç yok" diyerek karşı çıktı 

UTKU ÇAKIRÖZER Ankara 

Dışişleri Bakanlığı Ekonomik İlişkiler Genel Müdürü Büyükelçi Oğuz Özge ile Irak Ankara Büyükelçisi Sabah Cemil Ümran'ın başkanlık ettikleri Türk ve Irak heyetleri arasındaki görüşmelerde tartışma yaşandığı ve toplantının karar alınamadan dağıldığı ortaya çıktı. 
Diplomatik kaynaklara göre, Ümran görüşmede 2. kapı açılmasına olumlu baktıklarını belirterek, bunun Habur Sınır Kapısı'nın 5 kilometre batısında açılmasını önerdi. 
Türk heyetinin, Ovaköy Bölgesi'ne 2. kapı açılması konusundaki ısrarı üzerine Ümran, "Ovaköy'e böyle bir geçişe ihtiyaç olduğunu düşünmüyoruz" dedi. Türk heyeti de bu görüşün ardından "Ovaköy'e 2. kapı şart. Bu konudaki beklentimizi bir kez daha değerlendirip kararınızı değiştirerek gelmenizi bekliyoruz" uyarısında bulundu. Irak heyetinin isteği üzerine kamuoyuna 2. kapı konusunda iki tarafın da istekli olduğu ve görüşmelerin sürmesi kararı alındığı şeklinde bir açıklama yapmakla yetinildi. 


</TEXT>
</DOC>
