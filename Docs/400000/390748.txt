<DOC>
<DOCNO> 390748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonyas04.html </URL>
<DATE> 2005/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kansere karşı kabakgiller 
</HEADLINE>
<TEXT>

     Kabak ailesinden sebzelerin, kansere karşı koruyucu görevi olan iki geni eksik çalışan kişilerde, özellikle akciğer kanserine yakalanma riskini düşürdüğü ortaya çıktı. Brokoli, kabak, brüksellahanası gibi sebzeleri haftada en az bir kez tüketmek, söz konusu iki genin aktif olmadığı kişilerde kanser riskini yüzde 72 oranında düşürebiliyor. 
     Saygın tıp dergisi The Lancet'te yayımlanan Uluslararası Kanser Araştırmaları Ajansı'nın yürüttüğü çalışmada, 'GSTM1' ve 'GSTT1' adı verilen iki gen incelendi. Söz konusu iki gen vücudu toksinlere karşı koruyor. Kabak ailesinde bulunan 'isothiocyanate' adlı kimyasallar da akciğer kanserine karşı güçlü koruyucular. Bu kimyasallar, vücuttan iki genin ürettiği enzimler sayesinde atılıyor. 
     Araştırma kapsamında Polonya, Slovakya, Çek Cumhuriyeti, Romanya, Rusya ve Macaristan'dan 2 bin 141 akciğer kanseri hastası ile sağlıklı 2 bin 168 kişi karşılaştırıldı. DNA örnekleri alınan deneklerin beslenme şekilleri de incelendi. 
     Her iki genin de faal versiyonlarının bulunduğu kişilerde, kabak ailesinden sebzeler tüketmenin herhangi bir koruyucu etkisinin olmadığı tespit edildi. 
     GSTM1 geni çalışmayan kişilerde ise haftada en az bir kez kabak ailesinden sebzeleri tüketmenin akciğer kanserine karşı yüzde 33 koruyucu etki sağlayabildiği görüldü. GSTT1 geninin faal olmadığı kişilerde koruma oranı yüzde 37'ye çıktı. Her iki genin de faal olmadığı kişilerde ise kabak ailesinden sebzeleri tüketmenin akciğer kanserine karşı yüzde 72 koruma sağladığı anlaşıldı. 
     
</TEXT>
</DOC>
