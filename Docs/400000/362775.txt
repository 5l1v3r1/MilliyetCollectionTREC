<DOC>
<DOCNO> 362775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo01.html </URL>
<DATE> 2005/07/20/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Appiah Fenerbahçe ile 4 1 yıllık sözleşme imzaladı... 
</HEADLINE>
<TEXT>

     Fenerbahçe, Ganalı orta alan oyuncusu Stephen Appiah’ı artık resmen renklerine bağlandı. 
     25 yaşındaki Appiah, Torino’da Fenerbahçe yetkilileriyle dün gece geç saatlere kadar süren görüşmeler neticesinde, Sarı-lacivertli kulüple 4 1 yıllık sözleşme imzaladı. Ganalı yıldızın büyük bir olasılıkla yarın İstanbul’a gelerek basına tanıtılması bekleniyor. Fenerbahçe Kulübü Asbaşkanı Hakan Bilal Kutlualp, A.A’ya telefonla yaptığı açıklamada, "Appiah ile 4 1 yıllık sözleşme imzalandı. Oyuncu İtalya’daki işlemlerini tamamlar tamamlamaz Türkiye’ye hareket edecek" dedi. Kutlualp, Appiah’ın Fenerbançe’de hangi numaralı formayı giyeceğinin ise önümüzdeki günlerde belirleneceğini belirtti. Appiah’ın İtalyan Menajeri Domenico Ricci ise A.A’ya telefonla yaptığı açıklamada, şunları kaydetti "Appiah, Fenerbahçe yetkilileri ile burada yapılan görüşmeler neticesinde, 4 1 yıllık sözleşme imzalamış bulunmaktadır. Artık Fenerbahçe’de top koşturacak. Büyük bir olasılıkla yarın İstanbul’a gelecek. Saat 11.00 sularında orada Türk basınına tanıtılması öngörülüyor". Appiah, 1996’dan beri İtalya’da bulunuyor. İtalya Birinci Futbol Ligi Serie A takımlarından Udinese, AC Parma, Brescia’da top koşturmuş olan Appiah, en son FC Juventus’a transfer olmuştu. Appiah’ın Fenerbahçe’ye satıldığı önceki gün FC Juventus Genel Müdürü Luciano Moggi tarafından açıklanmıştı. Moggi, "Appiah, 8 milyon Avro’ya Fenerbahçe’ye satılmış durumda" demişti. Söz konusu açıklama sonrasında, Ganalı oyuncunun dün Fenerbahçe ile imzaladığı sözleşmeyle bu transfer artık kesinleşmiş bulunuyor. 
     
     Appiah İstanbul'a gelecek olmaktan dolayı çok mutluyum 

     Fenerbahçe'nin yeni transferi Stephen Appiah, ''İstanbul'a gelecek olmaktan dolayı çok mutluyum'' dedi. 
     Sarı-lacivertli kulüple dün gece Torino'da 4 1 yıllık sözleşmeye imza atan Ganalı futbolcu, FBTV'ye telefonla bağlanarak yaptığı açıklamada, ''İstanbul'a gelecek olmaktan dolayı çok mutluyum. Fenerbahçe'nin kaliteli oyuncuları var, ben de bunların arasına katılacağım. Takımda yer alabilmek için çok çalışacağım. Fenerbahçe Türkiye Ligi'nin şampiyon takımı. Umarım benim de katkılarımla her şey daha iyi olur'' diye konuştu. 
     Ganalı futbolcu, Türkçe olarak ''En büyük Fenerbahçe'' derken, yanındaki sarı-lacivertli yöneticilerden alkış aldı. 

     
</TEXT>
</DOC>
