<DOC>
<DOCNO> 376687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun47.html </URL>
<DATE> 2005/09/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
ABD'deki felaketzedeler kuaförlük hizmetiyle moral buluyor... 
</HEADLINE>
<TEXT>

     ABD’de Meksika Körfezi’ndeki üç eyaleti yaşanmaz hale getiren Katrina felaketinden kurtulan ve Texas’taki Houston şehrine nakledilen yaklaşık 8 bin felaketzede, yeni hayatlarına adım atmadan önce barındırıldıkları spor kompleksinin altında bulunan tünellerde, kuaförlük hizmeti alıyorlar. Felaketzedelere bir nebze de olsa moral vermek amacıyla sunulan hizmet, gönüllü berber ve kuaförler tarafından ücretsiz olarak veriliyor. 
     Houston’da bulunan dev spor kompleksi ’Astrodom’ da portatif yataklarda uyuyan ve duş için uzun kuyruklar oluşturan New Orleanslı felaketzedelerin perişan halini gören kuaför Terry Walter ve kız kardeşi Tiffany yanlarına birkaç kuaför ve berber alarak spor kompleksindeki mültecilere moral desteği verme kararı aldı. 
     "Evde gözyaşları içinde felaketzedeleri izliyordum. Beni bu kadar etkileyen çok az şey olmuştur. O insanların halini görünce ben ne yapabilirim dedim ve bir saç kesiminin ya da tıraş olmanın insanların yüzüne mutlu bir gülümseme getirebileceğini düşündüm" diyen Terry Walter, yaptığı işin kendisini son derece mutlu ettiğini söyledi. 
     Ekipteki herkesin ücretsiz olarak sunduğu kuaförlük hizmeti her gün saat 16.00’ya kadar devam ediyor. Felaketzedelerin saçlarını kesen, boyayan, saç bakımını yapan, tıraş eden ve fön çeken ekip, yaptıkları işin kendilerini son derece tatmin ettiğini ve kendilerini iyi hissetmelerini sağladığını ifade ediyor. 
     Sırada bekledikten sonra saç ve sakal tıraşı olan felaketzede 41 yaşındaki Keith Anderson duygularını, "Yaptıkları şeye paha biçilemez" diyerek dile getirdi. Anderson, yeni görüntüsünün iş bulmasında yardımcı olacağını düşündüğünü söyleyerek, "Görünüş önemli ve iyi görünmek insanın kendine güvenini arttırıyor" dedi. 
     Felaketzedeler arasında bulunan 6 çocuk annesi Elaine Davis de "İyi görünürseniz kendinizi iyi hissediyorsunuz. Bu saç kesimi bana hayata yeniden başlama duygusu verecek" diye konuştu. 
     
</TEXT>
</DOC>
