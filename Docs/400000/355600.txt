<DOC>
<DOCNO> 355600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun03.html </URL>
<DATE> 2005/06/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
NYT Türkiye, Slav kadınları için dünyanın en büyük pazarı... 
</HEADLINE>
<TEXT>

     Türkiye’nin büyük bir "seks ticareti" merkezi olduğu belirtildi. New York Times gazetesi, Türkiye’deki "seks ticareti" ile ilgili yazısında "Türkiye, büyüyen ekonomisi ve gevşek vize kuralları ile Slav kadınları için dünyanın en büyük pazarı hale geliyor" denildi. Haberde Türkiye, birçok nehrin aktığı bir denize benzetildi. 
     New York Times gazetesi, Türkiye’deki "seks ticareti" ile ilgili uzun bir haber yayınladı. "Türkiye’deki Büyüyen Seks Ticareti Birçok Slav Kadını Tüzağa Düşürüyor" başlıklı haberde "Nataşa" olarak adlandırıldığı belirtilen Slav kadınlarının Karadeniz üzerinden Türkiye’ye geldiği, bu kadınların çoğu zaman geneleve düştüğü belirtildi. 
     "Laik Türkiye’de fuhuş yasaldır" ifadesine yer verilen haberde, "Türkiye, büyüyen ekonomisi ve gevşek vize kuralları ile, eski Soyvet Birliği’nin ayakta kalmak için mücadele eden yeni devletlerinin en görünen ihracatından biri olan Slav kadınları için dünyanın en büyük pazarı haline geliyor" denildi. 
     New York Times’e konuşan Ankara’daki Uluslarası Göç Örgütü yetkilisi Allan Freedman, "Bir denize akan birçok nehri düşünün. Bu deniz Türkiye’dir" diye konuştu. 
     Türkiye’de genelevlerin çalışma izinleri olduğu, hayat kadınlarının bedava sağlık ve diğer sosyal hizmetlere ulaşmalarını sağlayan kimlik kartları bulunduğu kaydedilen haberde, Türkiye’nin bir mıknatıs haline gelmesi kısmen Batı Avrupa ülkelerinin sıkı vize kurallarına bağlandı. Haberde "Genç Moldovalı bir kadın, sınır kapısında 15 dolar ödeyerek bir gün içerisinde İstanbul’da olabilir" denildi. 
     En çekici kadınların İstanbul veya güneydeki sahil yerlerine gittiğine işaret eden gazete, Trabzon’un ülkenin en büyük dört beş göç merkezinden olduğunu da belirtti. 
     Allan Freedman, Türkiye’nin aynı zamanda bir "göç merkezi" haline geldiğini belirterek, "Bu, AB’nin Türkiye konusunda bu kadar kaygılı olmasının nedenlerinden biridir" ifadesini kullandı. 
     New York Times, Türkiye’nin son iki yılda insan kaçakçılığını durdurmak için çaba gösterdiğini, bunun sonucunda ABD Dışişleri Bakanlığı’nın son insan kaçakçılığı raporunda daha iyi bir not aldığına dikkat çekerken, bu çabaların hala ABD yönetiminin beklentilerinin gerisinde olduğunu savundu. 
     ABD’nin Türkiye’ye sağladığı 600 bin dolarlık hibe ile polisi eğitmek için kullanıldığını, bu para ile ayrıca insan kaçakçılığının kurbanı olan kadınlara yardım için bir telefon hattının kurulmasına da katkıda bulunduğunu kaydeden gazete, İçişleri Bakanlığı’nın da hükümet dışı kuruluşlarının yardımını sağladığını da yazdı. 

ANKA 
     
</TEXT>
</DOC>
