<DOC>
<DOCNO> 375101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy14.html </URL>
<DATE> 2005/09/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Atilla Koç, işitme engelli şampiyon için iş istedi 
</HEADLINE>
<TEXT>

     Aydın Belediye Başkanı İlhami Ortekin, Kültür ve Turizm Bakanı Atilla Koç'un, işitme engelli Dünya Şampiyonu sporcuya iş bulunması için kendisini aradığını bildirdi. 
     Ortekin, düzenlediği basın toplantısında, Aydın Beledi Meclisi'nin dün gerçekleştirilen eylül ayı ilk toplantısı sırasında kendisini cep telefonundan arayan Kültür ve Turizm Bakanı Atilla Koç'un, güreş dalında 60 kiloda işitme engelliler arası Dünya Şampiyonu Erkan Karakaş'a iş bulunması için yardımcı olmasını istediğini söyledi. 
     Ortekin, Belediye Meclis üyeleri, basın mensupları ve belediye meclis toplantısını izlemeye gelen 120 minibüs şoförünün de takip ettiği toplantıda Bakan'a Belediyenin kadrosunun dolu olduğunu ve yönetmelikler gereği kimseyi işe alamayacağını söylediğini belirterek, ''Ama siz arkadaşımızı bana gönderin. Ben özel şirketler aracılığı ile iş bulmaya çalışırım'' dediğini kaydetti. 
     Ortekin, başkanlık görevini yaptığı 36 aydan beri kimseden iş talebi almadığını ve bu talebin ilk olduğunu belirterek, kendisini diğer belediye başkanlarına göre daha şanslı bulduğunu sözlerine ekledi. 
     
</TEXT>
</DOC>
