<DOC>
<DOCNO> 397298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko06.html </URL>
<DATE> 2005/11/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Çin kondomu tercümeye takıldı 
</HEADLINE>
<TEXT>

     Sağlık Bakanlığı’nın açtığı kondom ihalesi, firmanın gerekli belgelerin Çince asılları yerine Türkçe tercümelerini Dışişleri Bakanlığı veya Türkiye’nin Çin Konsolosluğu’na onaylatması üzerine iptal edildi. 
     Sağlık Bakanlığı İdari ve Mali İşler Dairesi Başkanlığı’nın 11 Temmuz 2005’te açtığı kondom ihalesi, tercüme sorununa takıldı. 
     Kamu İhale Kurulu, kondom ihalesinin, ihaleyi alan HPS Hastane Proje Sistemleri Sağlık Şirketi’nin, Çin firması Shangai Lateks Fabrikası’ndan aldığı distribütörlük belgesinin Çince orijinalinin Türkiye’nin Çin Konsolosluğu’na onaylatılmadığı için iptaline karar verdi. 
     İptal gerekçeleri arasında ayrıca, kondom imalatını yapan Çin firmasının seri imal edebileceği kondom miktarına ilişkin kapasite belgesi ve kondomların son kullanma tarihine ilişkin gerçekliği kanıtlayacak stabilite raporunun da osılları yerine sadece Türkçe tercümelerinin onaylatılması yer aldı. 
     
</TEXT>
</DOC>
