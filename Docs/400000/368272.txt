<DOC>
<DOCNO> 368272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun06.html </URL>
<DATE> 2005/08/09/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
'Yüzbinlerce dolar rüşvet aldım' 
</HEADLINE>
<TEXT>

     Eski BM yetkilisi Alexander Yakovlev, ABD’de yargılandığı mahkemede kendisine yöneltilen suçlamaları kabul etti. 
     ABD Adalet Bakanlığı’ndan yapılan açıklamada, kendisine yöneltilen, "BM müteahhitlerinden yüzbinlerce dolar rüşvet alma", "suç işlemek amacıyla teşekkül oluşturma", "dolandırıcılık" ve "kara para aklama" suçlamalarının hepsini kabul eden Yakovlev’in 20 yıla kadar hapis cezasına çarptırılabileceği belirtildi. 
     Gözlemciler, bu açıklamadan saatler önce BM Genel Sekreteri Kofi Annan’ın, New York Güney Bölgesi Savcısı David Kelley’den gelen talep üzerine Yakovlev’in dokunulmazlığını kaldırdığına işaret ettiler. 
     Yakovlev, BM müteahhitlerinden 950 bin dolar rüşvet almakla suçlanıyordu. Soruşturmacılar, rüşvet olayının Irak’taki 67 milyar dolarlık petrol karşılığı gıda programıyla ilişkisinin bulunmadığını kaydettiler. 

     
</TEXT>
</DOC>
