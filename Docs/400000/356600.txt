<DOC>
<DOCNO> 356600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko19.html </URL>
<DATE> 2005/06/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gümüşhane dut pestili ve kömesi tescillendi... 
</HEADLINE>
<TEXT>

     Gümüşhane Valiliği'nin 2004 yılında Türk Patent Enstitüsü'ne başvurusu üzerine dut pestil ve köme, ''Gümüşhane dut pestili ve kömesi'' adı altında tescillendi. 
     Gümüşhane Valisi Veysel Dalmaz, Valilik olarak pestil ve kömenin tescili için 2004 yılında Türk Patent Enstitüsü'ne başvurduklarını belirtti. 
     Bunun üzerine dut pestili ve kömenin ''Gümüşhane dut pestili ve kömesi'' adı altında tescillendiğini ifade eden Dalmaz, il dışında üretim yapacak firmaların Gümüşhane dut pestili ve kömesi adı altında üretim yapmaları durumunda Valilik'ten izin almaları gerektiğini söyledi. 
     Dalmaz, gerek dünyada gerekse Türkiye'de son yıllarda gıdada tüketici tercihlerinin tamamen organik ürünlere yönelmesinin Gümüşhane dut pestili ve kömesini tercih edilen bir ürün haline getirdiğine dikkat çekerek, ''Gümüşhane pestili ve kömesi dut, ceviz, fındık, bal, süt ve undan üretilen gıda maddesidir. Bu ürünlere tek tek baktığımızda hepsi birer enerji kaynağıdır. Dut pestili ve köme, enerji kaynağı olan bu ürünleri tek bir yiyecekte bir araya getiriyor'' dedi. 
     Dut pestili ve kömenin Avrupa ülkelerine de ihraç edildiğini dile getiren Dalmaz, ''Türk Patent Enstitüsü tarafından tescillenen ürünümüzün, AB normlarına göre üretildiğinin kanıtlanmış olması bizler için ayrı bir mutluluk kaynağı olmuştur'' diye konuştu. 
     Dalmaz, bir denetim ekibi oluşturulduğu, bu ekibin 6 aylık dönemlerde ve şikayet halinde mevcut işletmeleri denetleyeceğini kaydederek, şöyle devam etti 
     ''Dut pestilini ve kömemizi Gümüşhane adına tescil ettirmemizin bir amacı da üretimde kaliteyi sürekli üst seviyede tutmak ve gerek il dışında gerekse il genelinde kazanılmış ününün ehil olmayan kişi ya da kurumlar tarafından kötü kullanımını önlemektir. Üretici firmalar, gıda üretim izin belgeleri ile Özel İdare Müdürlüğü'ne başvuruda bulunmaları ve sağlanan kalite normlarını taahhüt etmeleri durumunda Valiliğimiz tarafından tasarımı yapılan işareti ambalajlarında kullanabileceklerdir. İl dışında üretim yapacak firmaların Gümüşhane dut pestili ve kömesi adı altında üretim izin belgeleri almaları gerekmektedir. Bunun ihlali halinde yasal işlem yapılacaktır.'' 
     
     KARS KAŞARI VE BALI, MARKA OLUYOR... 

     Selçuk Aval AA 

Öte yandan Kars'ta üretilen hayvansal ürünlerin markalaştırılması için de çalışma yapılıyor. 
     Kars Belediye Başkanı Naif Alibeyoğlu, ilde üretilen bal ve kaşarın uluslararası bir üne sahip olduğunu ifade ederek, son yıllarda bazı kötü niyetli kişiler tarafından buna leke getirdiklerini söyledi. 
     Kars'ın adını markalaştırmak için çalıştıklarını anlatan Alibeyoğlu, gerçek Kars kaşarı ve balını üreten üreticiyle işbirliğine gideceklerini ifade ederek, "Kars'ın hayvansal ürünlerdeki ününü korumak için markalaşmak zorundayız. Bu amaçla büyükşehirlerde satış mağazası açacağız. Hiçbir katkı maddesi kullanılmadan hakiki Kars kaşarı ve balını satacağız" diye konuştu. 
     Satış mağazalarında ayrıca Kars yaylalarında yetişen hayvanların etlerinden elde edilen ürünlerinden satmayı planladıklarını kaydeden Alibeyoğlu, kaşar ve bal için patent almayı da planladıklarını söyledi. 
     Büyük kentlerde kurutulmuş kaz eti, erişte, halı gibi yörede üretilen ürünlerin de satışını yapmayı hedeflediklerini kaydeden Alibeyoğlu, "Kars'ı marka yapacağız. Üreticilerler bu şekilde daha çok kazanacak, tüketici de gerçek bal ve kaşarı tadma zevkini yaşayacak" şeklinde konuştu. 
     Kars'ta üretilen hayvansal ve bitkisel ürünleri 5 yıldızlı otellerede satacaklarını kaydeden Alibeyoğlu, "Kars markasını tüm dünyaya duyuracağız" dedi. 
     
     OSMANLI MİRASI DÖNÜŞÜM PROJESİ 

     Kars'ın sahip olduğu turizm potansiyelini de en iyi şekilde değerlendirmeyi amaçladıklarını kaydeden Alibeyoğlu, uygulamaya başlanan "Osmanlı Mirası Dönüşüm Projesi" ile şehrin çehresinin değişeceğini söyledi. 
     Kaleiçi Mahallesi'nde uygulanan projede, bölgedeki gecekonduların boşaltılacağını anlatan Alibeyoğlu, "bu bölgede butik oteller, alışveriş merkezler yapılacak" dedi. 
     
</TEXT>
</DOC>
