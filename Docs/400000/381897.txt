<DOC>
<DOCNO> 381897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko21.html </URL>
<DATE> 2005/09/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yaşar Holding 60. yılını kutladı... 
</HEADLINE>
<TEXT>

     Yaşar Holding Yönetim Kurulu Başkanı Feyhan Kalpaklıoğlu, Yaşar Topluluğu'nun karlılık ve verimlilik odaklı stratejileriyle geleceği planladığını belirtti. 
     Yaşar Holding'ten yapılan yazılı açıklamaya göre, topluluğun 60. kuruluş yıldönümü nedeniyle düzenlenen toplantıda konuşan Kalpaklıoğlu, 2003 yılı itibariyle Türkiye'deki siyasi istikrar paralelinde sağlanan ekonomik ortamın, iş dünyası için önem taşıdığını belirtti. Türkiye'nin yüksek potansiyelli ve önü açık bir ülke olarak, çok büyük bir reform sürecinden geçtiğini kaydeden Kalpaklıoğlu, ''Yaşar Topluluğu da karlılık ve verimlilik odaklı stratejileriyle geleceği planlıyor'' görüşünü bildirdi. 
     Yeni teknolojilere, Ar-Ge'ye yönelik uygulamalara, verimlilik projelerine ve geleceği planlayan ekip anlayışına büyük önem verdiklerini belirten Kalpaklıoğlu, şu görüşleri ifade etti 
     ''Türkiye'de, demokratik bir toplum olmanın tüm unsurlarından, uygun yatırım iklimi oluşturmaya kadar pek çok reform tamamlanmış ya da tamamlanma sürecindedir. Bu sürecin ülkemize büyük katkıları olacaktır. Son aylarda ülkemize gösterilen uluslararası ilgi ve gelen doğrudan yabancı sermayenin boyutları, istikrarlı bir büyüme sürecinin sürekli hale geleceğini işaret etmektedir. Dolayısıyla, Ekim ayında AB ile müzakerelerin başlayacak olmasının olumlu etkiler yaratacağına inanıyorum.'' Türkiye'ye ve topluluk çalışanlarına son derece güvendiğini belirten Kalpaklıoğlu, bugüne kadar istihdam ve sosyal sorumluluk alanında önemli çalışmalarla bölgeye ve ülkenin geleceğine katkıda bulunduklarını bildirdi. 
     Yaşar Holding İcra Kurulu Başkanı Hasan Denizkurdu da, Türkiye'nin değerinin yükseldiği bir süreç yaşandığına dikkati çekerek, çalışanlarının verimlilik ve kurumsal bağlılıklarının her zaman en üst düzeyde olması gerektiğini, gelinen noktada bunun başarıldığını ifade etti. 
     Toplantıya, Yaşar Holding Onursal Başkanı Selçuk Yaşar, Yönetim Kurulu Başkan Vekili İdil Yiğitbaşı ile üst düzey yöneticiler katıldı. 
     
</TEXT>
</DOC>
