<DOC>
<DOCNO> 382804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun30.html </URL>
<DATE> 2005/09/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York Times Avrupa, Türkler konusunda bölünmüş durumda 
</HEADLINE>
<TEXT>

     Türkiye-AB ilişkilerindeki son gelişmelere yer veren ABD'nin saygın gazetelerinden New York Times, ''AB'nin Türkler konusunda hala bölünmüş durumda'' olduğunu yazdı. 
     AB'nin, pazartesi günü başlaması öngörülen Türkiye'nin üyelik müzakerelerinin şartlarını belirlemede uzlaşmaya varamadığını kaydeden gazete, AB büyükelçilerinin Brüksel'deki toplantısının, Avusturya'nın müzakerelerin ancak tam üyelik dışında bir alternatif içermesi durumunda başlatılması ısrarı üzerine dağıldığına işaret etti. 
     Uzlaşıya varılamamasının, Türkiye ile müzakerelerin başlatılması konusunda Avrupa'daki gerilimi ortaya koyduğunu belirten gazete, Türkiye'yi kucaklama konusunda pek çok ülkenin şüpheleri olmasına rağmen, Avusturya'nın karşı tavrında yalnız kaldığını ifade etti. 
     Haberde, ayrıca ''uzlaşmaya varmadaki başarısızlığın, Avusturya'nın müzakereleri engellemek için veto yetkisini kullanıp kullanmayacağı konusunda soru işaretleri doğurduğuna'' dikkat çekildi. 
     Dönem başkanı İngiltere'nin ikna için Avusturya ile görüşmeye devam edeceğine işaret edilen haberde, ''Hırvatistan'ın AB üyeliğini destekleyen Avusturya'nın, müzakerelere önce Türkiye ile başlanacak olmasından rahatsız olduğu'' belirtildi. Haberde, ''bazı AB yetkililerinin, Avusturya'nın tavrının, Türkiye'nin müzakerelerden çekilmesine yol açabileceğini söyledikleri'' kaydedildi. 
     Öte yandan haber kanalı CNN, konuyla ilgili haberini, ''Türkiye-AB müzakereleri tehlikede'' başlığıyla duyurdu. 
     Haberinde bu konuda Avusturya'nın oynadığı role dikkati çeken CNN, Dışişleri Bakanı ve Başbakan Yardımcısı Abdullah Gül'ün, ''Müzakere Çerçeve Belgesi'ni görmeden hiç kimse Lüksemburg'a gitmemizi beklemesin'' ifadesine yer verdi. 
     
</TEXT>
</DOC>
