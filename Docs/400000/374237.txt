<DOC>
<DOCNO> 374237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/axgun02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyonda sert mesajlar 
</HEADLINE>
<TEXT>


30 Ağustos resepsiyonu, terörle ilgili önemli mesajlara sahne oldu. Org. Büyükanıt, "Türkiye, Filistinleştirilmek isteniyor" dedi. Org. Özkök de "Olayları bir parti organize ediyor" diye konuştu 

FİKRET BİLA 

30 Ağustos Zafer Bayramı dolayısıyla Gazi Orduevi'nde verilen resepsiyon, Türk Silahlı Kuvvetleri TSK üst düzey komutanlarının Türkiye'nin gündemindeki olaylarla ilgili çarpıcı değerlendirmelerine sahne oldu. Genelkurmay Başkanı Orgeneral Hilmi Özkök ve Kara Kuvvetleri Komutanı Orgeneral Yaşar Büyükanıt, terörist cenazelerinde yaşanan olayların arkasında, "bir siyasi parti"nin olduğunu söylediler. 

Başbakan Erdoğan Bindirilmiş kıtalar 
Gazetecilerin Batman'daki olaylarla ilgili sorularını ilk yanıtlayan Başbakan Recep Tayyip Erdoğan, "Bu konuda konuşmak bile istemiyorum" dedikten sonra, asker ve polisle çatışan kalabalığı şöyle değerlendirdi "Toplatılmış kalabalık. Bindirilmiş kıtalar. Biz terörle mücadelemize devam ediyoruz." 

Orgeneral Özkök Bir parti organize ediyor 
Orgeneral Özkök de, Batman olayları için "çok önemli bir olay" nitelemesini yaptıktan sonra, şöyle konuştu "Her şey ayan beyan ortada. Herkes sorumluluğunu idrak etmeli. Bütün aktörler rollerini iyi oynamalı. Bunlar halkın değil, bir partinin organize ettiği olaylar. Tehlikeli şeyler yapıyorlar. Benim bir şey dememe gerek var mı " . 

Büyükanıt'tan 'Filistin' benzetmesi 
Orgeneral Büyükanıt da, gazetecilerin görüşlerini dinledikten sonra, terör konusunda kendi görüşünü şöyle özetledi "Türkiye Filistinleştirilmek isteniyor. Benim bugün söyleceğim bu. Biliyorsunuz ben söyleyeceğimi doğrudan ve kısa biçimde söylerim." Büyükanıt, "Kim veya kimler istiyor " sorusuna, "Ben şu veya bu demiyorum" diyerek şu yanıtı verdi "Cenaze törenlerini izlediniz. Otobüs veya ona benzer bir şeyin üzerinde cenaze geliyor. Bunu kim organize ediyor Yasal bir siyasi parti." 
Büyükanıt, "DEHAP'ı mı kastediyorsunuz" sorusuna ise "Ben isim söylemiyorum ne diyorum bir yasal parti. Bu kadar." 

'Danimarkayı hazmedemiyorum' 
Terör olaylarını değerlendirirken dış desteğe de dikkat çeken Orgeneral Büyükanıt, Danimarka örneğini verdi "Danimarka NATO üyesi müttefikimiz değil mi Ama PKK televizyonu bu ülkeden yayın yapıyor. Bu normal bir televizyon yayını değil, operatif görev yapıyorlar. Bir birliğimiz kafasını çıkarsa hemen bu TV yayını kesiyor ve birliğimiz hakkında, operasyonun yönü hakkında yayın yapıyor. Ben Danimarka'yı da ikaz ettim, ediyorum. Hakları yok. Hazmedemiyorum. Bütün dünyanın terörle mücadele kararı aldığı, mücadele ettiği dönemde müttefiklerimiz bunu nasıl yapıyorlar " 

'Reaksiyon felaket olur' 
Org. Büyükanıt, Güneydoğu'da uzun yıllar görev yaptığını, yöre halkına minneti olduğunu belirttikten sonra da şu değerlendirmeyi yaptı 
"Hepsi bizim vatandaşımız. Kimseye kötü niyetle bakmamız mümkün değil. Ama bugün çok daha büyük bir olayla karşı karşıyayız. Eğer birileri ajite ediyor ve kalkışmaya çevriyorsa ve buna başka yerlerden batıdan reaksiyon geliyorsa, işte bu Türkiye için en büyük felaket olur. Birileri bir tarafı ajite ederken diğer taraftan gelecek tepkiyi görüyor mu " 

Orgeneral Cömert Güneydoğu'da halk aç 
Hava Kuvvetleri Komutanı Orgeneral Faruk Cömert de, Batman olaylarını şöyle değerlendirdi "Ben o bölgede 11 yıl görev yaptım. Bence orada halkta bir sorun yok. Halk aç ve işsiz. İşsiz genç dağa çıkınca bir nevi onore oluyor. Olay ekonomik ve sosyaldir. Bu durumun sorumluları için uzaklara bakmanıza gerek yok. Ankara'ya bakmanız yeterli." 

Devletin zirvesi buluştu 

AYDIN HASAN Ankara 
Resepsiyona Cumhurbaşkanı Ahmet Necdet Sezer, TBMM Başkanı Bülent Arınç, Başbakan Erdoğan, CHP Genel Başkanı Deniz Baykal, Anayasa Mahkemesi Başkanı Tülay Tuğcu, bakanlar, kuvvet komutanları, milletvekilleri ve gazeteciler katıldı.TSK armoni mızıkasının seslendirdiği klasik müzik eşliğinde sohbet eden davetliler, binaya boydan boya yansıtılan figürleri de izledi. Konser, bahçeye kurulan 3 dev ekrandan dışarıya da yansıtıldı. Sezer, Arınç, Erdoğan, Org. Özkök, Baykal, bazı bakan ve komutanlar, protokol bölümü olarak düzenlenen bahçedeki kamelyada oturarak sohbet etti. 


</TEXT>
</DOC>
