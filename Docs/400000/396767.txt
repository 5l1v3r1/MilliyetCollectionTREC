<DOC>
<DOCNO> 396767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo08.html </URL>
<DATE> 2005/11/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Manchester'dan kovulan Roy Keane'e Tugay'lı darbe 
</HEADLINE>
<TEXT>

     
     Hilal YILMAZ LONDRA, DHA 
     
İNGİLTERE Premier Ligi’nin iddialı takımlarından Manchester United’la olan sözleşmesi feshedilen Roy Keane’e bir darbe de Blackburn’den geldi. Tugay Kerimoğlu’nun forma giydiği Blackburn’ün antrenörü Mark Hughes, Keane’i transfer edeceği yönündeki haberleri yalanlarken, "Benim orta sahada Tugay gibi bir maestrom var. Keane’e ihtiyacım yok" dedi. 
     Machester United’ın efsane kaptanı Roy Keane’in ’kameralar karşısında takım arkadaşlarını eleştirdiği’ gerekçesiyle şok bir kararla sözleşmesinin feshedilmesi futbol dünyasında büyük yankı bulurken, tebrübeli orta saha oyuncusunun bunan sonraki kariyeri merak konusu oldu. 
     İngiliz gazeteleri, 12 yıldır kırmızı-siyah formayı giyen Keane’nin İskoçya takımı Celtic ile Tugay’ın forma giydiği Blackburn Rovers takımlarından teklif aldığı yönünde haberler yayımladı. Ancak bugün Mail on Sunday gazetesinde yer alan haberlere göre Celtic’in, Keane’in fiyatı oldukça yüksek bulduğu, Blackburn’un ise orta sahada Tugay’dan son derece memnun olması nedeniyle Keane’i almayı düşünmediği belirtildi. 
     
     ’BOLTON, WIGAN VE PORSMOUTH’TAN TEKLİF VAR’ 
     Mail on Sunday gazetesi, Roy Keane’in Blackburn Rovers takımı tarafından istendiği yönündeki haberlerin antrenör Mark Hughes tarafından yalanlandığını yazdı. Hughes’un, Tugay Kerimoğlu için sarfettiği övgü dolu sözlerin altını çizen gazete, teknik adamın, "Benim orta sahada, 35 yaşında Tugay gibi bir maestrom var. Keane’e ihtiyacım yok" sözlerine yer verdi. 
     Gazete, İskoç takımı Celtic’in de Roy Keane’e teklif götürdüğü yönündeki haberlerin yanlış olduğunu belirtti. Kulüp yöneticisi Brian Quinn’in fiyatı yüksek bulması nedeniyle tecrübeli oyuncu Keane’i renklerine bağlamayı düşünmediğini belirten Mail on Sunday, Keane’in Bolton, Wigan ve Portsmouth takımlarından teklif aldığını iddia etti. 
     34 yaşındaki efsane kaptan Roy Keane, Manchester United ile 3 şampiyonluk ve 1 Avrupa Şampiyonluğu yaşamıştı. 
     
</TEXT>
</DOC>
