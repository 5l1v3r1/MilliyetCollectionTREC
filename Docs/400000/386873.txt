<DOC>
<DOCNO> 386873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/idiz.html </URL>
<DATE> 2005/10/15/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Ankara'nın Irak'ta görmek istemediği... 
</HEADLINE>
<TEXT>


AB konusuna o kadar gömüldük ki, dünyayı sanki unuttuk. Oysa çevremizde Türkiye'yi etkileyecek önemli gelişmeler oluyor. Bunların başında da ülkenin yeni anayasası için Irak'ta bugün yapılacak referandum geliyor. 
Konuştuğum yetkililere bakılacak olursa Ankara'da hiç kimse bu referandumdan mucizevi bir sonuç beklemiyor. Hiç kimse bu oylama sayesinde Iraklılar arasında her gün onlarca ölüme neden olan şiddetin kısa sürede duracağını düşünmüyor. 
Hatta, ocak ayında yapılan ve birçok Iraklının tehlikeleri göğüsleyerek oy sandıklarına gittiği seçimlerden sonra olanlar düşünülürse, şiddetin bu referandum sonrasında daha da artabileceği hesaplanıyor. Zira, Irak'ta "normalizasyonu" engellemeye yeminli yerli ve yabancı güçler var. 

'Normalizasyon' süreci 
Türkiye'nin bakış açısı da aslında bu kelimede gömülü. Ankara Irak'ta bir an evvel "normalizasyon" sürecine geçilmesini arzuluyor. Anayasa temeline oturmuş siyasi bir yapılanmanın, gözle görülen kötü gidişatı, kısa vadede olmasa bile, orta vadede durdurabileceğini umuyor. 
Anayasa referandumu, arzulanan bu "normalizasyon" sürecinin kaçınılmaz bir parçası olduğu için, Türkiye tarafından destekleniyor. Ankara bu referandumun ardından aralık ayında yapılacak genel seçimleri de yakından kolluyor. Bu seçimler sayesinde hem Irak'ın gerçek siyasi iradesinin ortaya çıkacağını, hem de yabancı güçlerin o ülkeden çekilmesini sağlayacak sürece girilmiş olacağını umuyor. 
Türkiye, bu nedenle, ocak seçimlerini boykot eden ve ardından oluşturulan "kurucu meclisin" çalışmalarından uzak duran Sünnileri de bugünkü referanduma katılmaları konusunda teşvik ediyordu. Öyle anlaşılıyor ki Sünnilerin arasında da bu yönde bir algılama gelişmeye başladı. 
"Muhalif" sayılabilecek bazı Sünni önderleri de ocak seçimlerini boykot etmenin hatalı olduğunu artık teslim ediyorlar. Bu nedenle cemaatlerini bugünkü referandumda oy kullanmaya çağırıyorlar. Bu arada, anayasaya karşı olup da halka aynı telkinde bulunan Sünniler de var tabii. 

Sonuna kadar gider mi 
Bunların amacı, Sünnilerin kontrolünde olan en azından iki eyalette halkın üçte ikisinin anayasayı reddetmesini sağlamak. Çünkü bu durumda anayasa reddedilmiş olacak. Bu Sünniler de, aslında farklı bir nedenle olsa bile, ocak seçimleri ile başlayan süreci boykot etmiş olmanın hatalı olduğuna inanıyorlar. 
Bir de tabii eski Baasçıların güdümündeki Sünniler var. Bunlar, yabancı askeri unsurlara, Şiilere ve Kürtlere karşı teröre dayalı direnişlerini sürdürmek konusundaki kararlıklarını gizlemiyorlar. Saddam dönemindeki imtiyazlı konumlarını kaybettikleri için Irak'ı artık "dar ül harb" sayıp "bu iş sonuna kadar gider" diyorlar. 
Ankara'nın hiç görmek istemediği şey işte bu. Zira, Irak'ta karmaşa ne kadar sürerse bunun Türkiye'ye olumsuz şekilde yansıması olasılığı da o kadar artıyor. Oysa Türkiye bu aşamada Irak'ta istikrara doğru bir gidişin ipuçlarını görmek istiyor. Bu nedenle, Iraklı Kürtlerin siyasi emelleri ile ilgili endişelerini bile bir yerde arka plana itmiş bulunuyor. 
Özetle, Türkiye'de Irak ile ilgili olarak duyulan en büyük endişe, bu ülkenin kanlı ve sonucu belirsiz bir iç savaşa sürüklenmesidir. Irak'ta geçen ocak ayında başlayan siyasi sürecin her şeye rağmen sürmesi bu nedenle Ankara tarafından önemli sayılıyor. Gözler de bu nedenle bugün Irak üzerinde. 



</TEXT>
</DOC>
