<DOC>
<DOCNO> 375553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko09.html </URL>
<DATE> 2005/09/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
LPG'li araç denetimi hızlandı... 
</HEADLINE>
<TEXT>

     Zeynep AKYIL AA 

Türkiye genelinde LPG'li araç ve istasyonların denetimlerine ilişkin çalışmalar hız kazanırken, bu yılın 7 ayında, toplam 384 bin araca ''gaz sızdırmazlık raporu'' verildi. 
     Böylece 2003-2004 yıllarının sızdırmazlık kontrol toplamına, 2005'in ilk 7 ayında ulaşıldı. 
     A.A muhabirinin TMMOB Makina Mühendisleri Odası'ndan MMO edindiği bilgiye göre, MMO'nun yetkili olduğu gaz sızdırmazlık kontrollerinde, 2003 yılında 169 bin, 2004 yılında ise 211 bin araca gaz sızdırmazlık raporu verilmişti. 
     Geçen yıla kadar 1.5 milyon LPG'li aracın yüzde 75'inin 1.1 milyon gaz sızdırmazlık raporu bulunmazken, 2004 toplamı ile 2005'in ilk 7 ayında toplam 595 bin araç söz konusu testten geçti. 
     LPG'li araçlara ilişkin denetim hesaplamalarında özel araçlar 2 yılda bir, ticari araçlar ise yılda bir kez periyodik kontrol yaptırdıklarından dolayı 2 yılın toplamının esas alınması gerekiyor. 
     Bu yıl sonu itibarıyle de 2 yıl içinde toplam 863 bin aracın yüzde 57.5 kontrolden geçmesi hedefleniyor. 
     Bu da LPG'li araçlarda sızdırmazlıktaki mevcut kaçağın 2005 yılında yaklaşık olarak yüzde 30 iyileştirileceği anlamına geliyor. 
     
     LPG DÖNÜŞÜMLERİNİN RUHSATA İŞLENMESİ 
     Öte yandan bu yılın ilk 4 ayında toplam 135 bin araca ''Montaj Tespit Raporu'' verildi. 
     Geçen yıl itibarıyla 1.5 milyon LPG'li aracın 500 bininin LPG dönüşümlerinin ruhsatlarına işlenmemiş durumdayken, söz konusu rakam bu yıl 365 bine geriledi. 
     
     MMO BAŞKANI KORAMAZ NE DİYOR 
     TMMOB Makina Mühendisleri Odası Yönetim Kurulu Başkanı Emin Koramaz konuya ilişkin yaptığı açıklamada, LPG'li araç denetimlerindeki son durumun, ''LPG'li araçlardaki denetimsizliğin 2006 yılında büyük oranda giderileceğini gösterdiğini'' söyledi. 
     Oda'ya devredilen yetki ile eş zamanlı olarak, Emniyet Genel Müdürlüğü yol üstü denetimlerinin sıklaştırarak sorunun üzerine ciddi bir şekilde eğildiğine ve ruhsatsız araçların trafikten men edildiğine işaret eden Koramaz, Karayolları Araç Muayene İstasyonları'nın, araç muayenesini yönetmeliklere uygun olarak yapmaya başladığını kaydetti. 
     Koramaz, söz konusu gelişmeler ve Oda'nın LPG dönüşüm montaj piyasasına ilişkin denetimleri ile birlikte, araç sahiplerinin standart dışı dönüşümlerde yanlışlarını giderme ve standartlar dahilindeki ilk dönüşümleri kontrol ve tescil ettirmek için gerekli işlemleri yapmaya yöneldiğine dikkat çekti. 
     
</TEXT>
</DOC>
