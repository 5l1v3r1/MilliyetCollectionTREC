<DOC>
<DOCNO> 356822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/ekonomi/eko06.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'da Civelek'in yerine Yirmibeşoğlu 
</HEADLINE>
<TEXT>



Sabancı Holding'de Mehmet Civelek'in ayrılmasıyla boşalan İnsan Kaynakları Grup Başkanlığı görevine 1 Ağustos'tan geçerli olmak üzere Rıdvan Yirmibeşoğlu atandı. 1960 İstanbul doğumlu olan Rıdvan Yirmibeşoğlu, İstanbul Üniversitesi Siyasal Bilgiler Fakültesi Kamu Yönetimi Bölümünden mezun olduktan sonra, İstanbul Üniversitesi İşletme Fakültesi'nde Organizasyon, Yönetim ve İşletme Politikaları üzerine master yaptı. 1986'da Kordsa'da işe başlayan Yirmibeşoğlu, 1996'da Sabancı Holding İnsan Kaynakları Daire Başkan Yardımcısı ve 1998'de ise İnsan Kaynakları Daire Başkanı oldu. Topluluğa bağlı birçok şirketin insan kaynakları yönetim politikalarının oluşturulmasında ve uygulanmasında görev alan Yirmibeşoğlu, 2002'den bu yana Türkiye Personel Yönetimi Derneği PERYÖN Başkanlığını sürdürüyor. 


</TEXT>
</DOC>
