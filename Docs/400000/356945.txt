<DOC>
<DOCNO> 356945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun38.html </URL>
<DATE> 2005/06/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Prodi Türkiye, Avrupa Birliği'nin komşusu 
</HEADLINE>
<TEXT>

     İtalya'daki merkez sol muhalefetin lideri ve AB Komisyonu'nun eski Başkanı Romano Prodi, AB'nin kimlik sorununu irdeleyen bir kitap için yazdığı makalede, Türkiye'yi AB'nin komşusu olarak niteledi. 
     Prodi, ''Avrupa Birliği, yeni ülkelerin de dahil edilmesiyle bugün itibariyle doğuda Rusya, Ukrayna ve Belarus, güneydoğuda Türkiye ile komşu Kıbrıs ve Malta'nın üyeliğiyle de Ortadoğu ile doğrudan temas noktasına gelmiştir'' dedi. 
     ''Hıristiyan kökenlerin eksikliği'' başlıklı makalesine bu sözlerle başlayan Prodi, daha sonra şunları ekledi 
     ''Avrupa'nın yeni coğrafyası, hukuk, adalet ve barış konularında uluslararası sorumluluk bağlamında yeni bir yükümlülüğü de içermektedir. Ancak bunun icraata geçirilebilmesi, sadece kimlik sorunlarının müspet biçimde çözümlenmesiyle mümkün.'' Prodi'nin, muhtelif yazarların makalelerinin derlenmesinden oluşan ''Laik Avrupa ve dinsel yap-boz'' başlıklı eserde yer alan makalesi, bugün La Repubblica gazetesi tarafından da aynen yayımlandı. 
     AB Anayasası'nda müteveffa Papa İkinci Jean Paul ve Hıristiyan kiliselerinin isteklerinin büyük bölümünün karşılanmış olduğunu belirten Prodi, AB'nin Hıristiyan kökenlerinin açıkça belirtilmemiş olması konusunda ise ''Kanaatimce bu gerçekten bir eksikliktir'' ifadesini kullanarak, şu görüşü savundu 
     ''Bununla birlikte anayasanın diğer bölümlerinde, Hıristiyanlık her ne kadar açıkça anılmamış olsa da Hıristiyanlıktan çıkmış ya da Hıristiyanlıktan izler taşıyan değerler yer almaktadır.'' AB Anayasası'nın ilk bölümündeki 3. maddede, barış, güvenlik, dayanışma, halklar arası saygı, yoksullukla mücadele, insan haklarının korunması gibi değerlerin teyit ve teşvikinin dile getirilmesinin, Avrupa'nın kendine ilişkin bir tanımlama olduğuna işaret eden Prodi, şöyle devam etti 
     ''Bu, Avrupa Anayasası'nda benimsenmiş olan bir Yahudi-Hıristiyan sayfasıdır. Burada tabii ki sadece Hıristiyan kültürü söz konusu değil. Burada modernite kültürünün temel esasları da var. Ama modernite ve Hıristiyanlık, birbirleriyle çatıştıkları dönemlerde dahi, karşılıklı etkileşim içerisinde gelişmişlerdir.'' Prodi, ''Günümüzde fiiliyatta biz Avrupalılar, biz Hıristiyanlar, biz Museviler, biz Müslümanlar, biz modernlik yanlıları, söz konusu sayfada hepimiz kendimizi bulabiliyoruz'' dedi. 
     
</TEXT>
</DOC>
