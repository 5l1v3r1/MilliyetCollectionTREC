<DOC>
<DOCNO> 398679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy10.html </URL>
<DATE> 2005/11/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bakan Şahin Yıl sonuna kadar 56 bin konutun tamamlanması planlandı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, yıl sonuna kadar 56 bin konutun tamamlanmasının planlandığını bildirdi. 
     Şahin, Anavatan Partisi Hatay Milletvekili Züheyir Amber’in Toplu Konut İdaresi Başkanlığı’nın TOKİ konut uygulamalarına ilişkin önergesini cevaplandırdı. Şahin, hükümetin Acil Eylem Planı kapsamında ülke genelinde konut seferberliği başlatıldığını kaydetti. 
     Devlet İstatistik Enstitüsü ve Devlet Planlama Teşkilatı verilerine göre 2.5 milyon acil konut ihtiyacının olduğunu bildiren Şahin, "konut ihtiyacının yüzde 5 ile yüzde 10 kadarını yaparak, planlı kentleşmeye katkı sağlanmasının hedeflendiğini" ifade etti. 
     
     MALİYET BEDELİ 
     Yapılan konutlarda iskan problemi olmadığını belirten Şahin, belediye ve ilgili kuruluşlar tarafından istenen belgelerin ve yapılan kontrollerin uzun sürmesinden dolayı iskan alma sürecinin zaman aldığına dikkati çekti. 
     Şahin, TOKİ tarafından yaptırılan konutların maliyetleri belirlenirken, altyapı ve çevre düzenlemesi, müşavirlik, proje çizim, sosyal donatı, jeolojik etüt, ÇED raporu, imar uygulaması, arsa, vergi ve harç bedellerinin dikkate alındığını bildirdi. 
     Bakan Şahin, şunları kaydetti 
     "Harcama kalemleriyle ilgili fiyat farkı, KDV ile genel giderler maliyet hesaplamasına dahil edilmektedir. Daha sonra konutlar için şerefiye çalışması yapılmakta, konutların konumuna göre oluşacak şerefiye bedelleri konut fiyatına eklenmekte veya çıkarılmaktadır. 
     Görüldüğü gibi hiçbir şekilde, maliyet bedelinin 3 katı fazlası bir fiyatlandırma yapılması söz konusu değildir. 
     Maliyet kalemleri dikkate alınarak konut satış fiyatları belirlenmekte, idaremizce herhangi bir kar politikası güdülmemekte olup, konut ihtiyacı olan vatandaşlarımıza uygun ödeme koşulları ile konut satışı yapılmaktadır." Devlet Bakanı Şahin, ayrıca borç bakiyesine 6 ayda bir yapılan artışlarda sadece memur maaşına yapılan zam oranının dikkate alınmadığını, aynı dönemde ÜFE ve TÜFE’deki artış oranlarının en düşüğünün uygulandığını kaydetti. 
     Şahin, 17 Kasım 2005 itibariyle satışa sunulan 75 bin 645 konuttan 55 bin 251’inin satıldığını, 20 bin 394 konutun ise satış işlemlerinin 
     sürdürüldüğünü bildirdi. 
     
</TEXT>
</DOC>
