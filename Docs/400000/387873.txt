<DOC>
<DOCNO> 387873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yazar/pulur.html </URL>
<DATE> 2005/10/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Haberlerden esinlenerek... 
</HEADLINE>
<TEXT>


KÜLTÜR Bakanı Atilla Koç'tan mecbur olmayınca söz etmeyeceğimizi yazmıştık. Çünkü Eyüp Sultan Camii'nden "Sakal-ı Şerif"i Yeşilköy Atatürk Havalimanı'na getirtip, soranlara da "Ben Müslüman değil miyim " gibi veciz cevaplar veren birinden söz etmenin gereksizliğine inanmıştık lakin "mecburiyet" diye de bir şart koşmuştuk, mecbur olursak söz edecektik... 
Evet, mecbur olduk, Attil İlhan'ın cenaze töreninde Bakan konuşurken onu yuhalayanlar, bizi buna mecbur etti. 
O törende "Yuha"nın yeri yoktur, bu Bakan'a değil, Attil İlhan'a saygısızlıktır. 
Ayıp 

GÜNEYDOĞU şehitlerine bazı gazete ve televizyonların gösterdiği ilgi "vukuat-ı adiye"den sayılan trafik kazalarına döndü, ha bir kamyon devrilmiş, ha bir er şehit olmuş .. 
Öyle ya, o yiğitlerin görevi orada ölmek, şehit olmak, büyütülecek ne var Yatakta fotoğrafı çekilen manken kızdan, ya da Hülya ile Kaya'nın boşanmasından daha geniş ve büyük yer verecek değiller ya 
Erol Evgin'in oğlu Murat Evgin şehitler için bir şarkı bestelemiş ve gelirini de şehit ailelerine bağışlamış, klip yayımlayan televizyonların hiçbiri bu şarkıyı çevirmemiş .. 
Ama, mini eteği kalçalarında, "O şimdi asker, canı neler ister " şarkısını çalkalaya çalkalaya söyleyen kıza, bütün ekranlar açık 
Neyse ki o şehitlerin silah arkadaşları, komutanları, gaziler anılarını yazıyorlar. Emekli tümgeneral Kudret Cengiz ile kendisini "rütbesiz asker" diye adlandıran "Gazi" Savaş Yücel'in kitapları çıktı. x 
"Gazi" Savaş Yücel şöyle diyor 
"Biz kınalı bacaksızlar Kınalı körler Kınalı çolaklarız Bizler gözlerinizin içine Siz bize bakamadığınız için bakmıyoruz. Sizi daha fazla üzmemek için Peki ya siz neden bizim gözlerimizin içine bakmıyorsunuz." 
Niçin "kınalı bacaksızlar, kınalı körler, kınalı çolaklar " 
Eski bir Anadolu geleneği, analar, askere giden oğullarının eline kına sürerler. 

GÜNGÖR Uras, geçen cumartesi günü, Beşiktaş'taki Kültür Sanat etkinliklerine değinen ve şimdiki Belediye Başkanı İsmail Ünal'ı kendisinden önceki belediye başkanlarının yaptığı eserlere sahip çıktığı için öven bir yazı yazdı. 
Peki, bugünkü belediye başkanının sahip çıktığı eserleri kimler yaptı Akatlar Kültür Merkezi, Ortaköy Kültür Merkezi, Levent Kültür Merkezi, Mustafa Kemal Kültür Merkezi... 
Bunlar hangi belediye başkanlarının döneminde yapıldı 
Ortaköy'den Dolmabahçe'ye kadar uzanan "sürekli" Atatürk fotoğrafları sergisini kim açtı 
Ayfer Atay, Yusuf Namoğlu'nu anmak o kadar zor mu 
İsmail Ünal da inşallah onların yaptıklarının benzerlerini yapar da övgüyü hak eder... 

NOBEL ödülü fos çıkınca, Orhan Pamuk bülbül gibi şakımaya başladı. "Türkler 1 milyon Ermeni'yi kesti, 30 bin Kürt'ü katletti, demedim" diyor... 
Be muhterem, Nobel ödülü İngiliz'e verilmeden önce bunları söyleseydin ya, "Ben böyle demedim " deseydin ya 
Nobel gitti, kavga bitti. 
Ya da gelecek "Nobel"e kadar. 

VE Başbakan'ın son konuşmalarından bir derleme 
"Bunların dünyadan haberi yok " 
"Dar kafalılar " 
"Fosilleşmiş zihniyet " 
"Sermaye ırkçıları " 
"Bunlar iki koyunu güdemezler " 
"Eski komünist kafalar " 
"Bunların okur yazarlıkları da yok " 
"Bize içerideki düşmanlar yeter " 
"Bu zihniyet sadece çöp üretir " 
"Bek ra karı boşamak kolaydır " 
Yanlış hatırlamıyorsak, "Üslubu beyan, ayniyle insan " diye bir laf vardır. 

x Engizek Kartalı Kudret Cengiz , Biz Kınalı Bacaksızlar Savaş Yücel , Ümit Yayıncılık. 



</TEXT>
</DOC>
