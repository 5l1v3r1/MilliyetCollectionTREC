<DOC>
<DOCNO> 368355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko46.html </URL>
<DATE> 2005/08/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Merkez Bankası Beklenti Anketi'nde cari açık beklentisi yükseldi 
</HEADLINE>
<TEXT>

     Merkez Bankası'nın Beklenti Anketi'ne göre cari açık beklentisi, yıl sonu itibarıyla 18 milyar 840.4 milyon dolara yükseldi. Yıl sonu enflasyon beklentisi ise, tüketici fiyatları endeksi TÜFE bazında, Temmuz ayının ikinci anketine göre 0.44 puan azalarak yüzde 7.39'dan yüzde 6.95'e geriledi. 
     Merkez Bankası tarafından her ay iki kez düzenlenen Beklenti Anketi'nin, Ağustos ayına ilişkin birinci dönem sonuçları açıklandı. 
     Temmuz ayının ikinci anketinde, yıl sonu cari açık beklentisi 17 milyar 939.2 milyon dolar olmuştu. 
     Temmuz'un ikinci anketinde yıl sonu TÜFE'de yüzde 7.39, cari ay TÜFE'de yüzde 0.13, iki ay sonrası TÜFE'de yüzde 0.76, gelecek 12 aylık dönem TÜFE'de yüzde 6.71 olan beklentiler, Ağustos ayının ilk anketinde, TÜFE bazında yıl sonunda yüzde 6.95'e, gelecek 12 ayda yüzde 6.42'ye inerken, cari ayda yüzde 0.22'ye, iki ay sonrasının TÜFE beklentisi yüzde 0.97'ye çıktı. 
     Cari ay sonu bileşik faiz oranı beklentisi yüzde 14.84'den yüzde 14.62'ye, yıl sonu bileşik faiz oranı beklentisi uygun ortalamada yüzde 13.71'den yüzde 13.69'a geriledi. 
     Ağustos ayının ilk anketinde, cari ay sonu uygun ortalama dolar kuru beklentisi 1.3400 YTL'den 1.3298 YTL'ye indi. 
     Aynı dönemde, yıl sonu dolar kuru beklentisi 1.4251 YTL'den 1.4139 YTL'ye geriledi. 
     Temmuz ayının ikinci anketinde yüzde 5.4 olan cari yıl sonu GSMH büyüme beklentisi ise Ağustos ayının ilk anketinde yüzde 5.3'e indi. 
     
</TEXT>
</DOC>
