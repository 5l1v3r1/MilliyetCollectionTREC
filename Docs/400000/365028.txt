<DOC>
<DOCNO> 365028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko04.html </URL>
<DATE> 2005/07/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Krizi yabancı şirketler fırsata çevirdi 
</HEADLINE>
<TEXT>

     İstanbul Sanayi Odası’nın İSO verilerine göre, 2000 yılında 131 olan ilk 500 şirket arasına giren yabancı 
     sermayeli şirket sayısı, 2004 yılında 149’a çıktı. Yabancı sermayenin yüzde 50 ve üzerinde hisse sahibi olduğu şirket sayısı 73’ten 95’e yükselirken, bu şirketlerin reel sektör içindeki ağırlıkları da arttı. Yabancı şirketler, ilk 500 şirketin üretimden satışları içindeki paylarını yüzde 16.55’ten yüzde 21.27’ye çıkarırken, dönem karları içindeki payları yüzde 38.76’dan yüzde 17.84’e geriledi. İSO’nun ilk 500 büyük sanayi kuruluşu içinde 2000 yılında 131 yabancı firma yer alırken, bu sayı 2001 yılında 138’e, 2002 yılında 140’a, 2003 yılında 147’ye, 2004 yılında da 149’a yükseldi. Böylece 4 yıl içinde ilk 500 büyük firma arasına girebilen yabancı sermayenin tamamen hakim olduğu ya da ortaklığı bulunan şirket sayısı yüzde 13.7 oranında arttı. 2004 yılında yabancı sermayeli kuruluşlar içine borsada halka arz yöntemiyle satışı yapılan TÜPRAŞ’ın da dahil edilmesi dikkat çekti. TÜPRAŞ’taki yabancı payı İSO’nun verilerine göre yüzde 39.2 olarak görülüyor. Toplam 147 olan yabancı sermayeli şirketlerin 2004 yılında 95 tanesinde yüzde 50 ve üzerinde yabancı sermaye payı bulunuyor. 2000 yılında ise yabancı sermayenin yüzde 50 ve üzerinde pay sahibi olduğu ilk 500’e giren 73 şirket bulunuyordu. İSO verilerine göre, 2000 yılında ilk 500 büyük şirket içine giren yabancı sermayeli şirketlerin 22’sinde yüzde 100 hissenin tamamı yabancılara ait bulunurken, yüzde 90’ın üzerinde yabancı payı bulunan şirket sayısı 37, yüzde 50’in üzerinde yabancı payı bulunan şirket sayısının da 63 olduğu belirlendi. 2004 yılında ise tamamı yabancılara ait olan şirket sayısı 37’ye, yüzde 90’ın üzerinde yabancı payı bulunan şirket sayısı 56’ya, yüzde 50’nin üzerinde yabancı sermaye payı bulunan şirket sayısı da 85’e çıktı. Türkiye’nin büyük firmaları arasında yer alan, yabancı sermayenin sermayesinin tümüne ya da bir bölümüne sahip olduğu olan şirketler, 2000’de 500 büyük şirketin toplam üretimden satışlarında yüzde 28.7 paya sahip olmuştu. Bu oran 2004 yılında yüzde 42.10’a çıktı. Yabancıların satış hasılatındaki payı da yüzde 28.46’dan yüzde 43.17’ye yükselirken, yaratılan brüt katma değerdeki payları yüzde 26.26’dan yüzde 51.26’ya ulaştı. Yabancı sermayeli kuruluşların 500 büyük firmanın özsermaye büyüklüğü içinde 2000’de yüzde 24.12 olan payı 2004’de yüzde 27.51 oldu. Sayıları, satışları, yarattıkları brüt katma değerleri artmasına karşın yabancı sermayeli şirketlerin dönem karı içindeki payları ise azaldı. 2000’de 500 şirketin toplam dönem karının yüzde 60.75’ini oluşturan yabancı sermayeli şirketler, 2004’de toplam dönem karının yüzde 39.45’ini alabildi. Yabancı sermayeli şirketlerin ilk 500 firmanın gerçekleştirdiği toplam ihracat içindeki payları da 2000’e göre 2004’de artış gösterdi. Böylece yabancı sermayeli şirketlerin ihracat içindeki payları da 2000 yılındaki yüzde 37.’ten 2004’de yüzde 48.78’e yükseldi. Sayıları 150’ye yaklaşan yabancı sermayeli şirketler içinde ilk 15’e girebilen şirketler ve bu şirketlerin ilk 500 büyük sanayi kuruluşu arasındaki yerleri şöyle "1-TÜPRAŞ, 2-Ford Otomotiv, 3-Toyota Otomotiv, 4-OYAK Renault, 8-Vestel Elektronik, 9-TOFAŞ Türk Otomobil Fabrikası, 16-Mercedes-Benz Türk A.Ş, 20-Hyundai Assan Otomotiv San., 22-İpragaz, 24-Philsa Philip Morris Sabancı Sigara ve Tütüncülük, 25-BSH Profilo Elektrikli Gereçler Sanayi, 26-Diler Demir Çelik Endüstri ve Ticaret A.Ş, 27- Bosch Sanayi ve Ticaret A.Ş, 30-Borçelik Sanayi, 31-Advansa Sasa Polyester Sanayi, 33-Coca-Cola İçecek A.Ş." YABANCILARIN KONTROL ETTİĞİ ŞİRKETLER İlk 500’e giren yabancı sermayeli şirketlerde yabancı sermaye ortaklığının yüzde 50 ve üzerinde olduğu şirketler dikkate alındığında, toplam 500 şirketin üretimden satışlarında yüzde 16.55 olan paylarının 2004’deki yüzde 21.27’ye, satış hasılatı içindeki paylarının yüzde 18.44’ten yüzde 24.55’e, ihracat içindeki paylarının da yüzde 24.12’den yüzde 28.67’ye çıktı. Yabancı sermayenin yüzde 50 ve üzerinde pay sahibi olduğu şirketlerin, toplam 500 şirketin yarattığı brüt katma değerin 2000’de yüzde 17.34’ünü, 2004’de ise yüzde 20.54’ünü yarattıkları belirlendi. Toplam özsermaye içindeki payları da yüzde 12.54’ten yüzde 14.26’ya çıkan yabancı sermaye ağırlığı olan şirketlerin 500 şirketin dönem karı içindeki payları yüzde 38.76’dan yüzde 17.84’e geriledi. 
     
</TEXT>
</DOC>
