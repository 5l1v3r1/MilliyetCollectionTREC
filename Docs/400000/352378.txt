<DOC>
<DOCNO> 352378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/dunya/axdun01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, ABD'den önemli' 
</HEADLINE>
<TEXT>


Milliyet'in İsrail'de görüştüğü uzman ve yetkililer, ilişkilerde AKP iktidarının çıkışları nedeniyle yaşanan dalgalanmaların Başbakan Erdoğan'ın gezisiyle aşıldığı görüşünde 

ÖVGÜ PINAR Tel Aviv 


İsrail'den Türkiye'ye sıcak mesajlar var. Başbakan Recep Tayyip Erdoğan'ın yaklaşık bir yıl önce İsrail'i devlet terörü uygulamakla suçlamasına karşın İsrail'de Türkiye'ye bakış bundan hemen hemen hiç etkilenmemiş. Resmi yetkilisinden, gazetecisine kadar herkes Türkiye ve İsrail'in ayrılmaz müttefikler olduğunu düşünüyor. 
TÜRKİYE - İSRAİL AYRILMAZ MÜTTEFİK İsrail Dışişleri Bakanlığı'nın davetlisi olarak gittiğimiz İsrail'de görüştüğümüz İsrail Dışişleri Bakanlığı'nın Medya ve Halkla İlişkiler Müdürü Gideon Meir de bu fikirde. İsraillilerin ABD'yi kardeş gibi gördüklerini, ancak Türkiye'nin coğrafi konum olarak İsrail'e daha yakın olduğunu hatırlatan Meir, bu nedenle Türkiye'nin İsrail için daha önemli bir ülke olduğunu vurguladı. Meir, Türkiye ve İsrail'in birbirinden ayrılması mümkün olmayan dostlar olduklarını ifade etti. 
İLİŞKİLER HİÇ BU KADAR İYİ OLMADI Herzliya'daki Terör Araştırmaları Merkezi'nin Türkiye uzmanı Profesör Barry Rubin Rubin, Türkiye - İsrail ilişkilerinin temelinde ekonomik ve askeri işbirliğinin yattığını, ayrıca İran ve Suriye gibi ortak tehditlerin iki ülkeyi daha da yakınlaştırdığını savundu. Türk - İsrail ilişkilerindeki son durumun bugüne kadarki en iyi seviyede bulunduğunu belirten Rubin, "Türkiye'deki iktidarın yapısı düşünülürse, ilginç olan ilişkilerin nasıl bu kadar iyi olduğudur" diye konuştu. Rubin, İsrail'in Kuzey Irak'ta bağımısız bir Kürt devleti istemediğini söyledi. 
ERDOĞAN'IN GEZİSİ YARARLI OLDU İsrail Dışişleri Bakanlığı Siyasi Araştırmalar Merkezi Ortadoğu İlişkileri Büro Şefi Benny Dagan Dagan da, İsrail'in Kürt peşmergeleri eğittiği ve bir Kürt devleti kurulmasını istediği iddialarını yalanladı. Erdoğan'ın İsrail'i suçlayan açıklamasının yarattığı gerginliğin yine Başbakan'ın İsrail gezisi sayesinde ortadan kalktığını anlatan Dagan, "Türk hükümeti, İsrail karşıtı açıklamalar yapmanın çıkarlarına hizmet etmediğini anladı" diye konuştu. 
GELİN PETROLSÜZLER AB'SİNİ KURALIM 2 - 3 ay içinda tamamlanması planlanan Gebze Organize Sanayi Bölgesi GOSB Teknopark'ın projesinde model olarak alınan İsrail'deki Tefen Teknopark'ın yaratıcısı ve GOSB Teknopark'ın yüzde 48'lik hissedarı İsrailli işadamı Stef Wertheimer Ortadoğu ülkelerini petrolü olanlar ve olmayanlar diye ikiye ayıran Wertheimer, Türkiye ve İsrail'in Ortadoğu'nun öteki petrolsüz ülkeleriyle birleşerek Avrupa Birliği benzeri küçük bir birlik oluşturabileceğini söyledi. 

Kavgam anavatanda nasıl çok satar 

Milliyet'in Tel Aviv'de görüştüğü, Türkiye'den İsrail'e göç eden Musevilerin oluşturduğu Türkiyeliler Birliği'nin mensupları, Türkiye'yi anavatanları gibi gördüklerini söylediler. Ancak Türkiye'de özellikle son dönemde Hitler'in "Kavgam" isimli kitabının en çok satanlar listesinde yer almasından rahatsızlık duyduklarını da gizlemediler. "Kavgam"ın çok satmasında fiyatının düşürülmesinin etkili olduğunu savunan Birlik üyesi Selim Amado, Türk yetkililerden bu durumun önüne geçmesini istedi. 
Amado, Soner Yalçın'ın yazdığı "Efendi" kitabının da gerçekleri yansıtmamasına rağmen Türk toplumunda büyük yankı uyandırmasından yakındı. Kendilerinin geçmişte Türkiye'de Müslümanlarla kardeş gibi yaşadıklarını belirten Birlik üyeleri, son zamanlarda Türkiye'de ortaya çıkan Yahudi aleyhtarı yazı ve söylemlere dikkat çektiler. 


</TEXT>
</DOC>
