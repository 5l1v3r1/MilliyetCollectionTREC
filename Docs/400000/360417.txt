<DOC>
<DOCNO> 360417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko27.html </URL>
<DATE> 2005/07/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İtalyan ekonomisinde bu yıl küçülme bekleniyor... 
</HEADLINE>
<TEXT>

     En son 1993 yılında eksi büyüme gerçekleştiren İtalya ekonomisinin, 11 yıl aradan sonra yeniden küçüleceği belirtildi. 
     İtalya Sanayiciler Federasyonu Confindustria , ülke ekonomisinin bu yıl yüzde 0.3 binde 3 küçüleceği, 2006 yılında ise büyümenin yüzde 1'in altında kalacağı tahmininde bulundu. 
     2004 yılının ilk çeyreğinde yüzde 0.5, ikinci ve üçüncü çeyreğinde ise yüzde 0.4 büyümeyi başaran İtalya ekonomisi, 2004'ün son çeyreğinde yüzde 0.4, bu yılın ilk çeyreğinde ise yüzde 0.5 küçülmüştü. 
     Confindustria'ya göre bu yıl İtalya'nın bütçe açığı da gayri safi yurtiçi hasılasının GSYH yüzde 4.3'üne çıkacak. Bu, Avrupa Birliği'nin yüzde 3 olarak belirlediği avro kriterlerinin önemli oranda aşılması anlamına geliyor. 
     İtalya'nın önümüzdeki yıl yüzde 0.8 büyümesini bekleyen Confindustria, bütçe açığının GSYH'ye oranının ise kontrolden çıkarak yüzde 4.9'a ulaşabileceği uyarısında bulundu. 
     İtalya zaten son 4 yılın üçünde bütçe açığının GSYH'nin yüzde 3'ünü aşmamasını kayda bağlayan avro kriterlerini ihlal etti. Birlik, bütçe açığını avro kriterlerinin izin verdiği sınıra indirmesi için İtalya'ya 2007 yılına kadar süre tanımıştı. 
     İtalya Ekonomi Bakanı Domenico Siniscalco, bugün yaptığı açıklamada, yüksek petrol fiyatlarının büyüme üzerinde olumsuz etki yarattığını belirterek hükümetin ''sıfır büyüme'' hedefini tutturacağından emin olduğunu ifade etti. 
     Hükümetin 2006 ve 2007 yıllarına ait büyüme tahmini ise yüzde 1.5 olarak belirlendi. 
     İtalya, avro kullanan 12 AB ülkesi arasında kamu borcu miktar olarak ilk, ekonomik büyüklüğüne kıyaslandığında ise Yunanistan'ın ardından ikinci sırada geliyor. 
     
</TEXT>
</DOC>
