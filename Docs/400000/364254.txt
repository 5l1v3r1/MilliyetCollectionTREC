<DOC>
<DOCNO> 364254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/siyaset/siy01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye 'Anayasa' ihtarı 
</HEADLINE>
<TEXT>


Anayasa Mahkemesi, delegelerin 5'te birinin isteğine rağmen tüzük kurultayını toplamayan CHP'ye ihtar verdi. CHP'nin 6 ay içinde kongreyi toplaması gerekiyor 

ANKARA Milliyet 


Anayasa Mahkemesi, delegelerin 5'te birinin isteğine rağmen tüzük kurultayını toplamadığı gerekçesiyle CHP'ye ihtar verilmesini kararlaştırdı. Siyasi Partiler Yasası'na SPY göre, CHP'nin tüzük değişikliği yapmak üzere 6 ay içinde kongreyi toplaması gerekiyor. CHP, kasımdaki olağan kongreyi, olağanüstü kongre koşullarını gündemine almadan gerçekleştirirse, 18 trilyon liralık 18 milyon YTL Hazine yardımını kaybedebilecek. 

Hazine yardımı kesilebilir 
Anayasa Mahkemesi, Yargıtay Cumhuriyet Başsavcılığı'nın CHP'ye ihtar verilmesi istemiyle yaptığı başvuruyu dünkü toplantısında karara bağladı. Yüksek mahkeme 3'e karşı 8 oyla CHP'ye ihtar verilmesini kararlaştırırken, Anayasa Mahkemesi Başkan Vekili Haşim Kılıç ile üyeler Sacit Adalı ve Serdar Özgüldür karara muhalif kaldı. 
Kılıç, CHP'nin 6 ay süresi olduğunu belirtti. CHP'nin bu sürede tüzük değişikliği yapmak üzere kongresini toplaması gerektiğini kaydeden Kılıç, partinin ihtarı yerine getirmemesi halinde, Hazine yardımından tamamen veya kısmen yoksun bırakılması istemiyle dava açılabileceğini ifade etti. 
CHP yönetimi, kasımda yapılması öngörülen olağan kongre gündemine muhaliflerin olağanüstü kongre koşullarını alırsa, mahkeme kararının gereği yerine getirilmiş olacak. Yönetim, gündemi bu şekilde ilan etmezse, Yargıtay Başsavcılığı Anayasa Mahkemesi'ne dava açacak. 

Karar, muhalefeti sevindirdi 

Anayasa Mahkemesi'nin olağanüstü kurultaya gitmeyen CHP aleyhine verdiği ihtar, DYP ve MHP'deki muhalifleri de umutlandırdı. MHP içinde muhalefet hareketi başlatan eski Ankara İl Başkanı Emin Yazıcı, kararla ilgili "İnşallah MHP'nin yönetimindeki arkadaşlarımız da meselenin üzerine biraz daha eğilir, ciddiye alır" dedi. Parti yönetimiyle davalık olan DYP'li muhalifler de sevindi. 14 Mayıs'ta gerçekleştirilen 8. Olağan Büyük Kongresi'nin ardından Genel Başkan Mehmet Ağar'a başkaldıran parti içi muhalefet, tüzük iptali için dava açmıştı. Eski Ardahan Milletvekili Saffet Kaya, "Darısı tüm partilerin başına, DYP'nin de başına" diye konuştu. 


</TEXT>
</DOC>
