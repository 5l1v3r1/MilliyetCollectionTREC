<DOC>
<DOCNO> 374377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko24.html </URL>
<DATE> 2005/08/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Unilever Türkiye, 1 milyar dolar ciro peşinde... 
</HEADLINE>
<TEXT>

     Ayten AYDIN AA 

Unilever Türkiye Temizlik ve Kişisel Bakım Kategorisi Direktörü ve Kurumsal Sözcüsü Mehmet Altınok, yılın son 4 ayında büyük sürprizler olmazsa grubun yüzde 20'ye yakın büyüyeceğini belirterek, ''Bu da bizi Unilever Türkiye tarihinde ilk defa 1 milyar dolar cironun üzerine çıkaracak'' dedi. 
     Altınok, deterjan, kozmetik ve gıda toplamında pazarların yılın ilk 6 ayı iyi gittiğini ve yüzde 12 civarında büyüme yaşandığını kaydetti. 
     Ekonomideki olumlu havayla insanların harcamaya başladığını, tüketimin arttığını ifade eden Altınok, şu görüşleri dile getirdi 
     ''Ama ikinci 6 aya geçildiğinde bu hızın yavaşlamaya başladığını gördük. Yine de yılı yüzde 8-9 gibi ciddi bir büyüme rakamıyla bitireceğiz. Bu yıl 2000'den itibaren en iyi yıl olacak. Krizden sonra pazarlar yavaş yavaş toparlandı. Ama ivmede bir yavaşlama var. Bunun nedeni her şeyin aynı hızla gitmemesi. Toparlandıktan sonra biraz yavaşlama başlıyor. Ekonomideki birtakım sinyaller tam sağlıklı değil. Onların da etkisi oluyor. Ama şu anda panik durumu yok. Güzel bir 8-9 puan civarında büyüme sağlanacak. İnşallah gelecek sene de bunu 5-6 puan civarında sürdürebilirsek Türkiye'de bu pazarlar yerine oturmuş olacak.'' 
     
     ''2005 İÇİN BİZİM İÇİN ÇOK ÖZEL'' 
     Mehmet Altınok, Unilever Türkiye için 2005 yılının fevkalade iyi geçtiğini belirterek, şöyle konuştu 
     ''Bu yılki planlarımızı gerçekleştirebilirsek, son 4 ay pazarlarda büyük sürprizler olmazsa, yüzde 20'ye yakın büyüyeceğiz. Bu da bizi Unilever Türkiye tarihinde ilk defa 1 milyar dolar cironun üzerine çıkaracak ve bizi sektörün en büyüğü yapacak. Bu 1 milyar dolarlık ciro rakamı, gıda, deterjan, kozmetik ve dondurma sektörlerinin hepsini kapsıyor. Unilever 50 senedir burada, ama 1 milyar dolar rakamı ilk. Onun için 2005 bizim için çok özel.'' Unilever'in dünyada yüzde 5 büyürken, Türkiye'de yüzde 20'lik büyüme yaşanmasının önemini vurgulayan Altınok, bu büyümenin bir kısmının pazardan, bir kısmının pazardaki rakiplerden geldiğini, bunun da kaliteyi arttırdığını söyledi. 
     Altınok, son 3 yıldır Unilever Türkiye'nin, Unilever dünyasında çok başarılı olduğunu belirterek, geçen sene de en hızlı büyüyen şirket ödülünü aldığını anımsattı. Altınok, ''Unilever'in Türkiye'ye olan güveni devam ediyor'' dedi. 
     
</TEXT>
</DOC>
