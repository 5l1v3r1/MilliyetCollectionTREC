<DOC>
<DOCNO> 356874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo10.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şova devam 
</HEADLINE>
<TEXT>


Almeria'daki güreş müsabakalarının son gününde de madalya yağmuru devam etti. Hakan Koç altın alırken, Fahrettin Özata ve Tevfik Odabaşı gümüşe uzandı 


İspanya'ya önceki gün damgasını vuran 4 güreşçimizin ardından serbestte dün de 3 sporcumuz minderin tozunu attı. 
5'li grup müsabakalarında yaptığı 3 maçın hepsini kazanan 96 kilo güreşçimiz Hakan Koç, akşam seansında şampiyonu belirleyecek maçta Fransız Aka Akesse'yı 3-0 teknik üstünlükle yenerek, altın madalyanın sahibi oldu. 74 kiloda final mücadelesine çıkan Fahrettin Özata ise Yunan Pavlidis ile karşı karşıya geldi. Maçın ilk yarısında bir puan alarak avantajlı duruma geçmesine rağmen bunu koruyamayan Özata, son saniyelerde verdiği puanlarla ilk periyodu yenik kapadı. Puansız geçilen ikinci setin sonunda kura atışını kaybeden sporcumuz, ayak bağlamada da rakibine puan verince gümüş madalyada kaldı. 
60'ta Tevfik Odabaşı da 5'li gruptaki son maçında İspanyol Atanes önünde adeta şov yaptı. Her iki devrede rakibini 23-0'la deviren Odabaşı, karşılaşmayı 4-0 teknik üstünlükle kazanarak ikincilik kürsüsüne çıktı. Türkiye, bu sonuçlarla serbestte de 3 altın, 2 gümüş, 2 bronz ile tüm sıkletlerde madalyaya uzandı. 

En küçük okçu 

Akdeniz Oyunları'nda okçuluk yarışmalarına karnı burnunda katılan Zekiye Keskin Şatır, "Türkiye'nin en küçük okçusunu henüz doğmadan yetiştiriyorum" dedi 

İkinci kızına yedi aylık hamile olmasına rağmen İspanya'daki Akdeniz Oyunları'na katılan Zekiye Keskin Şatır, adını Melisa koymayı düşündükleri bebeğinin kendisine şans getirdiğine inanıyor. 
Kariyerinin en iyi sezonlarından birini geçirdiğini söyleyen Şatır, "Bebeğim bana adeta doğal doping oluyor. Yarışmalar sırasında bazen tekmeliyor ama bu bile bana büyük keyif veriyor. Kızım şimdiden ok sesine alıştı. Okçulukta hamilelik engel değil. Olimpiyatta da bir Alman böyle yarışmıştı" dedi. 
İki kızının da okçu olmasını istediğini belirten milli sporcu, "Zaten takımdan arkadaşım Deniz Günay'ın da bir kızı oldu. Benim de ikinci kızım olacak. Yani şimdiden geleceğin bayan takımı hazır" esprisiyle tüm takıma neşe kaynağı oluyor. Milli takımın 16 yıllık antrenörü Cumhur Yavaş da Zekiye'nin tüm sağlık kontrollerinden geçtikten sonra Almeria'ya geldiğini belirterek, "Burada da herhangi bir sorun yaşanma riskine karşı sağlık ekibi hazır bekliyor" diye konuştu. 

Nazara geldi 

İspanya'da kazandığı altın madalyanın ardından talihsiz günler yaşayan Gülbeyi, her gün bir kaza geçirdi 

Almeria'daki Akdeniz Oyunları'nda altın madalya kazanan haltercimiz Gülbeyi Aktı'nın başına gelenler, pişmiş tavuğun başına gelmedi... 
Oyunların ilk gününden bu yana talihsizlikler yaşayan Aktı, ilk olarak sporcular köyünde merdivenlerden yuvarlandı. Daha sonra köy içinde yürürken elektrik direğine çarpan milli haltercimiz, ardından da otobüse binerken kaşını yardı. Bununla da kalmayan Gülbeyi Aktı, son olarak odasının balkona açılan camına çarptı ve kafasına dikiş atıldı. Yarışması bittikten sonra köye yakın kıyıda denize girerek serinlemeye çalışan sporcumuzun bu kez de bir kaza yaşamaması için arkadaşları seferber oldu. Milli takım sporcuları, yüzme bilmeyen Aktı'yı koruma altına aldı. "Sağsalim Türkiye'ye dönersem kurban keseceğim" diyen Aktı, "Burada beni en çok mutlu eden olay altın madalya kazanmam oldu" dedi. 

Demirel bronzla yetindi 

Almeria'daki judo karşılaşmalarında dün tatamiye çıkan 3 sporcumuzdan Bektaş Demirel bronz madalyanın sahibi oldu. Eksi 66 kiloda mücadele eden Demirel, ilk turda Cezayirli rakibini ipponla yenerken, Sırp'a ipponla mağlup oldu. Üçüncü turda Fransız'ı sayı üstünlüğüyle yenen Demirel, repesaj maçı yapmaya hak kazandı. Yunanlı ile karşı karşıya gelen sporcumuz, rakibini yenerek üçüncülük kürsüsüne çıkmayı başardı. Eksi 63 kiloda tatamiye çıkan Canan Kastan, ilk turda Sloven rakibine ipponla, ikinci turda da Slovak'a yine ipponla yenilerek elendi. Eksi 57'de ise Özge Nur Akyüz ilk turda İtalyan'a ipponla mağlup olarak oyunlara veda etti. 

Basketbolda ucuz kurtulduk 

Akdeniz Oyunları'nda yarı finale yükselen Basketbol Erkek Milli Takımımız tehlikenin eşiğinden döndü. Ay - Yıldızlı kadroya dahil edilen ve Fas ile Bosna Hersek maçlarında forma giyen Cevher Özer'in kullandığı ilaçlar kriz yarattı. 
Menajer Doğan Hakyemez, dizindeki sakatlık nedeniyle ilaç alan Darüşşafakalı oyuncunun psikiyatrist tarafından verilen ilaçlarında doping içeren maddelerin de bulunduğunu farkedince apar topar Cevher'in Türkiye'ye gönderilmesini sağladı. Hakyemez, "Aldığı ilaçlar konusunda bizi bilgilendirmedi. Bu tamamen tecrübesizliğin eseri. Zamanında fark ettik. Farketmesek başımız derde girebilirdi" dedi. Öte yandan bayan basketbol takımının yıldızlarından Arzu da sağlık sorunları nedeniyle takımdan ayrılarak, Cevher'le Türkiye'ye döndü. 

Karam 'hayır' dedi 

Transferi için GSGM'nin uğraş verdiği Mısır'ın yıldız güreşçisi İbrahim Karam, Türkiye'yi çok sevdiğini ancak ülkesini değiştirmeyi düşünmediğini söyledi. Dünya Şampiyonası ve Olimpiyat'ta yendiği Mehmet Özal'ı, Akdeniz Oyunları'nda da mağlup ederek altına yürüyen Karam, "Bir Türk takımında güreşebilirim veya Türk Milli Takımı ile ortak kamp yapabiliriz. Ancak mindere Mısırlı olarak çıkmak istiyorum" dedi. Mehmet Özal'ın çok iyi bir güreşçi olduğunu da vurgulayan Karam, "Gerçekten zor bir rakip. Tüm Türkler gibi onu da seviyorum. Ancak maçlarda moralimi bozmak için faullü güreşiyor. Ben de sinirleniyorum ve sonra da olan oluyor " ifadelerini kullandı 

Yüzmeye neşter 

Uluslararası arenada bir türlü beklenen performansı gösteremeyen yüzmede, 12 sporcuyla katıldığımız Akdeniz Oyunları'nın da madalyasız kapanması, köklü bir 'neşter operasyonunu' gündeme getirdi. 
Gençlik ve Spor Genel Müdür Vekili Mehmet Atalay, yüzmede ciddi bir hamle için Türkiye'ye döner dönmez düğmeye basacaklarını söyledi. Atalay, yerli antrenörlerin artık yetersiz kaldığını belirterek, "Tüm antrenörlerimize büyük saygım var. Ancak sıçrama yapmak için dünya çapında başarılı bir antrenörü milli takımın başına getirerek işe başlayacağız. Türk yüzmesini canlandıracaksa, gerektiğinde kaliteli yabancı yüzücü de getirtmeyi düşünüyoruz. Ne kadar ödeme yapılması gerekiyorsa bütçeden çıkarıp yüzmeyi boğulmaktan kurtarmak zorundayız" dedi. 

Madalya tablosu ÜLKE ALTIN GÜMÜŞ BRONZ TOPLAM 1. Fransa 35 24 32 91 2. İtalya 34 29 33 96 3. İspanya 20 39 32 91 4. Türkiye 12 13 17 42 5. Mısır 11 6 9 26 6. Slovenya 8 5 8 21 7. Tunus 7 2 8 17 8. Yunanistan 6 8 20 34 9. Cezayir 6 3 5 14 10. S. Karadağ 5 5 5 15 

Günün programı 

BASKETBOL 
Erkekler 
19.00 Türkiye - İtalya 
Bayanlar 
11.30 Türkiye - Yunanistan 
VOLEYBOL 
Erkekler 
19.30 Türkiye - İspanya, 
SUTOPU 
Erkekler 
13.00 Türkiye - İspanya 
BOKS 
17.00 - 23.00 
Abdülkadir Koçak 48 Kg 
Atagün Yalçınkaya 51 Kg 
Serdar Avcı 54 Kg 
Selçuk Aydın 60 Kg 
Savaş Kaya 75 Kg 
GOLF 
Bayanlar 
09.30 - 11.00 3. gün 
Erkekler 
11.30 - 14.00 3. gün 
HALTER 
Erkekler 
21.00 Bünyamin Sudaş 105 Kg 
KÜREK 
11.00 Elemeler 
JUDO 
Erkekler 
17.00 Sezer Huysuz 73 Kg 
17.00 Iraklı Uznadze 81 Kg 
17.00 Bekir Erhan Orhan 100 Kg 
Bayanlar 
17.00 Seda Karadağ 78 Kg 
GÜREŞ 
Bayanlar 
11.00 Zeynep Yıldırım 51 Kg 
11.00 Uğurun Perçin 59 Kg 
TENİS 
Erkekler 
10.00 Tekler 16 
10.00 Çiftler çeyrek final 
Bayanlar 
10.00 Tekler 16 
10.00 Çiftler çeyrek final 
MASA TENİSİ 
Erkekler 
11.00 İrfan Tavukçuoğlu 
Halil Hacı ilk tur maçları 
Bayanlar 
11.00 Azize Baş - Ayşe Şen 
İlk tur maçları 


</TEXT>
</DOC>
