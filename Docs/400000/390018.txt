<DOC>
<DOCNO> 390018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy06.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avusturya'da birileri sevindi' 
</HEADLINE>
<TEXT>


Üst düzey ABD diplomatı, "Harf cezası ve Pamuk'a suç duyurusu kim bilir Avusturya'nın siyasetçilerini nasıl memnun etmiştir" dedi 

WASHINGTON Milliyet 


ABD yönetimi, Orhan Pamuk'un "Türklüğü alenen aşağılamak" suçundan yargılanacak olmasını ve hakkında "Türk ordusunu aşağıladığı" gerekçesiyle yeni bir suç duyurusunda bulunulmasını eleştirdi. 
ABD'li üst düzey bir yetkili, Pamuk olayını AB'ye üye olmak isteyen Türkiye'nin attığı demokratikleşme adımlarıyla bağdaştıramadıklarını söyledi. 
"Pamuk'un başına gelenlere bakınca, Türkiye'de ifade özgürlüğünden söz etmekte zorlanıyoruz. Bu suç duyurularının mantığını anlamak çok güç" diyen yetkili, Pamuk'la ilgili gelişmeleri yakından izlemeyi sürdüreceklerini belirtti. 
Siirt'te bir mahkemenin, pankartlarında Türk alfabesinde yer almayan "Q" ve "W" harflerini kullanmaları nedeniyle 20 kişiyi para cezasına çarptırması da, ABD'de yankı buldu. Haber, ABD Dışişleri'nde de "not edildi." Üst düzey bir ABD diplomatı "Harf cezası ve Pamuk hakkındaki suç duyurusuna, Türkiye'yi AB'de istemeyenler sevinmiştir. Bu gelişmeler kim bilir Avusturya'nın Türkiye'nin AB üyeliğine karşı siyasetçilerini nasıl memnun etmiştir" dedi. Pankartlarında "Q" ve "W" harflerini kullanmaları yüzünden para cezasına çarptırılan Siirtliler, dünya gündeminde haber olarak yer aldı. 



</TEXT>
</DOC>
