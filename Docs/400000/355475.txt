<DOC>
<DOCNO> 355475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur21.html </URL>
<DATE> 2005/06/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
YİBÖ öğretmenlerinin yarısı bayan olacak 
</HEADLINE>
<TEXT>

     Milli Eğitim Bakanlığı İlköğretim Genel Müdürü Servet Özdemir, ''kız çocuklarının okullaştırılması amacıyla Yatılı İlköğretim Bölge Okulu YİBO öğretmenlerinin yarısının bayan olması için genelge çıkarıldığını'' bildirdi. 
     Türkiye Özel Okullar Birliği, Milliyet gazetesinin yürüttüğü ''Baba Beni Okula Gönder'' kampanyası çerçevesinde Doğu ve Güneydoğu Anadolu bölgelerindeki YİBO yönetici ve öğretmenlerine yönelik hizmet içi eğitim vermeye başladı. 
     Özel Akasya Lisesi'ndeki eğitimin açılışında konuşan Özdemir, eğitimde işbirliğinin önemini vurguladı. 
     İlköğretim programlarının içeriğini ve mantığını değiştirdiklerini anlatan Özdemir, ''Elbirliğiyle yeniden bir eğitim seferberliği başlatmak gerekiyor. Bakanlık olarak hedefimiz, 2007 yılı sonunda Türkiye'de okula gitmeyen ilköğretim çağında çocuk bırakmamak'' dedi. 
     Özdemir, yeni sistemde öğretmenlerin sınıfta yol gösteren, lider, çocukları motive eden pozisyonda olması gerektiğini de söyledi. 
     Bazı ailelerin kız çocuklarını YİBO'lara göndermeye çekindiğine işaret eden Özdemir, ''YİBO öğretmenlerinin yarısının bayan olmasını istiyoruz. Bunun için bir genelge çıkardık. Yatılı okulların kendine özgü şartları, kültürü olmalı. Biz 'Çocuk Dostu Okul Projesi'ni de başlattık'' diye konuştu. 
     Kız çocukların erkeklere oranla eğitim konusunda dezavantajlı olduğuna dikkat çeken Özdemir, bunun sadece belli bölgelerde değil, İstanbul, Ankara gibi büyükşehirlerde de var olduğunu dile getirdi. 
     Okula gitmeyen çocuklar için ''ikinci şans'' olarak telafi programları hazırladıklarını da anlatan Milli Eğitim Bakanlığı İlköğretim Genel Müdürü Prof. Dr. Servet Özdemir, özellikle 10-14 yaşları arasındaki eğitimini yarıda bırakmış çocukları hedef aldıklarını sözlerine ekledi. 
     
     ÖTEKİ KONUŞMALAR 
     Türkiye Özel Okullar Birliği Başkanı Rüstem Eyüboğlu da, ''Baba Beni Okula Gönder'' kampanyası kapsamında 320 kız çocuğuna burs verdiklerini belirterek, ayrıca bu hizmet içi eğitimi hazırladıklarını söyledi. 
     Eyüboğlu, aynı kampanya çerçevesinde İstanbul'daki 32 ilçede seçilecek fakir ve çalışkan kız çocuklarını özel ilköğretim ve liselerde burslu okutacaklarını da kaydetti. 
     Milliyet Gazetesi İcra Kurulu Üyesi Tijen Mergen de, medya olarak eğitim konusuna ağırlık vermek istediklerini ve ''Baba Beni Okula Gönder'' kampanyasını düzenlediklerini ifade ederek, kampanyalarının okula gitmemiş kız çocuğu kalmayana kadar süreceğini bildirdi. 
     Mergen, kız çocuklarının okula kazandırılması için özellikle YİBO'lara desteğe ağırlık verdiklerini vurgulayarak, bu konuda YİBO yöneticilerine büyük görev düştüğünü, yönetici ve öğretmenlerin o okullardaki çocukların anne-babası gibi olması gerektiğini kaydetti. 
     Özellikle ailelerin YİBO'lara güvenmesini sağlamanın önemine işaret eden Mergen, medya olarak bu konuda da destek için çalışacaklarını sözlerine ekledi. 
     Çağdaş Yaşamı Destekleme Derneği Genel Başkanı Prof. Dr. Türkan Saylan da, kız çocuklarını çağdaş eğitimin birer parçası haline getirmek gerektiğini belirterek, herkesin elini taşın altına koyarak eğitimin sorunlarının çözümü için çalışmasının büyük önem taşıdığını söyledi. 
     Doğu ve Güneydoğu Anadolu bölgelerindeki YİBO yönetici ve öğretmenlerine yönelik eğitim, 2 gün sürecek. 
     
</TEXT>
</DOC>
