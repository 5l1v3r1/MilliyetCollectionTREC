<DOC>
<DOCNO> 380885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy03.html </URL>
<DATE> 2005/09/23/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Gül Kendi kendimize zarar vermekte üstümüze yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Boğaziçi Üniversitesi tarafından düzenlenecek olan "Ermeni Konferansı"nın mahkeme kararıyla yürütmesinin durdurulmasına tepki gösterdi. 
     Bakan Gül, "Kendi kendimize zarar vermekte üstümüze yok" dedi. 
     Sözkonusu mahkeme kararıyla ilgili gazeteciler tarafından kendisine yöneltilen bir soruya cevap veren Bakan Gül, "Kendi kendisine bu kadar zarar veren bir millet az bulunur. 3 Ekim’e giderken içerden ve dışardan bu işi engellemek için çalışanlar son gayretlerini gösteriyorlar. Bunlara yenileri de eklenirse benim için sürpriz olmaz. Kendi kendimize zarar vermekte üstümüze yok" şeklinde konuştu. 
     
     'İYİ-KÖTÜ KONUŞULABİLİR BİZİM MEMLEKETİMİZDE' 

     Dışişleri Bakanı, ’İyi-kötü konuşulabilir bizim memleketimizde. Hiç birinden çekinmeyiz. Tarihi gerçeklerin hepsi bizim yanımızdadır" dedi. 
     Bakan Gül, gazetecilerin konu hakkındaki bir sorusunu yanıtladı. 
     Bakan Gül, "Sayın Başbakanımız çok iyi açıklamalarda bulundu. Ben de dediklerine aynen katılıyorum. Başbakan benim de duygularımı aynen ifade etti. Türkiye’nin kendi kendine zarar vermemesi gerekir" dedi. 
     Konuşmasını "Önümüzde çok önemli şeyler var" diye sürdüren Bakan Gül, "Türkiye zaten serbest bir ülke, her şey rahatlıkla konuşuluyor. 
     İyi-kötü konuşulabilir bizim memleketimizde. Hiçbirinden çekinmeyiz. 
     Tarihi gerçeklerin hepsi bizim yanımızdadır" diye konuştu. 
     Bakan Gül, sözlerini, "Bu açıdan Sayın Başbakan’ın söylediklerine aynen katılıyorum ve ümit ediyorum ki bu tip şeyler Türkiye’de artık problem olmayacaktır" şeklinde tamamladı. 
     
</TEXT>
</DOC>
