<DOC>
<DOCNO> 393921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/dunya/axdun01.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göstere göstere vurdular 
</HEADLINE>
<TEXT>


Terörle şok olan Ürdünlüler, Amman sokaklarında Zerkavi'yi lanetledi. El Kaide'nin ele geçirilen eylem planında, Irak'ın laik komşularının vurulması da yer alıyordu 

DIŞ HABERLER SERVİSİ 


Ürdün'ün başkenti Amman'da önceki gece lüks Grand Hyatt, Radisson SAS ve Days Inn otellerini hedef alan ve 56 kişinin ölümüne, 102 kişinin yaralanmasına yol açan intihar saldırılarını El Kaide bağlantılı Ürdünlü terörist Ebu Musab El Zerkavi üstlendi. Irak'ta temmuz ayında ele geçirilen Usame Bin Ladin'in sağ kolu Eyman El Zevahiri imzalı bir mektupta, örgütün eylem planında Irak'ın laik komşularının da vurulması yer alıyordu. Mektup, Zerkavi'ye gönderilmişti. Dün binlerce Ürdünlü, Amman sokaklarında gösteri düzenleyerek "Zerkavi'ye ölüm" sloganları attı. 
Zerkavi'nin liderliğini yaptığı "Mezopotamya'daki El Kaide" Örgütü' nün internetten yayımlanan bildirisinde, "Cesur aslanlarımız Amman'da yeni bir saldırı düzenledi. Vatan haininin Kral Abdullah aldığı güvenlik önlemlerine rağmen, El Kaide'nin askerleri amaçlarına ulaştı" denildi. Örgüt, Ürdün'de yeni saldırı tehdidinde de bulundu. 
Ürdün monarşisini devirerek İslami rejim kurmak amaçlı şiddet eylemlerinde bulunduğu gerekçesiyle 1996'da 15 yıl hapis cezasına çarptırılan, ancak 3 yıl sonra aftan yararlanan Zarkavi'nin saldırıları üstlenmesi üzerine Ürdünlüler sokağa döküldü. 

Ölenlerin 12'si yabancı 
Saldırılarda ölenlerin 15'inin Ürdünlü, 12'sinin yabancı olduğu tespit edildi. Ölen yabancılar arasında 1 Filistinli, 5 Iraklı, 3 Çinli, 1 Endonezyalı, 1 Amerikalı ve 1 Suudi'nin bulunduğu kaydedildi. 
En fazla can kaybının meydana geldiği Radisson SAS otelinde, saldırı anında bir düğün resepsiyonu verildiği ve bu yüzden otelin çok kalabalık olduğu belirtildi. Olayda, gelin ve damadın yaralandığı, her ikisinin de babalarının öldüğü öğrenildi. 

'Çağrı'nın yönetmeni yaralı 

İntihar saldırılarında, Hz. Muhammed'in hayatını ve İslamiyetin doğuşunu konu alan ilk film "Çağrı"yla tanınan Suriyeli yönetmen Mustafa Akad da yaralandı. 68 yaşındaki Akad'ın, Hyatt'ı hedef alan saldırıda boynundan yaralandığı ve çok kan kaybettiği, ancak hayatının tehlikede olmadığı belirtildi. Akad'ın 33 yaşındaki kızı Rima ise olayda hayatını kaybetti. Akad'ın, Akabe'de bugün yapılacak bir düğüne katılmak için Ürdün'e gittiği ve patlama anında otelin lobisinde olduğu kaydedildi. 


</TEXT>
</DOC>
