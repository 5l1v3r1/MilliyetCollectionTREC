<DOC>
<DOCNO> 373288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/spo04.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Wigan ısrarlı 
</HEADLINE>
<TEXT>


Fatih Tekke için 5 milyon euro bonservis bedeli önerip Trabzonspor'dan olumsuz yanıt alan İngiliz ekibinin teklifini yükseltmeye hazırlandığı öğrenildi 


İngiltere Premier Ligi'ne bu sezon yükselen Wigan Athletic, Trabzonspor'un golcüsü Fatih Tekke'den vazgeçmiyor. Milli yıldız için kısa süre önce Bordo - Mavili kulübe 5 milyon euro yaklaşık 8.3 trilyon lira bonservis bedeli teklif edip, yönetimden olumsuz cevap alan İngiliz ekibinin, yıldız futbolcuyu kadrosuna katmaya kararlı olduğu bildirildi. Wigan Kulübü yöneticilerinin, önümüzdeki günlerde yeni bir teklifle, Trabzonspor'un kapısını çalacağı vurgulandı. Wigan'ın yıllık 1.5 milyon euro önerdiği Fatih'in, İngiliz kulübüne, "Yönetim kabul ederse gelirim" yanıtını verdiği vurgulandı. 
Trabzonspor Basın Sözcüsü İbrahim Şahin ise Fatih Tekke'yi göndermeyeceklerini söyledi. Şahin, "Fatih'in yer aldığı takımımızla ligdeki yarışımızı sürdüreceğiz. Böyle tekliflere kapalı olduğumuzu daha önce de açıklamıştık. Fatih Tekke'yi başka bir kulübe vermek gibi bir niyetimiz yok" ifadesini kullandı. 

Kadro değişmiyor 

Bordo - Mavili takım tek antrenmanla Malatyaspor maçı hazırlıklarını sürdürdü. Teknik Direktör Şenol Güneş'in basına kapalı çalışmada, maçın taktiği üzerinde durduğu öğrenildi. Karadeniz ekibinde, kasığında çekme olan Mehmet Yılmaz'ın durumunun düzeldiği bildirildi. Trabzonspor bugün uçakla Malatya'ya giderek kampa girecek. Kadroyu değiştirmeyi düşünmeyen Şenol Güneş'in, sıkıntılı günler geçiren Gökdeniz'e yine 11'de forma vereceği vurgulandı. 


</TEXT>
</DOC>
