<DOC>
<DOCNO> 370835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun05.html </URL>
<DATE> 2005/08/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD'de Pentagon'a 11 Eylül suçlaması 
</HEADLINE>
<TEXT>

     ABD'de bir istihbarat subayı, 11 Eylül terörist saldırılarına ilişkin önceden bilgi sahibi olan bir askeri istihbarat biriminin, elindeki bu bilgileri Federal Soruşturma Bürosu'na FBI iletmesine Pentagon'un emrindeki askeri avukatların engel olduğunu ileri sürdü. 
     Amerikan medya kuruluşlarına açıklamalar yapan Yarbay Anthony Shaffer adlı istihbarat subayı, 11 Eylül terörist saldırılarının en bilinen ismi Muhammed Atta'nın yanı sıra saldırılara katılan üç teröristin kimliğinin, daha 2000 yılı ortalarında mensubu olduğu gizli askeri istihbarat birimi tarafından belirlendiğini söyledi. 
     Shaffer, askeri istihbarat birimi tarafından bu bilginin FBI'a aktarılmak istendiğini, ancak bunun için FBI ajanlarıyla düzenlenen üç randevunun da askeri avukatlar tarafından engellendiğini savundu. 
     Shaffer'a göre askeri avukatlar, bu bilgilerin yasal olmayan yollarla askeri bir istihbarat birimince elde edildiği yönünde Pentagon'un suçlamaya maruz kalmaması için, birimin FBI ile temas kurmasına izin vermedi. 
     Yarbay Shaffer, bu açıklamaları, mesleğini ve geleceğini tehlikeye atacak olmasına karşın, ''artık dayanamadığı'' için yaptığını söyledi. 
     Shaffer'ın açıklamalarının ardından Pentagon, yazılı açıklama yaparak, konunun incelendiğini duyurdu. 
     
</TEXT>
</DOC>
