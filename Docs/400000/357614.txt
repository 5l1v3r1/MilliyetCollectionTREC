<DOC>
<DOCNO> 357614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sondun12.html </URL>
<DATE> 2005/07/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türk Telekom ihalesi Arap basınında 
</HEADLINE>
<TEXT>

     Dünya GÜRSOY, DHA 

TÜRK Telekom’un rekor bir fiyatla Lübnan kökenli Oger Telecom ve Telecom Italia ortaklığına satılması Arap basınında geniş yankı uyandırdı. 
     Lübnan’da yayımlanan Müstakbel gazetesi, Oger Telecom Genel Müdürü Paul Doany’nin "Türk Telekom bir mücevher, Oger Telecom, Türk Telekom’un uluslararası bir şirkete dönüşmesinde motor güç olacak" sözlerine yer verdi. Oger’in iletişim alanında büyük bir yatırım programı planladığını da yazan gazete, şirketin bu program yoluyla iletişim alanındaki bütün yeni teknolojiyi Türk pazarına sokmayı hedeflediğini belirtti. 
     Lübnan’ın önde gelen bir başka gazetesi El Enver de Türk Telekom’un 23 milyon abonesi olduğuna dikkat çekerken, Es Safir gazetesi Türk Telekom’un özelleştirilmesinin 2001 yılında büyük bir ekonomik krize sahne olan Türkiye’nin ekonomik kalkınma programının temel taşı olduğunu yazdı. 
     
     ’ORDUNUN TAVRI HALA BİLİNMİYOR’ 

     Londra merkezli Suudi Arabistan gazetesi El Şark El Avsat ise Türk hükümetinin satıştan menun olduğunu, ancak Türk ordusunun Türk Telekom’un özelleştilmesi ile ilgili net tavrının bilinmediğini yazdı. Gazete ayrıca, Türk Telekom’un yüzde 55’inin satılması için geçmişte de bazı girişimlerin olduğunu, ancak hukuki sorunların yanı sıra siyasilerin müdahalesiyle, bu girişimlerin başarısızlıkla sonuçlandığını hatırlattı. 
     Katar’dan yayın yapan El Cezire televizyonu ise Türk Telekom’un kendi sektöründe dünyada 13’üncü sırada olduğunu anımsatarak, özelleştirmenin Türkiye ekonomisine milyarlarca dolar katkıda bulunacağı yorumunda bulundu. 
     
</TEXT>
</DOC>
