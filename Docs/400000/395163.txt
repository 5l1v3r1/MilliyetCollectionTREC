<DOC>
<DOCNO> 395163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy35.html </URL>
<DATE> 2005/11/15/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
DYP'li Kandoğan "Şemdinli'de devlet nerede " 
</HEADLINE>
<TEXT>

     TBMM Genel Kurulu'nda, Danışma Kurulu önerisi üzerinde söz alan milletvekilleri, Şemdinli ve Yüksekova'da yaşanan olaylarla ilgili görüşlerini açıkladı. 
     Danışma Kurulu önerisi aleyhinde söz alan DYP Denizli Milletvekili Ümmet Kandoğan, Türkiye'nin gündeminin çok yoğun olduğunu belirterek, ''Türkiye, terör olaylarında her gün şehit vermeye devam ederken, 2 yıl önce kabul edilen ve yürürlüğe girmeyen bir kanunu yeniden değiştirmekle meşgul ediliyoruz'' dedi. 
     Kandoğan, bir gazetenin dünkü manşetinde yer alan ve çocukları Şemdinli'de terör örgütünün adının yazılı olduğu bir levha önünde görüntüleyen fotoğrafı milletvekillerine göstererek, ''İlçenin giriş çıkışında yasa dışı güçler, kontrol noktası oluşturuyor. Nerede Şemdinli'de devlet, nerede güvenlik güçleri '' dedi. 
     Van Yüzüncü Yıl Üniversitesi Genel Sekreter Yardımcısı Enver Arpalı'nın, ne zaman ve hangi suçtan yargılandığını bilmediğini iddia eden Kandoğan, ''Van Cumhuriyet Başsavcısı'nın masasına basın açıklaması metnini kim koymuştur '' diye sordu. 
     İçişleri Bakanı Abdülkadir Aksu'nun, Şemdinli'ye gitmemesini eleştiren Kandoğan, ''İçişleri Bakanı Şemdinli'ye şimdi gitmeyecek de ne zaman gidecek Devlet hakim değil. İçişleri Bakanı, bu fotoğraf gazetedeki gördükten sonra rahat uyuyabiliyorsa vay o İçişleri Bakanı'nın haline...'' diye konuştu. 
     
     İSTANBUL AŞKI 
     ANAVATAN Grup Başkanvekili Süleyman Sarıbaş da Danışma Kurulu lehinde söz aldı. Van'daki olaylarda ''hak kavramının tecelli etmediğini'' iddia eden Sarıbaş, bir kişinin 4 aydır hangi suçtan yargılandığını ve mahkemeye ne zaman çıkacağını bilmeden hapis yatmasını eleştirdi. 
     Sarıbaş, İçişleri Bakanı Aksu'nun, ''milletin yüreğini soğutmak için'' olaylarla ilgili ne gibi tedbirler alındığını Meclis'te açıklamasını beklediklerini ifade etti. Sarıbaş, Yüksekova'da çatışmaların sürdüğünü ve 3 vatandaşın hayatını kaybettiğini söyledi. 
     ANAVATAN'lı Sarıbaş, ''Bu ülkenin her yerinden kan ve şiddet kokusu gelirken Başbakan, Kuveyt'te, Katar'da İstanbul'un değerli arazilerini pazarlıyor. Ne anlamı var İstanbul, Başbakan'ın aşkı değil miydi Aşkını niye satıyor delikanlılıkta aşkı satmak var mı '' diye konuştu. 
     Sarıbaş, uluslararası güçlere, ''bölgede ne yapmak istediklerinin masa başında sorulması gerektiğini'' ifade etti. 
     
     ''YENİ BÖLÜCÜLÜLÜK'' 
     ''Helal-haram gıda'' kavramının yeni bir bölücülük olarak Türkiye gündemine sokulduğunu ileri süren Sarıbaş, ''Kürt-Türk, Alevi-Sünni ayrımcılığının sokulmak istenmesi yetmiyormuş gibi bir de gıda ayrımcılığı gündeme getiriliyor. Bugün, gazeteci Erdal Güven yazmış. Bir çikolata fabrikası, 1 yıldır haksız rekabet ederek fazla para kazanıyor. Bana göre haram odur'' dedi. 
     
     ''150 YILLIK OYUN'' 
     Danışma Kurulu önerisinin lehinde söz alan CHP Grup Başkanvekili Haluk Koç da Şemdinli ve Yüksekova'daki olaylara değinerek, ''Bu filmi Türkiye'ye inatla birileri seyrettirmek istiyor'' diye konuştu. 
     Türkiye'nin ulusal ve uluslararası hukuka bağlı kalarak terörle mücadele ettiğini, terör örgütü elebaşının yakalanmasından sonra da terörün yol açtığı sosyal zedelenme için tedbir alınmaya başladığını vurgulayan Koç, hükümetin terör konusunda yanlış adımlar attığını ve danışmaların terör örgütünün siyasi projesi hakkında Başbakan Recep Tayyip Erdoğan'ı yanılttıklarını iddia etti. Milli birlik içinde teröre karşı mücadele verilmesi gerektiğini kaydeden Koç, muhalefet olarak bu konuda iktidara katkı sağlayabileceklerini söyledi. 
     Koç, emperyalist ülkelerin bölgede 150 yıldır aynı oyunu sergilediklerini ifade ederek, şöyle konuştu 
     ''Türkiye, bakanların birbirini havaalanlarında gördüğü, Başbakan'ın havaalanlarında basın açıklaması yaptığı bir ülke olarak görünmeye başladı. Meclis'e ilgili bakanlar gelmiyor. 
     Buradan Kürt kökenli Türkiye Cumhuriyeti vatandaşlarına sesleniyorum onlar bizim kardeşlerimiz. Sağduyu çağrısı yapıyorum İngiliz ve ABD emperyalizminin bu coğrafyada oynadığı oyunun parçası olmayın'' Koç, KKTC'nin 22. kuruluş yıldönümü törenlerine TBMM'yi temsilen sadece AK Parti'li milletvekillerinin gitmesini de eleştirdi. 
     
     FATSA'NIN AÇIKLAMASI 
     Açıklama yapmak için yerinden söz isteyen AK Parti Grup Başkanvekili Eyüp Fatsa, DYP'li Kandoğan'ın, ''yasama sürecini anlama noktasında sorunları'' bulunduğunu ileri sürerek, Kamu Mali Kontrol Kanunu Tasarısı'nın bütçe ile ilgili olduğunu ayrıca, AB ile yürütülen müzakerelerde de yer aldığını söyledi. 
     Kandoğan'ın, ''Şemdinli'de devlet nerede, güvenlik güçleri nerede'' sözlerini eleştiren Fatsa, bu sözlerin bölgede canla başla çalışan güvenlik güçlerine haksızlık içerdiğini ifade etti. 
     Fatsa, Türkiye Cumhuriyeti'nin terörle mücadelede hiçbir zaman zafiyet göstermediğini belirterek, ''Bu ülkede terör yüzünden insanların ölmesi, sağduyu sahibi vatandaşlarımızın vicdanını kanatmaktadır'' dedi. 
     Şemdinli'deki olaylarla ilgili araştırma ve soruşturmaların devam ettiğini kaydeden Fatsa, ''Şemdinli'de terör olayları olurken, bir kamu görevlisinin DYP Genel Merkezi'ni hangi gerekçe ile aradığının açıklanması gerekir. Bu da aydınlatılması gereken önemli bir olaydır. Sayın Kandoğan, bunu da açıklamalıydı'' diye konuştu. 
     
     İDDİALAR 
     Sataşma olduğu gerekçesiyle yerinden söz isteyen DYP'li Kandoğan, Fatsa'nın, kamu mali kontrolü ile ilgili yasayı okumadığına emin olduğunu ifade ederek, ''Sayın Eyüp Fatsa yurtdışında servetine servet katarken, biz Güneydoğu'da terörle mücadele ediyorduk'' dedi. 
     TBMM Başkanvekili Ali Dinçer, Kandoğan'ın sözünü keserek, açıklamasının Meclis üslubuna uygun olmadığını söyledi. 
     Kandoğan'a cevap vermek için söz alan AK Parti Grup Başkanvekili Fatsa, 10 yıldan fazla yurtdışında çalıştığını bildirerek, ''Bütün mal varlığımı TBMM'ye bildirdim. Orada mevcut. Her kuruşunun hesabını vermeye hazırım. Sayın Kandoğan, kamuoyundan gizlenen bir mal varlığı olduğuna inanıyor ve onu açıklamıyorsa şerefsizdir'' diye konuştu. 
     Tartışmaların uzaması üzerine TBMM Başkanvekili Dinçer, birleşime bir süre ara verdi. 
     
</TEXT>
</DOC>
