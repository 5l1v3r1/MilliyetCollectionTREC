<DOC>
<DOCNO> 397327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko35.html </URL>
<DATE> 2005/11/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TEB, konut kredisi faizini yüzde 1.15'e düşürdü... 
</HEADLINE>
<TEXT>

     Türk Ekonomi Bankası TEB , 10 yıl vadeli konut kredisi faizini yüzde 1.15'e düşürdü. 
     TEB'den yapılan açıklamada, 36-120 ay arasındaki konut kredisi faiz oranının aylık yüzde 1.19'dan yüzde 1.15'e, 12-24 ay arasındaki konut kredisi faiz oranının da yüzde 1.27'den yüzde 1.25'e çekildiği kaydedildi. 
     TEB Bireysel Bankacılıktan Sorumlu Genel Müdür Yardımcısı Cemal Kişmir, TEB olarak bireysel bankacılık alanında yoğun bir çalışma başlattıklarını belirterek, ataklarının devam edeceğini belirtti. 
     Artan konut talebi ile birlikte konut kredisi kullanımının da hızlı bir şekilde arttığına dikkati çeken Cemal Kişmir, ''Biz de müşterilerimizin beklentilerini en iyi şekilde karşılayabilmek ve konut kredisi alırken daha iyi şartlar sunabilmek amacıyla 120 aya kadar olan vadede faiz oranımızı yüzde 1.15'e düşürdük'' dedi. 
     Açıklamaya göre, TEB'den yeni faiz oranıyla 50 bin YTL konut kredisi alan bir tüketici 120 aylık vadede ayda 855 YTL ödeme yapacak. Vadenin 60 ay olması halinde ise ödeme aylık 1,230 YTL olacak. 
     100 bin YTL konut kredisi alan bir tüketici ise 120 aylık vadede ayda 1,710 YTL, vadenin 60 ay olması halinde ise aylık 2,461 YTL ödemede bulunacak. 
     
</TEXT>
</DOC>
