<DOC>
<DOCNO> 354635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/yguven.html </URL>
<DATE> 2005/06/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Beşiktaş şampiyonluk istiyor mu 
</HEADLINE>
<TEXT>


Hiçbir etki altında kalmadan, hangi ekmeğe yağ süreceğine bakmadan, tamamen "kişisel" bir Beşiktaş yorumum var... Sizlerle paylaşmalıyım. 
Bana öyle geliyor ki, Beşiktaş yönetimi şampiyonluğu falan düşünmüyor gelecek sezon için. 
Evet... Durumu idare etmeye çalışıyor. Futbol takımını "dekor" olarak kullanıyor esas büyük plana. Biraz rötuş, biraz boya 
Nasıl olsa takımın forması ilk dörde giriyor değil mi 
Sıkıntılı hoca, küskün futbolcular, başlarının çaresine baksın 
Çok daha büyük projeler var ortada. 
Neden mi böyle düşünüyorum .. 
Bence Sayın Yıldırım Demirören, sahada Fenerbahçe'nin üstünlüğünü kabul etmiş. En azından bilinçaltında... 
"Atı alan Üsküdar'ı, kasayı dolduran diğer takımları geçmiş durumda" diye düşünüyor olmalı. Kimbilir kaç sene var koşulların eşitlenmesi için .. En iyisi bükemediğin bileğe saygı göstereceksin. Saygı göstereceksin ki, gücünü senin yolunu kesmeye yönlendirmesin. 
Fenerbahçe'ye havuz, Galatasaray'a Seyrantepe destekleri bu yüzden olmalı sayın başkanın. 
Bir yılda erişemeyeceği "futbol üstünlüğü" yerine, sayın Aziz Yıldırım'ı kendine örnek alıyor ve başta Fulya projesi ile Kilyos olmak üzere Beşiktaş'ı yapılaşma atağına kaldırmak istiyor. 
Bu sezon düğmeye basabilirse, kimsenin kendisine şampiyonluk hesabı sormayacağını biliyor. 
Transfere milyonlarca dolar dökse de "şüpheli" olan bir şampiyonluk yerine, kendisine uzun vadeli iktidar yolunu açacak dev yatırımları tercih ediyor. 
İyi midir kötü müdür bilemem. Bu benim tahminim. 
Beşiktaş yönetiminin takımda kalan futbolculardan "belediye zabıtası edasıyla" büyük kesintiler yapması da "tezimi" destekliyor. Daha lig başlamadan küskün futbolculara sahip olmak Rıza hocanın problemi. 
Sayın Yıldırım Demirören ve yönetiminin daha büyük projeleri var. Ya da bana öyle geliyor. 

Milli his aranıyor 

Şimdi lütfen "transferde hangi kulübün kaç milyon doları heba olacak", "hangi futbolcu kaç yüz bin dolarlık indirime razı olacak" gibi zengin konuları unutun ve milli hislerinize sıkı sıkı tutunun. 
Bir milli takım yol parası bulamadığı için Belçika'ya gidemiyor ve sizden yardım istiyor... 
Artık GSGM mi olur, birkaç bin lirasını spordan esirgemeyen bir sporsever mi, Türk sporuna katkılarını anlata anlata bitiremeyen büyük kulüpler mi her kim ki, bu çocuklara yardım eder... Ters Köşe'de yılın spor adamı o olur. 
Üniversite oyunlarını düzenlediği için gurur duyduğumuz ülkemizin irfan yuvası üniversitelerinde yeşeren yepyeni bir spor dalının milli ekibi bu. Henüz federasyonu bile yok. Adı Korfbol... Basketbol- Hentbol karışımı bir spor. 
Ve en güzel yanı dördü erkek dördü kız sporculardan oluşan sekizer kişilik takımlarla oynanıyor. 
Bugüne kadar üniversitelerden sokağa inemedi. Lakin Uluslararası Korfbol Federasyonu IKF tarafından milli düzeyde şampiyonaya davet ediliyor. 
Kocaeli Üniversitesi öğretim üyesi Yüksel Abdikoğlu iki gün sonra başlayacak Dünya Üniversitelerarası Korfbol Şampiyonası'na gidecek takıma sadece yol parası arıyor bir aydır. Bulamıyor. 
Lütfen birkaç dakika bırakın futbol düşünmeyi. Gençliğinizi hatırlayın. Üniversite yıllarını. O günlerde içinizde alevlenen, ülkenizi sevme ve ona güvenme isteğini. Kendinizi Korfbolcular'ın yerine koyun ve düşünün. Ya da hiç düşünmeden arayın Yüksel Abdikoğlu'nu. Telefonu 0542 2038309... 

"Hasta"ya gereken Gerets'ti 

Oturmak için mütevazı bir ev, kullanmak için yerli bir araba istediğinde, hiç tanımadan kanım ısınmıştı sayın Gerets'e... 
Hakan Can ve Mehmet Demircan'ın onunla yaptıkları "1 numaralı röportaj"ı okuyunca sezgilerimde yanılmadığımı anladım 
Biz istediğimiz kadar "hasta " diyelim Galatasaray'a... 
Lafa "takımda problem yok" diye başlayan bir hoca vardı karşımızda. 
Müthiş bir şey bu. Şayet ortada bir hastalık varsa, daha ilk cümlede yarısı tedavi edilmiş oluyor zaten. 
Enkaz edebiyatı yapmayan, kariyerini zedelememek için bahaneler yaratmayan, elini ve geleceğini taşın altına koyan bir hoca ile her hastalığı atlatma olasılığı kuvvetleniyor Galatasaray'ın. 
Biz kendi aramızda UEFA Kupasını falan çoktan unutmuş, saygımızı yitirmiştik Galatasaray'a. Ekonomik gerçekleri gözardı edip "sallama" rekorları peşindeydik. En ağır eleştiren, en büyük Galatasaraylı'ydı... Vurun abalıya. 
Yabancı hoca, dışarıdan bakışı ile bize maziyi hatırlattı. 
Gerets, antibiyotik gibi geldi ilgi ve bakımla ayağa kalkacaktır takım... Umarım. 

Özerten'in yanılgısı 

MHK Başkanı sayın Ufuk Özerten, herkesi kendi gibi zannediyor .. Ama yanılıyor... 
Onu ve onun gibi olanları mahçup edecek nice durumlar var ki, yöneticilik kitabına başarı olarak yazılıyor günümüzde. 
Herhangi bir kulübün başkanı veya yöneticisi "bizim maça şu hakemi verebilir misiniz" derse sakın basın toplantısı yapıp açıklamasın durumu sayın Özerten. Herkesi kendi gibi sanmasın. Aksi halde teklifler yağar bu sezon... Unutmasın. 



</TEXT>
</DOC>
