<DOC>
<DOCNO> 362080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko33.html </URL>
<DATE> 2005/07/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yatağan Termik Santrali tam kapasiteyle üretime geçti... 
</HEADLINE>
<TEXT>

     Bakım ve revizyon çalışmalarının tamamlanması ile 2 aydan bu yana devre dışı bırakılan bir ünitenin de devreye girmesiyle, Yatağan Termik Santrali'nde, bu sabahtan itibaren tam kapasite enerji üretimine geçildiği bildirildi. 
     Yatağan Termik Santrali İşletme Müdürü Aziz Tığ, gazetecilere yaptığı açıklamada, santralin iki aydan bu yana tek ünitesinde sürdürülen revizyon çalışmalarının tamamlandığını, bu sabahtan itibaren 3 ünite ile ve tam kapasite ile enerji üretimine geçildiğini söyledi. 
     Yatağan Termik Santrali'nin 3 ünitesi tam kapasite ile çalıştırıldığında, ulusal elektrik sistemine yılda yaklaşık 5 milyar kwh elektrik enerjisi katkısında bulunduğunu belirten Tığ, şöyle konuştu 
     ''Bu arada termik santralin Baca Gazı Arıtma Tesisi'nin montaj çalışmalarının tamamlanarak, tam kapasite ile arıtmaya geçinceye kadar termik santralin çıkardığı baca gazlarının çevre ve insan sağlığını olumsuz yönde etkilememesi için Valilik Mahalli Çevre Kurulu kararlarına eksiksiz uyacağız. Santralin, baca gazlarından çıkan kükürtdioksit miktarının günün 24 saatinde sürekli ölçülmeye devam edeceği belirtildi. 
     Santral yetkilileri, insan sağlığının her şeyin üzerinde olduğunu, Mahalli Çevre Kurulu kararında da belirtildiği gibi termik santrali ve çevresinde kükürtdioksit oranı sınır değer kabul edilen 500'ü geçtiği taktirde hiç bir uyarıya gerek kalmadan termik santralin ünitelerinde güç düşürme yoluna gidildiğini kaydetti. 
     Yetkililer, güç düşürmenin yeterli olmadığı ve kükürtdioksit miktarının normal seviyeye çekilmediğinin görülmesi halinde santralin ünitelerinin tamamen devre dışı bıraktıklarını bildirdi. 
     
</TEXT>
</DOC>
