<DOC>
<DOCNO> 381824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yazar/uras.html </URL>
<DATE> 2005/09/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ekonominin geleceğine güven, Star'a ilgiyi artırdı 
</HEADLINE>
<TEXT>


Uzan grubunun satışa çıkarılan radyo istasyonlarını satın alan Kanada ilişkili yabancı sermaye grubunun, radyodan sonra TV kanalı ve gazete satın alarak, medya sektörüne güçlü bir giriş yapması bekleniyordu. Bu beklenti doğrultusunda, dünkü açık artırmada 1 Star TV kanalının satış fiyatının 300 milyon doların üzerine çıkacağı, 2 En yüksek fiyatı yabancı sermayeli grubun ödeyeceği tahmin ediliyordu. 
Doğan Yayın Grubu 306 milyon 500 bin dolarlık teklifi ile ihalenin galibi oldu. Başbakan "güçlü bekleyişin ötesinde", yabancı sermayeli grubun önce Star TV kanalını, daha sonra Star gazetesini satın alarak, medya sektöründe Doğan ve Ciner gruplarının yanında üçüncü bir sermaye grubu olarak yer alacağına inanmıştı. Bunu bir "oldu bitti" gibi görüyordu. 
Kanada bağlantılı Canwest grubunun medyaya girişini memnuniyetle karşıladığını belirtmişti. Başbakan'ın yabancıların medya sektörüne girmesiyle medyadaki yozlaşmanın sona ereceğini söylediği, Hatay'daki bir konuşmasında da medyayı eleştirirken, "Bugüne kadar uğraşmadım ama uğraşmak zorundayım" dediği gazete sütunlarında yer aldı. 

Güçlü adım atamadılar 
Star TV kanalının Doğan Yayın Grubu tarafından satın alınması ile 1 Üçüncü bir sermaye grubunun medya sektöründe, iki büyük medya grubu yanında yer alma şansı ortadan kalktı. 2 Medya sektörüne yabancı sermayenin girişi şimdilik engellendi. 
Yabancı sermayenin sadece radyo istasyonu satın alarak medya sektöründe güçlenmesi imk nsızdır. Mutlaka TV kanalına ve gazeteye de sahip olması gerekir. Yabancı sermayeli grupların yeni TV kanalları kurmaları yeni gazete çıkarmaları çok zordur. Ancak h l şansları sürüyor. İzleyicisi olan TV kanallarını ve gazeteleri satın alarak medya sektörüne girebilirler. 
Yabancı sermaye grupları medya sektörüne tek bir amaçla, "reklam pastasından büyük pay almak" için girmek ister. Pazara girmek için ödeyecekleri fiyatı da, reklam pastasından almayı bekledikleri payın büyüklüğü belirler. 
Aynı yaklaşım, yerli sermaye grupları için de söz konusudur. Şimdilik medya sektöründe olmayan yerli sermaye grupları ile, medya sektöründe büyük paraya sahip sermaye grupları, satılan radyoları, TV kanallarını ve gazeteleri satın almak için yabancı sermaye grupları ile yarışı ve yüksek fiyat ödemeyi ancak ve ancak "reklam pastasından daha çok, daha çok pay alma" arayış ve ümidi ile göze alabilirler. 

Pasta büyüyecek 
Reklam pastası denilen şey, göbeğinden ekonomiye, iç piyasaya, talebe bağlıdır. Ülkenin başka ülkelerle siyasi ve ekonomik ilişkileri iyi olacak, ülkede politik istikrar olacak, ekonomik istikrar olacak, ekonomi sürdürülebilir bir büyüme kanalına girecek, büyümenin nimetlerini halk paylaşacak, halkın satın alma gücü arttığı için talep canlanacak... Ve bu tabloda reklam harcamaları artacak... Medya sektörü de bu reklam harcamaları sayesinde para kazanacak... 
Bu ümit, bu iyimser bekleyiş var ki, medyaya büyük sermaye bağlamış iki medya grubu ile, medya sektörüne bugüne kadar girmemiş yerli sermaye grupları ve de yabancı sermaye, Türkiye'de medya sektöründe yeni yatırımları göze alabiliyor. 
Böyle iyimser bir bekleyiş olmasa kimse TV kanalını satın almak için 300 milyon dolarları ödemeyi göze alamaz. İnşallah medyaya büyük yatırımlar yapanların bekleyişleri gerçekleşir, Türkiye ekonomisi hızla büyür, piyasa canlanır. Onların yaptıkları yatırımların kazandırması, politik ve ekonomik istikrara, hükümetlerin başarısına halkın gelirinin ve mutluluğunun artması ise, iç talebin büyümesine bağlıdır... Bütün bunlar ise ülkenin hızlı bir kalkınma süreci içine girmesi demektir. 



</TEXT>
</DOC>
