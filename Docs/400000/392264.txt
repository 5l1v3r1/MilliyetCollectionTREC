<DOC>
<DOCNO> 392264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/dunya/axdun02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan Paris'ten taştı 
</HEADLINE>
<TEXT>


Şiddet, bir gecede 500'den fazla aracın yakıldığı Paris'ten Dijon'a sıçradı 

DIŞ HABERLER SERVİSİ 


Bir haftayı aşkın bir süredir Fransa'nın başkenti Paris'in Afrikalı Müslüman göçmenlerin yoğun olduğu banliyölerinde devam eden şiddet hareketi ilk kez önceki gece başkent dışındaki bölgelere de yayıldı. BBC'nin haberine göre, Dijon kenti ile başkent Paris'in kuzeybatı ve kuzeydoğusundaki bazı kentlerde otomobiller, otobüsler yakıldı binalar kundaklandı. 
Başkent Paris'te ise önceki gece 8. kez karşı karşıya gelen protestocu gençlerle güvenlik güçleri arasındaki çatışmalarda toplam 519 otomobil ve 27 otobüs ateşe verildi. Paris banliyölerinde, bir önceki gece çıkan olaylarda 315 otomobil yakılmıştı. 
Sevran banliyösünde bir otobüse yapılan saldırı sırasında, 56 yaşındaki özürlü bir kadın ağır şekilde yandı. Seine-Saint-Denis bölgesinde de önceki geceki çatışmalarda 5 polisin yaralandığı açıklandı. 


</TEXT>
</DOC>
