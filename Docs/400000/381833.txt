<DOC>
<DOCNO> 381833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun07.html </URL>
<DATE> 2005/09/27/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Netahyahu yenildi, kazanan Şaron oldu 
</HEADLINE>
<TEXT>

     İsrail’in iktidar partisi Likud’un olağanüstü genel kurulunda delegeler, Başbakan Ariel Şaron’a destek verdi. 
     Likud’un Merkez Komitesi, tüm gün süren oylamanın ardından, Likud’da seçimlerin öne alınması amacıyla, Şaron’un rakibi eski Başbakan ve Maliye Bakanı Binyamin Netanyahu-Uzi Landau ekibi tarafından verilen önergeyi reddederek, İsrail Başbakanı Ariel Şaron’dan yana tavır koydu. 
     Likud Genel Kurulu Başkanı Tzahi Hanegbi, tüm gün süren oylamanın ve oy sayım işlemlerinin ardından yaptığı açıklamada, Merkez Komite’nin kayıtlı 3030 delegesinden 1329’unun, seçimlerin erkene alınması yönünde oy verdiğini, Başbakan Ariel Şaron’un talebi doğrultusunda, seçimlerin zamanında yapılması yönünde fikir belirtenlerin sayısının ise 1433 olduğunu söyledi. 
     Sonuçların açıklanmasının ardından, Likud Partisi Parlamento Grup Başkanı milletvekili Gideon Sa’ar, "Likud’un kararına saygı gösterilmeli" dedi ve partinin tüm üyelerini kararı kabul etmeye çağırdı. 
     Şaron yanlıları seçim sonuçlarını sokaklarda kutlamaya başlarken, Netanyahu tarafından, sonuçların belirlenmesinden sonra gelen açıklamada, asıl sınavın nisan ayında yapılacak genel kurulda verileceği kaydedildi. 
     Yenilgiyi kabul eden Netanyahu, Şaron’un, kendisine karşı güçlü bir muhalefet olduğu gerçeğini gözardı edemeyeceğini söyledi. 
     Netanyahu, "Çok küçük bir farkla kaybettik. Akıntıya, rüzgara, baskıya, liderliğe ve tahriklere karşı çıkan çok büyük bir kitle var" derken, parti içindeki "Likud mücahitleri"nin lideri milletvekili Uzi Landau, "Bu savaşı kaybettik, ancak mücadele devam ediyor. 
     Kazanacağız" diye konuştu. 
     
</TEXT>
</DOC>
