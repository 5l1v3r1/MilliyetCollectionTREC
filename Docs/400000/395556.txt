<DOC>
<DOCNO> 395556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur25.html </URL>
<DATE> 2005/11/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Pişman olan PKK'lı karı-koca devlete sığındı 
</HEADLINE>
<TEXT>

     Pişman olan PKK’lı karı-koca, Habur Sınır Kapısı’ndan Türkiye’ye giriş yaparak devlete sığındı. Muş’a getirilen bu 2 terörist, devletin şefkatli kollarında olmanın mutluluğunu ifade ederek, arkadaşlarına "rahatlıkla dönebilirsiniz" çağrısında bulundular. 
     AA muhabirinin edindiği bilgiye göre, Muş Emniyet Müdürlüğü Terörle Mücadele Şube Müdürlüğü ekiplerinin sürdürdüğü çalışmalar neticesinde Irakta bulunan 2 terörist, Habur Sınır Kapısından Türkiye’ye giriş yaparak teslim oldular. 
     Muş Emniyet Müdürü İsmet Türkmen’in makam odasında basınla tanışan teröristler, örgüte nasıl katıldıklarını, duydukları pişmanlığı ve teslim olduktan sonra karşılaştıkları şefkati duygusal bir şekilde anlattılar. 
     Almanya’dan 1994 yılında örgüte katıldığını söyleyen "Savaş" kod adlı N.T. ile ailesi tarafından zorla evlendirilmek istendiği için 1992 yılında Şırnak’ın İdil İlçesi’nden örgüte katılan "Peyman" kod adlı H.D, isimli bayan terörist, uzun yıllardan beri örgüt içerisinde faaliyette bulunduklarını ve Irak’ta evlendiklerini bildirerek, gençlerin kandırılıp örgüte katıldıklarını, kendilerinin pişmanlık yasasından faydalanmak için gelip teslim olduklarını söylediler. 
     
     "ŞEMDİNLİ’DE YAŞANAN OLAYLAR FAYDA GETİRMEZ" 

     Şemdinli’de yaşanan olayla ilgili olarak açıklamalarda bulunan N.T, burada yaşanan olayların hiç kimseye fayda getirmeyeceğini belirterek, halkın sağduyulu olması gerektiğini söyledi. Vatandaşların Şemdinli’de yaşanan olaylardan uzak durması gerektiğini vurgulayan N.T, şöyle konuştu 
     "Günümüzde Şemdinli’ye bakıyoruz. 10 gündür Şemdinli’de olaylar oluyor. Bu olaylar kim olursa olsun hiç kimseye fayda getirmez. Ne PKK’ya fayda getirir ne başka bir şeye. Olaylar halka zarar verir. Halka sesleniyoruz 
     Şimdiye kadar Şemdinli’de belki 20 tane patlama olmuştur. Bu olaylarla PKK’nın eline geçecek hiç bir şey yoktur. En fazla kendilerini yıpratırlar. Şemdinli’de gelişen olayların durulmasını istiyorum. DEHAP’tır, İnsan Hakları Derneğidir, her kimlerse olayların durulmasını istiyorum. Üsttekiler insanları kandırıyorlar ve kanlarını emiyorlar. Biz bunu gördük, yaşayan bilir." 
     
     "CEMİL BAYIK İLE MURAT KARAYILAN, NEDEN GİTMİYORLAR " 

     N.T, terör örgütüne kandırılarak duygusal bir şekilde katıldığını ifade ederek, "Hiç kimse ben bilinçli olarak PKK’ya katıldım diyemez. Biz kandırıldık ve kandırılıyoruz. Çünkü biz bunu eğitimlerde gördük" dedi. 
     "Kimin nasıl yaşadığını, özellikle üst düzeydekilerin kendi zevkleri için bizi kullandığını gördük" diye konuşan N.T., şöyle devam etti 
     "Niye ’Cuma’ kod adlı Cemil Bayık ile ’Botan’ kod adlı Murat Karayılan Dersim’e gitmiyorlar Niye Irak’ta kalıyorlar Gitsinler ve eğer kendilerini bir gün orada tutarlarsa herkes gelip benim yüzüme tükürsün." Terör örgütü PKK içerisinde çözülmelerin yaşandığını ve kararsız olan bir çok insanın bulunduğunu söyleyen N.T, bir çok teröristin teslim olmak için geleceğini ifade etti. N.T, daha sonra şunları söyledi 
     "İnsanların ölmemesi için, gençlerin ölmemesi için herkese çağrıda bulunuyorum. Ben ilk Silopi’de Habur Sınır Kapısı’na geldiğimde devletin böyle davranacağını gerçekten ummuyordum. Ben bunu hiç bir baskı altında söylemiyorum. Ben bunu özgür irademle söylüyorum. Çünkü ben burada ne bir hakaret gördüm ne bir küfür gördüm. Ben devletin bazı yetkilileri ile temas kurarak Türkiye’ye giriş yaptım. Şimdi ben buradan ne söylesem de gerçekten inanmazlar. 
     Ama günü geldiğinde ve buraya geldiğinde herkes ’ben niye şimdiye kadar gelmedim ’ diye pişman olacaktır." 
     
     "ÜLKEME DESTEK VERECEĞİM" 

     14 yaşında iken Şırnak’ın İdil İlçesi’nden dağa çıktığını anlatan 
     "Peyman" kod adlı H.D. ise küçük yaşta evlenmekten kurtulmak için dağa çıktığını belirtti. 
     Uzun yıllar terör örgütü içerisinde bulunduğunu ancak pişman olup kendi doğup büyüdüğü topraklara dönmek için teslim olduğunu anlatan H.T. ise şöyle konuştu 
     "Ailem beni küçük yaşta sevmediğim, istemediğim birisi ile evlendirecekti. Ben de istemediğim için arkadaşlarımın beni yönlendirmesi sonucunda dağa çıktım. Yani Kürt davası için ben dağa çıkmadım. Teslim olmak için uzun süre karasız kaldım. Ancak sonradan kendi topraklarıma, ülkeme dönmek için karar verdim. En azından ölsem de burada öleyim. Çünkü ben bu topraklarda eğitim görmüşüm, büyümüşüm. 
     Samimi olarak söylüyorum. Gelip teslim olduğum zaman hiç beklemediğim bir şekilde karşılandım. Ülkeme gelmişim, devletime gelmişim. Bundan sonra ülkeme, toprağıma nasıl destek vereceğim diye düşünüyorum. 
     Dağdakilere sesleniyorum hiç korkmadan gelip teslim olsunlar." 
     
     DEVLETİN ŞEFKATLİ KOLLARI... 

     H.D. ve N.T’yi makamında ağırlayıp sohbet eden Muş Emniyet Müdürü İsmet Türkmen, H.D. ve N.T’ye terör örgütünün anlattığı gibi teslim olmaları halinde yaşayacakları zorlukların gerçekle bir ilişkisinin olmadığını söyledi. 
     Türkmen, şöyle konuştu 
     "Arkadaşlarımızın bize inanması ve gelip teslim olması sevindirici bir olaydır. Türk Devleti şefkatli kollarını her zaman için vatandaşına açmıştır. Bu insanlarla temasımızda, kendilerinin Kuzey Irak’tan gelip teslim olacakları ve bizlere her şeyi anlatacaklarını söylediler. Ama bazı engeller vardı. Onlar da bu engelleri aşıp Silopi’ye kadar gelip onları oradan almamızı istediler. 
     Biz de oradan aldık ve burada hür iradeleriyle dağda geçirmiş oldukları tüm işlevi anlattılar." Türkmen, teslim olan bu kişilerin devletin şefkatli kollarında olduğunu yineleyerek, bundan sonraki işlemlerin adli makamlarca belirleneceğini kaydetti. 
     
</TEXT>
</DOC>
