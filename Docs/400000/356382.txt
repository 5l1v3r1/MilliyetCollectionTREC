<DOC>
<DOCNO> 356382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur39.html </URL>
<DATE> 2005/06/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kene kabusu yayılıyor Bir ölüm daha 
</HEADLINE>
<TEXT>

     cnnturk.com 

      Kenelerden bulaşan ve 'Kırım-Kongo Kanamalı Ateşi' adı verilen hastalık yayılıyor. Son olarak Kastamonu'da bir kişi bu hastalıktan hayatını kaybetti. 
     Her yıl olduğu gibi bu yaz da Tokat ve çevre illerde oturanları kene korkusu sardı. Bölge halkı ölümler yüzünden tarlada rahat çalışamaz duruma geldi. Beş yıl öncesine kadar dolup taşan piknik alanları ve yeşil alanlar boşaldı. 
     Kene yüzünden ölenlere her geçen gün bir yenisi ekleniyor. Son olarak, Kastamonu'da kene ısırması yüzünden 'Kırım-Kongo Kanamalı Ateşi' hastalığına yakalanan 70 yaşındaki Şazimet Meşe adlı kadın öldü. 
     Kentte aynı hastalığa yakalanan iki kişi de Ankara Numune Hastanesi'ne sevkedildi. Kastamonu'da daha önce de altı kişi de 'Kırım-Kongo Kanamalı Ateşi hastalığı' belirtisi görülmüş, Tarım İl Müdürlüğü ile Sağlık Müdürlüğü, hastalığın görüldüğü bölgelerde vatandaşları bilinçlendirmek amacıyla çalışma başlatmıştı. 
     Kene yüzünden son üç yılda ölenlerin sayısı da 16'ya yükseldi. Çok sayıda kişi de hastanelerde tedavi görüyor. 
     Bölgede çalışma yapan kamu personeli de gittiği köylerde pantolon paçalarını çorap içine koyarak, kenelerden korunmaya çalışıyor. 
     
     Çözüm bulunamıyor 

     Sağlık Bakanlığı, artan ölümlere rağmen hastalığa karşı çözüm bulamıyor. Tokat'ta bilgilendirme toplantısına katılan Bakanlık Müsteşarı Necdet Ünüvar, aşı konusunda çalışmaların sürdüğünü ancak, henüz bir gelişme sağlanamadığını açıkladı. 
     Halk, toplantılarda kenelerin bulunduğu yerlerden uzak durmaları konusunda uyarılıyor. Tarlada çalışan kişilerin ise eldiven takmaları ve pantolon paçalarını çorap içine koymaları isteniyor. 
     
     Hastalığın gelişimi 

     Türkiye'de 2002 yılından itibaren ortaya çıkan hastalık daha çok Orta Anadolu illerinde görülüyor. 
     Kastamonu İl Sağlık Müdürlüğü yetkililerinden alınan bilgiye göre, hastalığın Kastamonu'da 2005 yılında görülmeye başlandığı ve şimdiye kadar beş kişiye Kırım-Kongo Kanamalı Ateşi hastalığı teşhisi konulduğu ve raporların Ankara'da bulunan Hıfzısıhha Enstitüsü'nden beklendiği belirtildi. Tarım İl Müdürlüğü ile İl Sağlık Müdürlüğü, hastalığın görüldüğü bölgelerde halkı bilinçlendirmek amacıyla daha önce çalışma başlatmıştı. 
     
</TEXT>
</DOC>
