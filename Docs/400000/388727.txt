<DOC>
<DOCNO> 388727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/axspo02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yer, gök inledi 
</HEADLINE>
<TEXT>


İstanbul Park Pisti, F1'in ardından bu kez motosiklet dünyasının dev organizasyonu Moto GP'ye ev sahipliği yapıyor. Ünlü pilotlar serbest antrenman turlarında gövde gösterisinde bulundular 

MURAT AĞCA - Fotoğraflar Hüseyin Yavuz 


İstanbul'u bir heyecan kasırgasıyla sarıp sarmalayan ve motorsporları meraklılarına unutamayacakları günler yaşatan Formula 1'in muhteşem organizasyonu henüz hafızalardaki yerini korurken İstanbul Park Pisti yeni bir heyecana start verdi. 
Motosiklet dünyasının en büyük randevusu olarak kabul edilen ve ünlü pilotların nefes kesecek şampiyonluk yarışına sahne olacak Moto GP Türkiye Grand Prix'si dün yapılan antrenman turlarıyla başladı. Teknoloji harikası süper motorlar üç ayrı kategoride yapılan antrenman turlarında yeri göğü inlettiler. 

Melandri uçtu 
Dünyanın en yetenekli pilotlarının boy ölçüştüğü ve şampiyonluğu üç yarış öncesinde garantileyen Valentino Rossi'nin de katıldığı Moto GP serbest antrenman turlarının en hızlısı 1.53.506'lık tur zamanıyla İtalyan Marco Melandri oldu. Movistar Honda Moto GP takımında yer alan İtalyan pilotu 1.53.945'lik derecesiyle takım arkadaşı İspanyol Sete Gibernau izledi. Repsol Honda takımından ABD'li Nicky Hayden finişe üçüncü sırada girdi. Gauloises Yamaha takımında yarışan Dünya Şampiyonu İtalyan Valentino Rossi ise 1.55.078'lik tur zamanı ile 5. sırayı elde etti. 

Porto rüzg r gibi 
İstanbul Park Pisti'nde gerçekleşterilen Moto GP'de 250 cc kategorisinde de sıralama turları yapıldı ve Arjantinli Sebastian Porto 1.57.408'lik tur zamanıyla en hızlı pilot oldu. Porto'yu San Marinolu Alex de Angelis 1.57.544'lük derecesiyle izlerken, üçüncü sırayı Avusturalyalı Casey Stoner 1.57.845'lik zamanla izledi. 

Kallio zirvede 
Şampiyonanın bir başka ayağı olan 125 cc kategorisinde ise Finli pilot Mika Kallio'nun üstünlüğü vardı. RED Bull KTM adına yarışan Kallio 2.04.740'lık derecesiyle ilk sırayı alırken, Aspar Arilia takımında İspanyol Hector Faubel 2.04.977 ile ikinci, Ajo Honda takımından Japon Tomoyoshi Koyama 2.05.26'lık derecesiyle üçüncü sırayı aldı. 

GÜNÜN PROGRAMI 

Moto GP Türkiye Grand Prix'i bugün serbest antrenman ve sıralama turlarıyla devam edecek. 08.45 - 09.30 arası 125 cc, 09.45 - 10.15'de Moto GP ve 11.30 - 12.30'da ise 250 cc kategorilerinin serbest antrenman turları yapılacak. 13.15 - 16.00 arasında ise yine bu üç kategorinin sıralama turları yapılacak. Saat 16.20'de ise Türkiye Şampiyonası için piste çıkacak pilotlarımız 10 tur üzerinden yarışacaklar. 

Medyadan yoğun ilgi 

İzlenirlik açısından dünyanın en önemli 5 organizasyonu arasında yer alan ve Türkiye'nin 29. ülke olarak ilk kez ev sahipliği yapacağı Moto GP yarışlarına 190'ı yabancı, 105'i Türk olmak üzere toplam 295 medya mensubu akredite oldu. Basın merkezindeki yerlerini alan özellikle yabancı basın mensupları dün yapılan antrenman turlarını baştan sona dikkatle izledi. 


</TEXT>
</DOC>
