<DOC>
<DOCNO> 393785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy04.html </URL>
<DATE> 2005/11/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Baykal ''Almanya kalemiz de düştü'' 
</HEADLINE>
<TEXT>

     ÖMÜR AVCI TRABZON DHA 

CHP Genel Başkanı Deniz Baykal, Türkiye'nin AB'ye üye olamayacağına ilişkin her gün yeni bir gelişme olduğunu belirterek, "En büyük destekçimiz Almanya da koalisyon ortakları imtiyazlı ortaklık için anlaşmaya vardı. Öyle anlaşılıyor ki, Türkiye açısından Almanya kalesi de düşüyor" dedi. 
     Karadeniz Teknik Üniversitesi'nin davetlisi olarak 10 Kasım Atatürk'ü anma törenlerine katılmak üzere dün Trabzon'a gelen Baykal, havalimanında soruları yanıtladı. Almanya'daki koalisyon ortaklarının Türkiye'nin imtiyazlı ortaklığı konusunda anlaşmaya vardıklarını hatırlatan Baykal, "Bu görüş, Hıristiyan - Demokratların görüşüydü. Sosyal Demokratlar, Türkiye'ye tam üyelik verilmesini istiyordu. Ama, şimdi anlaşılıyor ki, Hıristiyan - Demokratlar kendi görüşlerini kabul ettirmişler. Bu gelişme çok önemli" diye konuştu. 
     Türkiye'nin AB ile ilişkilerde yeni bir tavra ihtiyacı olduğunu da vurgulayan Baykal,şöyle devam etti "Artık bayram çocuğu gibi, yerli yersiz, ortada vesile yokken, şenlik düğün yaparak AB politikası götürülmez. Ciddi tartışma lazım. Nerede durulacağını bilmek lazım. Bugüne kadar böyle yapılmamış. Ne verilirse sevinç duyan, bunu alkışlayan, bununla bayram yapan bir görüntü verdik. Artık yüzümüze söylüyorlar. Çok üzüntü verici bir olay." 
     
</TEXT>
</DOC>
