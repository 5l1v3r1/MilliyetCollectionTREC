<DOC>
<DOCNO> 397930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko25.html </URL>
<DATE> 2005/11/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Suriye, Türk ürünlerini taklit mi ediyor 
</HEADLINE>
<TEXT>

     Dilek Akın AA 

Emek yoğun bir sektör olan tekstilde, dünya pazarlarına ucuz işgücü avantajını kullanarak ucuz ürünle giren Çin ile rekabet etmeye çalışan Suriye'nin, kurtuluşu Türk mallarını taklit etmekte bulduğu bildirildi. 
     Adana Giyim Markaları Derneği AGİMAD Başkanı Hasan Ayyıldız, AA muhabirine yaptığı açıklamada, en büyük sıkıntılarının yurtiçinde olduğu kadar yurtdışında da Çin malları olduğunu, bunlara bir de bazı ülkelerde gerçekleştirilen taklit ürün furyasının eklendiğini bildirdi. 
     Türk tekstil ürünlerinin Ortadoğu pazarında büyük ilgi gördüğünü, ancak, son yıllarda ucuz Çin mallarının gittikleri her ülkede karşılarına çıktığını anlatan Ayyıldız, şunları söyledi 
     ''Tekstil emeğin en yoğun olduğu sektör. Başka sektörlerde birkaç makineye bir kişi görevlendirirken, tekstilde en az iki kişi çalışıyor. Bunların maaşlarından SSK primlerine kadar tüm giderlerinizi hesap ederseniz, bizim maliyetimiz Çin'in 5 katına çıkıyor. Çin ucuz üretip ucuza satıyor. Bunun yanında bir de kaliteden ödün verince ürünleri adeta sudan ucuz hale geliyor.'' Ayyıldız, özellikle Ortadoğu pazarında Türk tekstil ürünlerinin tercih edildiğini belirterek, şunları kaydetti 
     ''Piyasalarda tanınmış markaların etiketlerinin bulunduğu ürünler daha çok tutuluyor. Özellikle de Suriye'de yoğun bir marka trafiği var. Suriye tekstilinin başı da Çin'in ucuz ürünleriyle dertte. Piyasadaki ürünlerin yüzde 80'ini Çin malları oluşturuyor.'' Ayyıldız, piyasalara hakim olan Çin mallarına karşı, Suriyeli tekstilcilerinin kurtuluşu Türk mallarını taklit etmekte bulduğunu vurgulayarak, şöyle devam etti 
     ''Doğal olarak bir malın ucuzluğu ilk etapta müşteriye cazip geliyor. Ancak, Çin malı ve Türk ürünlerinin taklitlerinin kalitesiz olduğu anlaşılıncaya kadar dışlanıyoruz. Bir yıkamada rengi atan, birbirine karışan veya şekli bozulan giysiler, müşteride olumsuz imaj bırakıyor. Talep olmayınca firmalar da satıştan vazgeçiyor. Yanlıştan dönülüyor, ancak, bu süre zarfında zararı Türk tekstilcileri görüyor.'' 
     
</TEXT>
</DOC>
