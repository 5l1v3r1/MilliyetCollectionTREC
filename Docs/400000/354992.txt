<DOC>
<DOCNO> 354992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo16.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akseki'de mutlu son 
</HEADLINE>
<TEXT>


Tahkim Kurulu, Akseki Aromaspor'un itirazını yerinde buldu. Antalya ekibinin kümede kalması kesinleşirken, bu kez Akşehirspor Üçüncü Lig'in yolunu tuttu 

UĞRAŞ ÖZYURT 


Akseki Aromaspor, ligden düşme kararının çıkmasının ardından başlattığı savaşı kazandı. Tahkim Kurulu, dünkü toplantısında federasyonun 17 Haziran'daki liglerin tesciline dair kararı değiştirip, Antalya temsilcisinin kümede kalmasına, Akşehir'in de 3. Lig'den düşmesine karar verdi. 
Yazılı açıklamada Akşehir - Konya Gençlerbirliği müsabakasıyla ilgili sarı kart föyünün hakemler tarafından düzenlenerek, ilgili kulüplere 5 Mayıs'ta bildirildiği, üzerindeki posta fişi, isim ve imzasından ev sahibi kulüp görevlisi olduğu anlaşılan Ahmet Acıyan'ın teslim aldığı vurgulandı. Bahsi geçen maçta ev sahibi, sarı kart cezalısı Şeref'i oynatmış, federasyon Denizli Belediye'yi 3-0 hükmen galip ilan edince Akseki küme düşmüştü. Akşehir, Şeref'in sarı kart gördüğü yarım kalan Konya Gençlerbirliği maçıyla ilgili kart föyünün tebliğ edilmediğini gerekçe gösterince bu kez Akseki küme düşmüştü. 
Tahkim Kurulu, Akseki Aromaspor Başkanı Şenol Yavuz'un, kendisiyle temasa geçen Ahmet Acıyan'ı suçüstü tutuklatmasıyla ilgili Antalya Cumhuriyet Başsavcılığı ve emniyet tutanaklarının ardından maçı Denizli Belediye lehine 3-0 hükmen olarak tescil etti. 

Sivas'tan top başı 

Süper Lig'in yeni takımı Sivasspor, 2005-2006 futbol sezonu hazırlıklarına dün tesislerinde başladı. İlk çalışmaya Brezilya 2. Ligi'nden transfer edilen forvet Santos Andersson'un yanı sıra yeni takviyeler Hakan Bayraktar, Ulaş ve Musa Kuş da katıldı. Teknik Direktör Werner Lorant, futbolcularla bir toplantı yaparak, "Kurallarıma uyan, iyi çalışan benimle kalır" dedi. Yaklaşık 1.5 saat süren idmanda 26 futbolcu yer aldı. Başkan Mecnun Odyakmaz, Cem Karaca ile sözleşme imzaladıklarını, Kayserisporlu Müslim Can ve kaleci Petkoviç ile de prensipte anlaştıklarını tekrarladı. 


</TEXT>
</DOC>
