<DOC>
<DOCNO> 398269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur28.html </URL>
<DATE> 2005/11/26/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İTÜ Öğretim Üyesi Prof. Dr. Görür'den deprem uyarıları 
</HEADLINE>
<TEXT>

     İstanbul Teknik Üniversitesi İTÜ Maden Fakültesi Öğretim Üyesi Prof. Dr. Naci Görür, Malatya'nın Pütürge İlçesi'nde meydana gelen 5.3 büyüklüğündeki depremin büyük bir deprem olmadığını ancak, ciddiyetle ele alınması gerektiğini söyledi. 
     Görür, AA muhabirine yaptığı açıklamada, Karlıova'dan başlayan ve Elazığ ile Malatya yakınından geçerek Kahramanmaraş'ın güneydoğusundan İskenderun Körfezi'ne ulaşan Doğu Anadolu Fayı'nın Türkiye'nin ikinci tehlikeli fayı olduğunu, bu fayın içinde çok değişik kırıkların bulunduğunu söyledi. 
     Doğu Anadolu Bölgesi'nde büyük bir depremin olabileceği endişesinin olduğuna işaret eden Görür, şunları kaydetti 
     ''Kahramanmaraş'ın doğusundaki Türkoğlu civarlarında en son deprem, 1500'lü yıllarda olmuş. O zamandan bu yana bu bölgede büyük bir deprem olmamış. Yine Hazar Gölü'nün kuzeydoğusunda ve güneybatısında meydana gelen 7.1 şiddetinde iki deprem var. Bu depremlerin en son tarihi 1800'lü yıllar. Dolayısıyla Doğu Anadolu Fayı üzerinde kritik bazı noktalar var. Erzincan'ın doğusu bu noktaların başında geliyor. Depremin uzun zamandır meydana gelmediğini görebiliyoruz. Dolayısıyla Doğu Anadolu Bölgesi'nde büyük bir depremin meydana gelmesi konusunda ciddi endişeler var.'' 
     
     ''YERLEŞİM YERLERİ DEPREME HAZIRLIKLI OLMALI'' 
     Naci Görür, şu anda Türkiye'de deprem konusunda yalnızca Marmara Bölgesi'nde yoğunlaşıldığını, bunun doğru olmadığını ifade etti. 
     Pütürge'deki depremin büyük bir deprem olmadığına işaret eden Görür, şöyle devam etti 
     ''Büyük bir deprem değil ama yine uyarı mahiyetinde, ciddiyetle ele alınması gereken bir deprem. İstanbul'da depremle ilgili kentsel dönüşüm projeleri ile mikro bölgeleme çalışmaları yapılıyor. Doğu Anadolu Fay hattı boyunca tüm il, ilçe, kent, köy, bucak gibi yerleşim yerleri, kendilerini depreme hazırlamalı ve İstanbul'da yapıldığı gibi çalışmalar gerçekleştirmeleri gerekiyor. Özellikle yerel yönetimler bu işe bir an önce başlamalı, ciddi projelerle hazırlığa geçilmeli. Büyük tehlike olduktan sonra yakınmanın bir anlamı yok. Pütürge'deki deprem bu bakımdan ciddi bir uyarıdır.'' 
     
</TEXT>
</DOC>
