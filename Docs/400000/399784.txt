<DOC>
<DOCNO> 399784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/dunya/axdun02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da demokrasi tırmanıyor 
</HEADLINE>
<TEXT>


DIŞ HABERLER SERVİSİ 


Mısır'da dün yapılan parlamento seçimlerinin üçüncü ve son aşaması kana bulandı. Yıllardır yasaklı olan ancak bağımsız adaylar listesinde yarışa giren Müslüman Kardeşler Cemaatı'nın birinci ve ikinci turda büyük kazanımlar elde etmesi üzerine yandaşlarının yüzlercesinin tutuklandığı, bazı bölgelerde de oy vermelerinin dahi polis tarafından engellenediği bildirildi. Müslüman Kardeşler'in yanı sıra Devlet Başkanı Hüsnü Mübarek'e muhalif solcuların da oy vermelerinin engellenmesi, çatışmaların patlak vermesine neden oldu. 
Dün başkent Kahire'de çoğunlukla kadınların ilgi gösterdiği üçüncü tur seçimlerde çıkan olayların polis - seçmen çatışmasına dönüşmesi sonucu bir kişi öldü, 60 kişi de yaralandı. Mısır İnsan Hakları Örgütü sözcüsü, muhalefetteki Nasırcı politikacı Hamdin Sabahi'nin destekçisi Cuma Saad Siftavi'nin, Kahire'nin kuzeyindeki Baltim'de çıkan çatışmada vurularak öldüğünü belirtti. 

Müslüman Kardeşler 2. güç oluyor 
Polisin muhalefet mensubu seçmenleri engellemesi üzerine Mısırlılar da demokrasiyi yakalamak için, çareyi seyyar merdivenlerde buldu. Seçmenler, seçim merkezinin binasına dayadıkları merdivenle pencerelerden içeri girip oy vermeye çalıştı. Ancak Mısırlı polisler burada da seçmenleri engellemeye çalıştı. 
Seçimlerin birinci ve ikinci aşamalarında iktidardaki Hüsnü Mübarek'in Ulusal Demokrat Partisi 214, Müslüman Kardeşler 76, Vefd Partisi 4, Tagammu Partisi 2 ve Gad Partisi ise 1 milletvekili çıkarmıştı. Yaklaşık 10 milyon kişinin oy kullandığı 3. aşama seçimlerde ise 30 milletvekili çıkarması beklenen Müslüman Kardeşler yetkilileri, son 3 günde 576 üyesinin gözaltına alındığını açıkladı. 
Tüm engellemelere rağmen Müslüman Kardeşler'in yeni dönemde parlamentoda ikinci, Mübarek rejimine karşı da büyük bir muhalif güç oluşturması bekleniyor. 


</TEXT>
</DOC>
