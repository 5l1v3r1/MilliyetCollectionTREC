<DOC>
<DOCNO> 381363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko11.html </URL>
<DATE> 2005/09/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Piknik dönemi bitti, tavuk fiyatı düştü... 
</HEADLINE>
<TEXT>

     Ucuz olması nedeniyle yaz aylarında pikniklerde fazlaca tercih edilen tavuk ürünlerinin fiyatlarının, pikniklerin azalmasına paralel düştüğü bildirildi. 
     AA muhabirinin, Konya'da kurulu alışveriş merkezlerinden derlediği bilgiye göre, tavuk eti, ucuzluğu ve kırmızı ete oranla daha sağlıklı olması nedeniyle düşük ve yüksek gelire sahip ailelerden fazlaca ilgi görüyor. 
     Kış ve bahar döneminde yaşanan hormon tartışmaları nedeniyle bir süre adeta tüketimine ara verilen tavuk ürünleri, özellikle yaz aylarında pikniklerin yoğunlaşmasına bağlı olarak yeniden tercih edilmeye başlandı. 
     Ucuzluğu nedeniyle yaz mevsiminde yoğun talep gördüğü için fiyatı tavan yapan tavuk ürünleri, pikniklerin azalması ve balıktaki bolluk nedeniyle son günlerde fazla ilgi görmüyor. 
     Talebin azalması nedeniyle fiyatı yaz aylarına oranla düşen tavuk ürünlerinden kanat 7 YTL'den 3.90 YTL'ye, piliç bonfile 5.40 YTL'den 4.90 YTL'ye, piliç pirzola 5.5 YTL'den 4.69 YTL'ye, baget ise 4.5 YTL'den 3.6 YTL'ye geriledi. 
     Bir alışveriş merkezinin yetkilileri, bütün tavuğun kilosunun da 3.5 YTL'den 3 YTL'nin altına düştüğünü belirtirken, ''yaz aylarında yoğunluk nedeniyle müşteriye tavuk eti yetiştirmekte güçlük çekiyorduk. Bugünlerde ise talep çok azaldı. Yazın fiyatının yükselmesinde pikniklerin ve alternatifinin bulunmamasının rolü büyüktü. Şimdi ise alternatifi ve çok özlenen balık fazlaca tercih ediliyor'' diye konuştu. 
     
</TEXT>
</DOC>
