<DOC>
<DOCNO> 366840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonyas19.html </URL>
<DATE> 2005/08/03/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Seks fuarında izdiham .. 
</HEADLINE>
<TEXT>

     LEVENT ULUÇER Pekin DHA 

ÇİN’in en büyük kenti olan Şanghay’da ikincisi düzenlenen seks fuarı dün açıldı. Çinliler seks hayatlarına ’renk katabilmek’ için 2 gün sürecek olan Büyüklere Oyuncak ve Üreme Sağlığı Uluslararası Sergisi’ne akın etti. 
     Ziyaretçiler, kokulu prezervatiflerden, seksi kadın iç çamaşırlarına kadar her çeşit ürünle yakından ilgilendi. Sergiye yurtiçinden ve yurtdışından katılan 100 şirket, erotik ürünlerini dünyanın en hızlı gelişen ülkesinde sergileme fırsatı buldu. 
     Sergi organizatörleri bu yıl ziyaretçi sayısının 2004’tekine oranla yüzde 30 ila yüzde 40 daha fazla olacağını söylüyor. Geçen yıl sergiyi 20 bin kişi ziyaret etmişti. Sergiye Almanya’dan katılan bir şirketin yetkilisi, Çin’in gelecek 5 yıl içinde dünyanın en büyük seks ürünleri pazarı olacağı tahmininde bulundu. 
     
     SEKS ÜRÜNLERİ PAZARI 2003’TE 16.5 MİLYAR YTL’Yİ AŞTI 

     Çin Cinsiyet Sağlığı Komisyonu, 2003 yılında Çin’in seks ürünleri pazarının 100 milyar yuanı yaklaşık 16.5 milyar YTL geçtiğini ve bu rakamın, beklenenin yüzde 30 üzerinde olduğunu açıkladı. 
     Diğer bir Alman şirketinden Oliver Redschlag, geçen yıl bu fuarı sadece gezmek için geldiğini, ama bu yıl fuara şirket olarak katıldıklarını ve dün ellerindeki broşürlerden 2 bininin ziyaretçiler tarafından kapışıldığını sevinerek gördüğünü söyledi. 
     Sergide afrodizyak ilaçlar, seksi kadın iç çamaşırları, masaj aletleri, çeşitli türde prezervatifler ve rahatlatıcı özel kokular gibi birçok ürün satışa sunuldu. 
     
</TEXT>
</DOC>
