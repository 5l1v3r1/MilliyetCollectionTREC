<DOC>
<DOCNO> 384722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun07.html </URL>
<DATE> 2005/10/07/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
New York Polisi ve FBI, araştırmalarını sürdürüyor 
</HEADLINE>
<TEXT>

     New York Polisi ve FBI'ın, 19 teröristin kente gelerek metroya bomba yerleştireceğine dair ''güvenilir istihbarat'' konusunda araştırmalarını sürdürdüğü bildirildi. 
     New York metro sistemine yönelik terörist saldırı tehdidi üzerine kentteki güvenlik önlemlerinin en üst seviyeye çıkarıldığı belirtilirken, ABC News televizyonu, ABD İç Güvenlik Bakanlığı kaynaklarının, söz konusu tehdide dair istihbaratın ''güvenilir olduğundan kuşku duyduklarını'' bildirdi. Buna rağmen New York polisi, söz konusu tehdidi ciddiye aldıklarını ve istihbarat kaynağının güvenilir olduğuna inandıklarını ifade etti. Polis, bu istihbarat doğrulanıncaya kadar halkın paniğe kapılmasının yersiz olduğunu da belirtti. 
     
     METRO SİSTEMİNE YÖNELİK 
     New York Belediye Başkanı Michael R. Bloomberg, söz konusu tehdidin, şehrin metro sistemine yönelik özel detaylar içeren bir tehdit olduğunu açıklarken, şehrin güvenliğini sağlamak için hiçbir fedakarlıktan kaçınmayacaklarını söyledi. 
     ABC News'in konuya ilişkin haberinde, söz konusu terör tehdidini oluşturan grupta Irak'tan New York'a gelen eczacılar bulunduğu ve bu grubun New York metrosuna yönelik bir çeşit kimyasal saldırıda bulunabileceği iddia edildi. 
     Habere göre, ABD ordusu Irak'ta düzenlediği bir operasyonda biri ya da daha fazlası eczacı olmak üzere 3 El-Kaide militanını ya da direnişçiyi tutukladı ve yakalananlardan biri New York'ta gerçekleştirmeyi düşündükleri saldırı planını itiraf etti. 
     Yine istihbarat kaynaklarının verdiği bilgiye göre, söz konusu 19 militan, New York metro sistemine bomba ya da bombaları valiz içinde yerleştirmeyi planlıyor. Bu yüzden New York Polis Şefi Reymond Kelly, polislerin metro istasyonlarında çantaları, valizleri, bebek arabası ve çantalarını aramaya devam edeceğini ve üniformalı ya da üniformasız polislerin de metro trenlerinde yolcularla birlikte seyahat edeceğini ifade etti. 
     
     TAKVİYE POLİSLER, ÖZEL EKİPLER 
     Bu arada, güvenlik önlemlerinin en üst seviyeye çıkarıldığı New York'a takviye polis güçleri sevkedilirken, güvenlik önlemleri kapsamında metro ve tren istasyonlarına özel eğitimli polis köpekleri ve bomba imha ekipleri de yerleştirildi. 
     Artırılan güvenlik önlemleri kapsamında Manhattan'da henüz herhangi bir tutuklama yaşanmazken, bazı operasyonların şehir dışında devam ettiği öğrenildi. 
     Belediye Başkanı Bloomberg, güvenlik yetkililerinin terörist saldırganların şu an New York'ta olduklarına inanmaları için herhangi bir sebebin bulunmadığını söyledi. 
     New York metrosu her gün ortalama 4,5 milyon kişi tarafından kullanılıyor. 
     
</TEXT>
</DOC>
