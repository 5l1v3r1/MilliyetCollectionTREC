<DOC>
<DOCNO> 391872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/siyaset/siy06.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör sizi de vurur' 
</HEADLINE>
<TEXT>


Cumhurbaşkanı Sezer, bayram mesajında Erdal kararı nedeniyle Belçika'yı eleştirdi 

ANKARA Milliyet 


Cumhurbaşkanı Ahmet Necdet Sezer, Özdemir Sabancı suikastı sanığı Fehriye Erdal'ın Belçika'da yargılanmamasına ilişkin kararı ima ederek, "Terörizmi destekleme çabası içinde olan, terör ve şiddetten yarar uman, terörle savaşımda işbirliği yapmayan ülkelerin terörün bir gün kendilerine de zarar vereceğini unutmamaları gerekir" dedi. 
Sezer, Şeker Bayramı mesajında son günlerde terör eylemlerini tırmandıran ve sokak gösterileri düzenleyenlerin ülkenin birlik ve beraberliğine zarar veremeyeceklerini vurguladı. Sezer şunları kaydetti 
"Büyük bir insanlık suçu olan terörle savaşımda başarıya ulaşılabilmesi, uluslararası alanda ortak bir anlayışın egemen kılınmasının yanı sıra evrensel değerlerin benimsenmesine ve dinlerin getirdiği iletilerin doğru anlaşılmasına bağlıdır." 
Anadolu Müslümanlığının hoşgörüye dayalı din felsefesi geleneğine vurguda bulunan Sezer, "Yüce dinimizin insana değer veren, barışı ve kardeşliği öne çıkaran yönü ortadayken, son yıllardaki kimi terör eylemlerinin dinle ilişkilendirilmeye çalışılması üzüntü vericidir. İlkelliğin, bağnazlığın, çatışmanın dinde yeri yoktur" ifadesini kullandı. 



</TEXT>
</DOC>
