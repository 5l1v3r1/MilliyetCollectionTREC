<DOC>
<DOCNO> 380011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo14.html </URL>
<DATE> 2005/09/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İhsan Kalkavan Camia birleşip isterse Beşiktaş'a başkan olabilirim 
</HEADLINE>
<TEXT>

     Beşiktaş Kulübü eski Yönetim Kurulu Üyesi İhsan Kalkavan, Beşiktaş camiasının kendisine sınırsız yetki vermesi halinde, bir gün kulüp başkanlığını düşünebileceğini söyledi. 
     Memorial Hastanesi'nin sponsorluğunda yapılan ''11 Altın Adam'' yarışmasının Kalyon Otel'deki jüri toplantısında yer alan İhsan Kalkavan, kendisine yöneltilen soruları yanıtladı. 
     Kalkavan, Beşiktaş Kulübü'nde başkanlık görevini düşünüp düşünmediği konusundaki bir soru üzerine, siyah-beyazlı kulübün kötü yönetilmesinin kendisini üzdüğünü ifade ederek, şunları söyledi 
     ''Süleyman Seba'nın başkanlığı döneminde ona karşı bir yönetim kurmak için yarışa girmiştik ve kaybettik. Ondan sonra da ben çıkıp, bir daha Beşiktaş'ta hiçbir yönetimde yer almayacağımı söyledim. Bir Beşiktaşlı'ya da tükürdüğünü yalamak yakışmaz. Ama hakikaten bir gün camia birleşip, 'Tamam İhsan Bey, biz aday çıkartmıyoruz. Kendi istediğin gibi bir yönetim kur' derse, o zaman başkanlık olabilir. Bir seçim kampanyası içinde değil, Beşiktaş'ı dünya markası yapabilmek için rahat bir şekilde kadro oluşturabilmeliyim.'' Beşiktaş'ın üst üste aldığı kötü neticeler sonrası kendisine çok sayıda telefon geldiğini kaydeden Kalkavan, ''Bilhassa son Fenerbahçe mağlubiyeti sonrası birçok kişi beni arayarak, desteklerini ilettiler. İleride bu talepler yine ciddi olarak gelirse, ben de fedakarlık göstererek, Beşiktaş için çalışırım'' diye konuştu. 
     
     RIZA ÇALIMBAY'A DESTEK 
     İhsan Kalkavan, Beşiktaş'taki geleceği tartışılmaya başlayan teknik direktör Rıza Çalımbay'a destek verdi. 
     Kalkavan, ''Rıza'nın Beşiktaş'a gelişinde benim de payım oldu. Gelmesini çok istiyordum. Son dönemde Beşiktaş'ın içinde bulunduğu zafiyetler beni çok üzdü ama bana göre bu durumda en az günahı olan kişi Rıza hocadır. Ne kadar başkan sahip çıkıyor gibi gözükse de, yönetim içinde hocayla ihtilaflı olanların varlığı biliniyor. Ben de yönetici olsam, Rıza kardeşime sahip çıkardım'' dedi. 
     
     ÖZERTEN ''HAKEMLERİMİZİ SADECE YÜREKLENDİRDİK'' 
     Jüri toplantısının onur konukları arasında yeralan Futbol Federasyonu Merkez Hakem Kurulu MHK Başkanı Ufuk Özerten ise, hakemlerin gösterdiği performans konusunda mütevazı olmayacağını anlatarak, ''Bizim hakemlerimize yeni bir şeyler kattığımız inancında değilim. Biz sadece onları yüreklendirdik. Kimseye ödeyecek diyet borcumuzun olmadığını, kul hakkının yenmemesi gerektiğini telkin ettik'' şeklinde konuştu. 
     Özerten ayrıca, FIFA'nın yeni uygulamasına başladığı ''chipli'' futbol toplarıyla ilgili olarak da, ''Bu durum benim tüylerimi diken diken ediyor. O topun kale çizgisini geçip geçmediğinin yıllarca tartışılması, bence futbolun ruhuna daha uygun'' dedi. 
     
</TEXT>
</DOC>
