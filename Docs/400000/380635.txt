<DOC>
<DOCNO> 380635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo17.html </URL>
<DATE> 2005/09/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Galatasaray'da sakat futbolcuların durumu... 
</HEADLINE>
<TEXT>

     Galatasaray'da sakatların fazla olması teknik heyeti endişelendirirken, sağlık ekibi Necati, Hasan Kabze ve Ayhan'ı Samsunspor karşılaşmasına kadar iyileştirebilmek için adeta seferber oldu. 
     Kulüp doktoru Murat Çevik, AA muhabirine yaptığı açıklamada, Necati'nin yarın takımla birlikte antrenmana çıkabilmesi için olağanüstü çaba harcadıklarını belirterek, ''Tedavisi devam ediyor. Sabah egzerzisini yaptı. Akşam yine tedavisi sürecek. Yarın yapılacak kontrolden sonra antrenmana çıkıp çıkmayacağına karar vereceğiz'' dedi. 
     Hasan Kabze'nin ayak bileğinde ödem ve kanama olduğunu anlatan Dr. Çevik, bu oyuncunun Samsunspor maçına yetişememe riskinin de bulunduğunu belirtti. 
     Çevik, bugün antrenmanda sakatlanan Ayhan'ın ayak bileğini burktuğunu ve ödemi olduğunu dile getirerek, bu oyuncu için konuşmanın henüz erken olduğunu söyledi. 
     
     HAKAN ŞÜKÜR, TROMSÖ MAÇINA 
     Hakan Şükür'ün tedavisinin iyi gittiğini dile getiren Dr. Çevik, bu futbolcuyu Tromsö maçına yetiştirmeye çalıştıklarını söyledi. 
     Cihan'ın da Samsunspor maçında oynama ihtimalinin düşük olduğunu anlatan Murat Çevik, bu oyuncuyu da Tromsö maçına kadar hazır hale getirmeye çalıştıklarını ifade etti. 
     Dr. Çevik, sakat oyunculardan Altan'ın tedavisinin devam ettiğini, bu futbolcunun, sakatlığı süren Ergün ile birlikte Samsunspor maçında oynayamayacağını sözlerine ekledi. 
     
</TEXT>
</DOC>
