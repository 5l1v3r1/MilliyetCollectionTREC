<DOC>
<DOCNO> 388351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur16.html </URL>
<DATE> 2005/10/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Nefes alamayan kızını hayata döndürdü 
</HEADLINE>
<TEXT>

     Aksaray’da, kas yetmezliği hastalığı nedeniyle fenalaşıp hastaneye kaldırılmaya çalışılan 3 yaşındaki Merve’yi, ambulanstaki hava aspiratörü arızalanınca, annesinin ağzıyla yaptığı müdahale hayata döndürdü. Merve Koyuncu’nun annesi, ambulansta 45 dakika boyunca hortum yardımı ile küçük kızın boğazında biriken 
     balgamı temizleyip, hastaneye problem çıkmadan yetişmesini sağladı. 
     Aksaray’ın Eskil İlçesi’nde yaşayan 5 çocuk annesi Hediye Koyuncu 29 , AA muhabirine, yaklaşık 1 yıl önce en küçük çocuğu Merve’ye kas yetmezliği Kronik muskuler Distrofi hastalığı teşhisinin konulduğunu belirterek, teşhisten sonra kızının oksijen tüpüyle yaşamaya başladığını söyledi. 
     Ankara’daki bir hastanede kızının 7 ay tedavi gördüğünü belirten Koyuncu, Merve’yi tedaviye getirip götürmek için şoför olan eşinin işini bırakmak zorunda kaldığını ifade etti. 
     Hastaneye ilk gittiklerinde, doktorların, kızlarının ancak iki ay yaşayabileceğini söylediklerini ifade eden Koyuncu, "Kızımın durumu beni çok üzüyordu ama yapacak hiç bir şey yoktu. Doktorlar ne söylerse söylesin ben kızımın yaşayacağına inanıyorum. Merve’nin tedavisini yeşil kartla yaptırmaya çalışıyoruz. Tabi gücümüz bir yere kadar yetiyor" diye konuştu. 
     Kızını hastanedeki tedavisinin ardından Eskil İlçesi’ndeki evlerine getirdiklerini belirten Koyuncu, şöyle devam etti 
     "Merve’nin yaşamı için soluk almasını sağlamak ve nefes yollarını temiz tutmak amacıyla vantilatör makinası, oksijen alabilmesi için de oksijen tüpü kullanmaya başladık. Akciğeri çalışmadığı için, vücut balgamla birlikte bazı maddeleri dışarı atamıyor, bu da kızımın soluk borusunu tıkıyor. Kızımın yaşaması için bu cihazları sürekli kullanmamız gerekiyor. Vantilatör elektrikle çalışıyor, oksijen tüpü ise yaklaşık 6 saat ancak gidiyor. Bu da zaman zaman bizi sıkıntıya düşürebiliyor." Anne Koyuncu, takılan hortumlardan dolayı Merve’nin boğazında yaralar oluştuğunu, bu nedenle Eskil Devlet Hastanesi’ne gittiklerini, kızının buradan da Konya’daki Faruk Sükan Kadın Doğum ve Çocuk Hastalıkları Hastanesi’ne sevk edildiğini söyledi. 
     
     HAVA ASPİRATÖRÜ ARIZA YAPINCA, KIZINI AĞZIYLA YAŞATTI 
     Sağlık personelinin bulunmadığı ambulansla kızını hastaneye götürdükleri sırada kızının soluk alıp verebilmesi için hava aspiratörünü kullanmak istediklerini, ancak bu cihazın arızalandığını bildiren Hediye Koyuncu, şöyle konuştu 
     "Kızımın yaşayabilmesi için, aspiratörü kullanmak zorundaydım, yoksa solunum yolu tıkanacak, soluk alıp vermesi tamamen duracaktı. 
     Ben ağzımla kızımın nefes yollarında biriken atıkları, hortum yardımıyla 45 dakika boyunca çekerek dışarı attım. Hastaneye gelinceye kadar bu durum devam etti. Bunu yapamasaydım kızım hayatını kaybedecekti. Zaman zamanda evde de aynı durumu yapmak zorunda kaldığım günler olmuştu..." Koyuncu, kızı Merve’nin, hastanede elektriğe bağlanan bu cihazın şarjının dolmasının ardından, Selçuk Üniversitesi Meram Tıp Fakültesi Hastanesi’ne sevk edildiğini ifade etti. 
     Merve’yi yaşatmak için elinden geleni yapacağını belirten Hediye Koyuncu, şunları söyledi 
     "Zor durumdayım. Kocam işsiz kaldı. Oksijen tüpünün her altı saatte bir değişmesi lazım. Yeşil kartla masrafların bir bölümünü karşılayabiliyoruz. Kızımı yaşatabilmek için hayırsever vatandaşların desteğine ihtiyacımız var." 
     
</TEXT>
</DOC>
