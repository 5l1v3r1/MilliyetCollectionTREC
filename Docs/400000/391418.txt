<DOC>
<DOCNO> 391418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko47.html </URL>
<DATE> 2005/11/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ali Sabancı 6 Ekim'de havacılıkta 'biz de varız' diye parmak kaldırdık 
</HEADLINE>
<TEXT>

     Pegasus Havayolları Yönetim Kurulu Başkanı Ali Sabancı, Türk sivil havacılığının bankacılık sektörü kadar regüle bir sistem olduğunu belirterek, ''6 Ekim'de havacılıkta 'Biz de varız' diyerek parmak kaldırdık'' dedi. 
     Ali Sabancı, özel havayolu şirketi Pegasus'un Sabiha Gökçen Havalimanı'ndan Adana'ya gerçekleştirilen ilk seferinden önce düzenlenen törende yaptığı konuşmada, heyecanlı ve gurur verici bir gün yaşadıklarını ifade ederek, bugünden itibaren hiç bitmeyecek bir canlı yayına başladıklarını bildirdi. 
     Sektörün büyüyeceğine ve kendilerine olan güvenlerinin tam olduğunu belirten Sabancı, Türk kamuoyunun 6 Ekim tarihinde tanıştığı Pegasus'un sektöre bir dinamizm kazandıracağına inandığını söyledi. 
     Pegasus'un uçuş merkezi olarak Sabiha Gökçen Havalimanı'nı seçtiğini ve bunun da kendilerini farklılaştıran ana faktör olduğunu dile getiren Sabancı, Türkiye'nin en genç filosuna sahip Pegasus'un uçaklarının yaş ortalamasının 6.1 yıllık olduğunu ve 55 YTL'den başlayan fiyatları kamuoyunun ilk kez duyduğunu anlattı. 
     Sabancı, Türk sivil havacılığının bankacılık sektörü kadar regüle bir sistem olduğunu ifade ederek, ''6 Ekim de 'biz de varız' diye parmak kaldırdık. Havacılığın kurallarına uymaya, onları desteklemeye parmak kaldırdık. Güvenlik, güvenlik, güvenlik... bizim en önemli konumuz'' dedi. 
     
     İTEP PROJESİ 

     Savunma Sanayii Müsteşarı Murad Bayar da, Sabiha Gökçen Havalimanı'nın Savunma Sanayii Müsteşarlığı'nın başlattığı İleri Teknoloji Endüstri Parkı ve Havalimanı İTEP Projesi'nin bir parçası olduğuna işaret ederek, bu projenin toplam 4 bölümü bulunduğunu söyledi. 
     Proje kapsamında bölgeye oteller, iş merkezleri yapılacağını aktaran Bayar, Sabiha Gökçen için 700 milyon dolarlık harcama yapıldığını belirtti. Bunun geri dönüşümünü beklediklerini dile getiren Murad Bayar, havalimanının büyüyen bir işletme olduğunu bildirdi. 
     Sabiha Gökçen'in artık kar edecek, kendine yetecek seviyeye geldiğini belirten Bayar, havalimanını özel işletmeye açma çalışmaları başlattıklarını ve gelecek yıl özel bir işletmeye devredileceğini duyurdu. 
     Sabiha Gökçen Havalimanı adına konuşan HEAŞ Genel Müdürü İbrahim Büyükyumukoğlu da 2001 yılında uçuşa açılan havalanın ilk yıllarda atıl bir tesis olarak basında yer aldığını anımsattı, ancak kendilerinin atılgan davranarak burayı geliştirdiklerini belirtti. 
     İbrahim Büyükyumukoğlu, özellikle İstanbul'un Anadolu yakası ile çevre illerde yaşayanların denizleri aşmadan, köprü trafiğine takılmadan uçağa binme fırsatını veren Sabiha Gökçen Havalimanı'nın son 1 yılda yolcu sayısını ve taşıdığı yükünü artırdığını söyledi. 
     Sadece son 5 ayda iç hatlarda 274 bin yolcuya hizmet verildiğini belirten Büyükyumukoğlu, Pegasus'la birlikte havalimanında 3. havayolu şirketinin tarifeli uçuşları başlattığını kaydetti. 
     
     1 NUMARALI BİLET BAKAN YILDIRIM'A 

     Konuşmalardan sonra, Pegasus Havayolları Yönetim Kurulu Başkanı Ali Sabancı, Ulaştırma Bakanı Binali Yıldırım'a sembolik olarak 1 numaralı uçak biletini takdim etti. 
     Binali Yıldırım, Ali Sabancı, İbrahim Büyükyumukoğlu ile özel davetliler ve basın mensupları ilk iç hat uçuşunun yolcuları olarak uçağa bindiler. Uçak, yaklaşık 150 yolcusuyla birlikte Adana'ya hareket etti. 
     Sabiha Gökçen'den iç hat tarifeli seferlerine başlayan Pegasus Havayolları, İstanbul'dan Ankara, Antalya, Trabzon, Adana ve Van'a uçuş gerçekleştirecek. 
     Biletler, Ankara, Antalya ve Trabzon'a 55 YTL'den, Adana ve Van'a ise 65 YTL'den başlayan fiyatlarla satılıyor. 
     Bilet satışları 7 gün 24 saat hizmet veren 444 0 737 nolu bilet hattından, internette de www.flypgs.com adresi üzerinden e-bilet uygulaması ve acenteler ile havalimanı satış ofisleri aracılığıyla yapılacak. 

     
</TEXT>
</DOC>
