<DOC>
<DOCNO> 358297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun35.html </URL>
<DATE> 2005/07/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Hristofyas Suçlayıcı sıfatlar kullanmaktan kaçınalım 
</HEADLINE>
<TEXT>

     KKTC'de iktidarın büyük ortağı Cumhuriyetçi Türk Partisi CTP ile Güney Kıbrıs'taki hükümetin büyük ortağı AKEL partisi, Kıbrıs sorununa bir an önce çözüm bulunması ve Annan planında yapılacak değişikliklerin BM çerçevesinde olması için ortak görüşte olduğunu ve bunun için daha sık diyalog içinde olacaklarını açıkladı. 
     İki parti de Rumların Annan planına ''hayır''ını ''evet''e dönüştürmek ve bunu yaparken de Kıbrıslı Türklerin ''evet''ini koruyarak, BM çerçevesinde görüşmelerin başlamasından yana olduğunu ortaya koydu. İki parti, iki taraf arasındaki diyalogun gelişmesi için karşılıklı suçlamalara son verilmesi görüşünde. 
     KKTC Başbakanı ve Cumhuriyetçi Türk Partisi CTP Genel Başkanı Ferdi Sabit Soyer başkanlığındaki CTP heyeti, bugün Güney Kıbrıs'taki koalisyon hükümetinin büyük ortağı AKEL partisini ziyaret etti. 
     Soyer ve AKEL Genel Sekreteri Dimitris Hristofyas, AKEL Genel Merkezi'ndeki görüşmenin sonunda ortak basın toplantısı düzenledi. 
     AKEL Genel Sekreteri ve Rum Meclis Başkanı Hristofyas, dostça bir görüşme yaptıklarını, Kıbrıs sorunu ve ortak faaliyetleriyle ilgili görüş alışverişinde bulunduklarını belirterek, karşılıklı temasları yoğun olarak sürdürmede hemfikir olduklarını söyledi. 
     Annan planında yapılacak değişikliklerin, BM çerçevesinde olması gerektiğini, bunun iki partinin görüşü olduğunu belirten Hristofyas, ''İki partinin de ortak görüşü Kıbrıs sorununun bir an önce çözüme kavuşturulmasıdır'' dedi. 
     İki partinin, KKTC'nin ''Tayvanlaşması modeline'' karşı çıktığını ve iki bölgeli, iki toplumlu federal bir çözüm istediğini ifade eden AKEL Genel Sekreteri, CTP ve AKEL'in Annan planında bazı konularda görüş ayrılığı olduğunu, görüş ayrılıklarını görüşmek için daha fazla diyalog kurma kararı aldıklarını belirtti. 
     KKTC Cumhurbaşkanı Mehmet Ali Talat ile Rum yönetimi lideri Tasos Papadopulos'un BM çerçevesinde yapacakları görüşme öncesinde, yine BM çerçevesinde ön görüşme yapmalarının yararlı olacağını, ancak bunun için çok iyi bir hazırlık yapılması gerektiğini kaydeden Hristofyas, suçlayıcı sıfatlar kullanılmasından kaçınılması gerektiğini söyledi. Hristofyas, ''Söz savaşının durması gerekiyor. Her iki toplum arasında karşılıklı saygının gelişmesi gerektiğine inanıyorum'' dedi. 
     
     BAŞBAKAN SOYER 
     KKTC Başbakanı ve CTP Genel Başkanı Ferdi Sabit Soyer de Başbakan Recep Tayyip Erdoğan ile Yunanistan Başbakanı Kostas Karamanlis'in hafta sonu, iki ülke arasında yeni bir işbirliğinin ciddi adımını attığına işaret ederek, ''Şimdi de Kıbrıs'ın kuzey ve güneyinin iki büyük partisi CTP ve AKEL'in bir araya geldiğini, ortak amacın, ortak vatan ve bir an önce kalıcı çözüm olduğunu'' söyledi. 
     Bütün Avrupa birleşirken, Kıbrıs'ta ''Euro taksim'' olmaması gerektiğini ve Kıbrıs'ta siyasi birleşme olması gerektiğini ifade eden Soyer, AKEL ile çok yararlı bir görüşme yaptıklarını söyledi. 
     Soyer, Rumların 24 Nisan 2004 referandumunda Annan planına 'hayır'', Kıbrıslı Türklerin de ''evet'' dediğine işaret ederek, ''Şimdi görevimiz, Kıbrıs Rum toplumunun 'hayır'ını 'evet'e dönüştürecek görüşmeler yapmak. Ama bunu yaparken de Kıbrıs Türk toplumunun 'evet'ini sarsmamalıyız. Bu dengeli olmalı'' diye konuştu. 
     
     'İKİNCİ LİGDE KALMAYI KABUL EDEMEYİZ' 
     ''Biz 'Tayvanlaşma modeline' karşıyız'' diyen Soyer, ''Rum toplumu süper ligde oynarken, Kıbrıs Türk toplumunun ikinci ligde kalmasını kabul edemeyeceklerini, çözümüm yerini hiçbir şeyin tutmayacağını'' vurguladı. 
     Diyalogun sürmesi için iki partinin elinden geleni yapacağını kaydeden Soyer, Hristofyas'ın, ''suçlayıcı sıfatlar kullanılmaması'' sözlerine katıldığını belirterek, ''Demeç savaşı yapmamak lazım. Ama bu karşılıklı olmalı'' dedi. 
     Siyasal eşitliğe ve federal çözüme inandığını dile getiren Soyer, Rum yönetimi sözcüsü Kipros Hrisostomidis'in ''Kıbrıslı Türklerin yasal hükümetiyiz'' dediğini anımsatarak, bunu kabul edemeyeceklerini söyledi. 
     Başbakan Soyer, Talat ve Papadopulos'un ön görüşme yapmasının faydalı olacağına inandığını, geçmişte benzer görüşmeleri eski Cumhurbaşkanı Rauf Denktaş ile eski Rum yönetimi lideri Glafkos Klerides'in yaptığını belirtti ve bu konuda Hristofyas'ın da pozitif katkı yapmasının olumlu olacağını kaydetti. 
     Başbakan Soyer, bir soru üzerine, CTP'nin görüşme salonundaki Türk ve KKTC bayraklarını bahane ederek CTP ile görüşmeye gelmeyen Papadopulos'un partisi Demokratik Parti DİKO ile görüşmeye her zaman hazır olduklarını belirtti. Soyer, ''Barış için rüzgara karşı yürümeliyiz'' dedi. 
     
</TEXT>
</DOC>
