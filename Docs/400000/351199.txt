<DOC>
<DOCNO> 351199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy15.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami anketiyle Meclis karıştı 
</HEADLINE>
<TEXT>


Milletvekillerinin namaz kıldıkları camiyi beğenip beğenmediklerini araştıran anket sahipsiz kaldı 

ÖNDER YILMAZ Ankara 


Milletvekillerinin namaz kıldıkları camiyi beğenip beğenmediklerini araştıran 'cami anketi' TBMM'yi karıştırdı. TBMM Başkanlığı, anketi sahiplenmezken, çalışmayı yürüten Sezin Haseki, doldurulan formların gönderilme adresini "TBMM Başkanlık Özel Kalemi - 5151" olarak yazdı. TBMM Başkanlık Özel Kalem'de çalışırken 2004'te Kültür ve Turizm Bakanlığı'na geçen Haseki, Meclis'e gelerek cuma namazı çıkışında milletvekillerine 'cami anketi' dağıttı. TBMM Başkanlığı, anketi kendilerinin yaptırmadığını bildirirken, anketin bazı TBMM üst düzey bürokratlara da verildiği öğrenildi. 
Haseki, "Master tezim için seçtiğim 3 cami örneğinden biri Meclis Camii idi. Milletvekillerinin caminin eksiklikleri, nasıl bir cami istedikleri, beğenip beğenmediklerini öğrenmek için anket hazırladım" dedi. 


</TEXT>
</DOC>
