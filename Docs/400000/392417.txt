<DOC>
<DOCNO> 392417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur04.html </URL>
<DATE> 2005/11/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Boğaz köprülerine ''kat çıkalım'' önerisi... 
</HEADLINE>
<TEXT>

     Nuray Gürel 

Asma köprüler konusunda uzman Yüksek Mimar Mühendis Orhan Erdil, Boğaziçi ve Fatih Sultan Mehmet FSM köprülerine ''kat çıkalım'' önerisinde bulundu. 
     Boğaziçi Köprüsü inşa edildiği dönemde köprü uzmanı ABD'li Amman Whitney şirketinin Ortadoğu temsilcisi olan Erdil, AA muhabirine yaptığı açıklamada, 3. köprü tartışmalarına değinerek, İstanbul'a köprü tartışmasının yeni olmadığını, Boğaziçi ve FSM köprülerinin de tartışmalar sonucunda gerçekleştiğini hatırlattı. 
     Boğaziçi Köprüsü'nün mimarının İngiliz Freeman Fox firması olduğunu ve bu firmanın köprüleri özellikle tek katlı projelendirdiğini anlatan Erdil, her yeni köprü için tekrar tekrar aynı projeyi uyguladığını, böylece yeni köprüler yaptığını savundu. 
     Daha ekonomik olması açısından İstanbul'daki Boğaziçi ve FSM köprülerine ikinci kat asılmasını öneren Erdil, köprülere ikinci katın mevcut yolun altına asılması gerektiğini, ancak gerek Boğaziçi, gerekse FSM köprülerinin denizden yüksekliği minimum yapıldığı için ikinci katların mevcut yolun altına asılamayacağını söyledi. 
     Erdil, bu nedenle her iki köprüye de mevcut yolun üstüne 2. katın asılabileceğini belirterek, sözlerini şöyle sürdürdü 
     ''Golden Gate köprüsü de tek katlı yapılmıştı, ama sonradan ikinci katı yapıldı. Biz ABD'den zengin miyiz Boğaziçi ve FSM köprülerine ikinci kat yapılabilir. Bu ikinci kat, istenilen köprüye asılabilir. Bir köprüye ikinci katı asmak, yeni köprü yapmaktan çok daha ekonomik. Mevcut köprülerden herhangi birine ikinci katı yapmak için taşıma kapasitesine bakılır ve ona göre gerekirse yapılacak güçlendirmenin ardından da ikinci kat asılır.'' Herhangi bir köprüye ikinci katın, köprü kapatılmadan, trafik devam ederken yapılabileceğini vurgulayan Erdil, Boğaziçi Köprüsü iki katlı tasarlanmış olsaydı bugünkü trafik sorununun yaşanmayacağını da ifade etti. Erdil, ''Biz FSM Köprüsü'nün de 2 katlı olacak şekilde tasarlanmasını önermiştik'' dedi. 
     
     ''ANA ARTERLER YER ALTINA'' 

     İstanbul Boğazı'na 3. köprü yapılmasını destekleyen Erdil, ''3. köprü yapılmalı, ama bu kez mutlaka 2 katlı olacak şekilde tasarlanmalı. Trafik arttığında 4. köprü yerine mevcuda bir kat daha asılır. İkinci kat asmanın maliyeti de köprü yapma maliyetinin sadece yüzde 25'i olur'' diye konuştu. 
     Asma köprüler konusunda uzman Yüksek Mimar Mühendis Orhan Erdil, İstanbul'un sorunun köprüler olmadığına dikkat çekerek, şunları kaydetti 
     ''İstanbul trafiğinin asıl sorunu köprüler değil, köprü çıkışından sonraki yollar. Köprü çıkışlarından itibaren ana arterler yer altına alınırsa, İstanbul'un trafik sorunu biter. Boğaziçi Köprüsü'nden sonra Taksim'e kadar yeraltı yolu yapılabilir. İstanbul buna uygun. Bu, Japonya'da da böyle. İstanbul'un üçüncü bir çevre yoluna ihtiyacı yok. Sarıyer'den Bakırköy'e kadar kavşak, yeraltı ve yerüstü yollar yapılmalı. Köprüler ve tüneller yeterli.'' 
     
</TEXT>
</DOC>
