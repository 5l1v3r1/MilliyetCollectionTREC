<DOC>
<DOCNO> 380382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas05.html </URL>
<DATE> 2005/09/21/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Yusuf İslam Londra, İngiltere'nin dış siyasetinden dolayı bombalandı 
</HEADLINE>
<TEXT>

     İngiltere’nin dünya çapındaki besteci, piyanist, gitarist ve şarkıcısı Yusuf İslam, "Londra’da 7 Temmuz’da metro ve iki katlı belediye otobüsüne düzenlenen bombalı saldırılar, İngiltere’nin güttüğü dış siyasetten oldu" dedi. 
     Cardiff Üniversitesi’nde bugün açılan "İngiltere İslam Araştırmaları Merkezi"nde konuşan eski müzik yıldızı ve eski şöhret adı Cat Stevens olan Yusuf İslam, Tony Blair hükümetinin Irak politikasına üstü kapalı gönderme yaparak, "Tabii İngiliz dış siyaseti tek etmen değil. Ama Londra’nın bombalanmasını körükleyen ana kaynak oldu" dedi. 
     Yusuf İslam, İslamiyet’le 1977’de ağabeyinin getirdiği Kuran sayesinde tanıştı ve bütünüyle kendini saf Müslümanlığa verdi. 
     Cardiff Üniversitesi’ndeki açılışta İslam’ın ailede ve okulda çocuğa İslamiyet’in gerçek özünün öğretilmesi gerektiğini belirten Yusuf İslam, aksi halde çocuğun dışarıda yanlış dalgaların tesiri altında kalabileceğini belirtti. İngiltere’nin başkenti Londra’da Müslüman ilkokulu işleten Yusuf İslam, "İngiltere Müslümanları, yaşadıkları toplumla daha iyi bütünleşmeli" dedi. 
     Annesi İsveçli ve babası Kıbrıslı Rum olan Yusuf İslam, 21 Temmuz 1948 doğumlu ve ilk adı Yunanca Stefan Dimitri Yorgo. 
     Yusuf İslam, müzikte en büyük eserlerini 1972-1974 arası, "Tea for the Tillerman", "Teaser and the Firecat", "Catch Bull At Four" ve "Buddha and the Chocolate Box" olarak dört albümle verdi. 
     Dokuz yıl önce Bosna-Hersek’e gidişinde çok sesli müziğe yeniden döneceğini açıklayan Yusuf İslam, geçen yıl Eylül’de Londra-Washington uçak seferinde "11 Eylül terör korkusu yüzünden" uçaktan indirilmesi hakkında ABD hükümetinin hala kendisine resmi açıklama yapmadığını bildirdi. 
     Yusuf İslam, geçen yıl Kasım ayında SSCB’nin son Devlet Başkanı Mihail Gorbaçov tarafından Roma’da "Barış Adamı Ödülü"nü almış, "hayır işlerine katkısı, inançlarına sebatla bağlı her zorluğu yenmeye azimli kişiliği için" ödüle layık görüldüğü açıklanmıştı. 
     İslam, Türkiye’ye Nisan 1986’da ilk gelişinde Ankara’da da bulunmuştu. 
     
</TEXT>
</DOC>
