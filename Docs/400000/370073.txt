<DOC>
<DOCNO> 370073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur43.html </URL>
<DATE> 2005/08/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Ajlan ve Kerim Tekin'den sonra Tacettinoğlu'nu da mıcıra kurban verdik" 
</HEADLINE>
<TEXT>

     Türkiye Trafik Güvenliği Vakfı Yönetim Kurulu Başkanı Ekrem Bulgun, "Dünyanın hiçbir ülkesinde karayoluna mıcır döküp arabaların ezmesi beklenmez" dedi. 
     Bulgun, AA muhabirine yaptığı açıklamada, SKY Türk Televizyonu Ana Haber Spikeri Mehmet Tacettinoğlu’nun ölümü, eşi ve kızının yaralanmasıyla sonuçlanan trafik kazasının "yola dökülen mıcır sonucu oluşmasına çok üzüldüklerini" bildirdi. 
     Yıllardır bu konuda mücadele verdiklerini belirten Bulgun, Karayolları Genel Müdürlüğü’nün yıllardır sathi kaplama asfalt çalışması sırasında "önce asfaltı döktüğünü, sonra da üzerine mıcır attığını" öne sürdü. 
     Mıcır atılan yollarda araçların camlarının kırıldığını, maddi hasar oluştuğunu ve insanların yaşamlarını yitirdiğini kaydeden Bulgun, şöyle konuştu 
     "Dünyanın hiçbir ülkesinde karayoluna mıcır döküp arabaların ezmesi beklenmez. Bu tür kazalar Amerika’da, Avrupa ülkelerinde hiç yaşanmaz ve görülmez. Hatta, Güney Afrika’da bile böyle yol yapım çalışması olmaz. Karayolları, sathi kaplama asfalt çalışmasını usulüne uygun yapmadığı için oluşan kazalarda yüzde 90 kabahatlidir. Ajlan Büyükburç, Kerim Tekin gibi genç sanatçılarımızla Mehmet Tacettinoğlu’nu da mıcır yüzünden kaybettik. Bu insanlar göz önünde olduğu için hatırlanıyor. Her yıl mıcır sonucu oluşup da istatistiklere girmeyen yüzlerce ölümlü kaza yaşanıyor." Bulgun, kendisinin de 3-4 kez aynı nedenle kaza tehlikesi atlattığını söyledi. 
     
     TRAFİKTE EĞİTİM SORUNU 
     Trafikte yaşanan sorunların eğitimle çözülebileceğini vurgulayan Bulgun, vakfın İzmir Büyükşehir Belediyesi’nden sağladığı bir otobüs ile ilköğretim öğrencilerine trafik eğitimi verdiğini bildirdi. 
     Bugüne kadar 65 bin öğrenciye eğitim verdiklerini söyleyen Bulgun, "Büyüklerin öğrenme kabiliyetlerini kaybettiğini düşünmeye başladım. 
     Kasım ayından Mayıs ayına kadar ilköğretim okullarına giderek trafik nedir, yaya yolları neresidir, hangi ışıkta durulur, hangisinde geçilir konularını çocuklara öğretiyoruz. Onların bilinçlenerek anne ve babalarını frenleyeceklerine inanıyorum" diye konuştu. 
     
</TEXT>
</DOC>
