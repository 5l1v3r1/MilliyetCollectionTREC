<DOC>
<DOCNO> 384628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/eko03.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK, Gökkafes'teki ofislerini satıyor 
</HEADLINE>
<TEXT>


EPDK, 2002 yılında 13.1 trilyon liraya aldığı Gökkafes'teki ofis katlarını, şimdi 10 milyon 947 bin dolara satışa çıkardı. İhale 17 Ekim'de yapılacak 

TEBERNÜŞ KİREÇCİ 

Enerji Piyasası Düzenleme Kurumu EPDK Gökkafes'teki iki katını, toplam 10 milyon 947 bin 964 dolar tahmini bedel üzerinden satışa çıkardı. 
Gökkafes'in 2. ve 3. katlarında yer alan gayrimenkul, 18 bağımsız bölümden oluşuyor. 3 bin 948 metrekare brüt ve 2 bin 194 metrekare net alana sahip. İhale tahmini bedeli üzerinden net alanı yaklaşık 5 bin dolar civarında. 
İhale 17 Ekim'de EPDK'nın Gökkafes'te bulunan İstanbul İrtibat Bürosu'nda gerçekleştirilecek. İhalenin geçici teminatı 1 milyon 95 dolar olarak açıklandı. Ofis katları İnönü Stadyumu ve deniz manzaralı. İhale şartnamesi ve ekleri EPDK Yönetim Hizmetleri ve Bilişim Dairesi Başkanlığı'ndan veya İstanbul İrtibat Bürosu'ndan alınabiliyor. 
EPDK, Gökkafes'teki ofis katlarını 2002 yılında 13.1 trilyona satın almış ve kullanılabilir hale getirebilmek için yaklaşık 400 milyar lira harcama yapmıştı. Başbakanlık Teftiş Kurulu tarafından konu soruşturulmuş, hazırlanan rapor çerçevesinde sadece bir personelin bulunduğu ofis katlarının satışı kararlaştırılmıştı. 


</TEXT>
</DOC>
