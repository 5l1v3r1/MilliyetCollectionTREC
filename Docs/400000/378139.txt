<DOC>
<DOCNO> 378139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo31.html </URL>
<DATE> 2005/09/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tezeta Dengersa'nın duruşması yine ertelendi... 
</HEADLINE>
<TEXT>

     Uluslararası Atletizm Federasyonları Birliği'nin IAFF doping yaptığı gerekçesiyle yargılanması talep ettiği milli atlet Tezeta Dengersa'nın Gençlik ve Spor Genel Müdürlüğü Ceza Kurulu'ndaki duruşmasına devam edildi. 
     GSGM'de yapılan ve Dengersa ile antrenörü Ertan Hatipoğlu'nun da katıldığı duruşmada kurul üyeleri, milli atlete doping maddesi kullanıp kullanmadığını ve kaç yıldır pistlerde olduğunu sordular. 
     Dengersa, savunmasında İspanya'da yapılan Avrupa Salon Atletizm Şampiyonası öncesinde söz konusu yasaklı maddeyi kullanmadığını, spor hayatı boyunca da bu tarz bir yola başvurmadığını belirterek, suçsuz olduğunu ifade etti. 
     Ceza Kurulu, Dengersa'nın analizlerinin yapıldığı İspanya'nın Madrid Laboratuvarı'ndan gerekli eksik sonuçların alınması ve bilirkişi görüşünün tedarik edilmesi için duruşmayı 6 Ekim Perşembe gününe erteledi. 
     
</TEXT>
</DOC>
