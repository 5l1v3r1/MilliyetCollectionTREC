<DOC>
<DOCNO> 394992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuri'ye tazminat engeli 
</HEADLINE>
<TEXT>


Beşiktaş, Nuri Şahin'i sezon başında transfer etmek istedi, ancak babasının Almanya'daki tazminatı, siyah - beyazlılara gelişine engel oldu. Kartal bu parayı ödese, genç yıldız bugün Beşiktaşlı olacaktı 

BİLAL MEŞE 


U 17 Milli Takımı formasıyla harikalar yaratan, Milli Takımlar Teknik Direktörü Fatih Terim tarafından doğrudan A takıma yükseltilen Borussia Dortmundlu Nuri Şahin'in Beşiktaşlı olmasına, babasının tazminatı engel oldu. 
Sezon başında o dönem teknik direktörlük görevinde bulunan Rıza Çalımbay, genç futbolcuyla görüşerek, kendisini siyah - beyazlı forma altında görmek istediğini söyledi. Nuri ise Beşiktaşlı olmaktan mutlu olacağını, ancak son sözü ailesinin söyleyeceğini belirtti. 
Bunun üzerine Futbol Koordinatörü Erdil Arpacı, Nuri'nin babasıyla temas kurdu. Genç oyuncunun Beşiktaş gibi bir takımda oynamasının kendileri için mutluluk verici olduğunu söyleyen baba Şahin, kendi şartlarını şöyle sıraladı 
"Nuri çok genç olduğu için bizim de onunla birlikte Türkiye'ye dönmemiz gerekiyor. Ancak orada yerimizi, yurdumuzu, işimizi kaybedeceğiz. Beşiktaş'ın bırakacağım tazminatı da vermesi gerekiyor." 
Bu sözler üzerine, o dönemde henüz yıldızı parlamayan Nuri Şahin için geri adım atan siyah - beyazlılar, aradan geçen ayların ardından ne kadar büyük bir balık kaçırdıklarını gördü. 
Bugün Arsenal, Chelsea gibi Dünya devlerinin peşinde olduğu Nuri, o dönemde babasının tazminatı karşılığında Beşiktaşlı olabilecekti. 

Giden ağam, gelen paşam 

Ahmet Dursun, Beşiktaş'ın bu sezonki kötü durumunun sorumlusunun Rıza Çalımbay olduğunu savundu. Performansının en üst düzeyde olduğu durumda bile Çalımbay'dan forma alamadığını savunan Ahmet, "Rıza hocam beni tamamen kafasından silmişti" yorumunu yaptı. 
Kartal'ın golcüsü, Tigana'yı ise şöyle değerlendirdi "Tigana çok kaliteli ve disiplinli bir insan. Takımla daha yeni yeni kaynaşmaya başlıyor, ama idmanlarda ve bizle konuşmalarında çok pozitif ve neşeli. Herkese eşit davranıyor." 

Dersimiz kondisyon 

CENGİZ MALGIR 

Beşiktaş, bir günlük iznin ardından Gaziantepspor maçının hazırlıklarına dün başladı. Takımı 25 dakika sahada kondisyon çalıştıran Teknik Direktör Tigana, daha sonra salonda da bu uygulamayı devam ettirdi. Antrenmana, sakatlıkları süren Ahmet Dursun ve Gökhan katılmazken, Sergen, Tayfur ve Ramazan takımdan ayrı koşu yapmakla yetindi. Jübile maçı için Almanya'ya giden Ailton da, uçağı rötar yaptığı için dünkü çalışmada yer almadı. 


</TEXT>
</DOC>
