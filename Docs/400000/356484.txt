<DOC>
<DOCNO> 356484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/spo02.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Korkaklar kaybeder' 
</HEADLINE>
<TEXT>


Fenerbahçeli Volkan, Serdar'ın kadroya dahil edilmesinin kendisini endişelendirmediğini söyledi, "Geçen sezon Rüştü ağabeyle rekabet içindeydik. Şimdi bir rakibim daha oldu" dedi 

YUSUF DURSUN 


Fenerbahçe'nin genç kalecisi Volkan Demirel, Bursasporlu Serdar'ın transfer edilmesinin kendisini endişelendirmediğini söyledi. 
Geçtiğimiz sezon Rüştü'nün arkasında kalan Volkan, "Ben hayatımda hiç korkmadım. Korkaklar hep kaybeder. Fenerbahçe için büyük mücadele veriyoruz. Rüştü ağabeyle büyük rekabet içindeyiz. Şimdi buna Serdar da katıldı. Benim kimseden çekindiğim yok. Fenerbahçe'ye gelen oyuncu için hiçbir zaman üzülmem, aksine sevinirim. Burada güzel bir yarış olacak. Bundan da Fenerbahçe k rlı çıkacak" dedi. 
Sarı - Lacivertli takımın çiçeği burnunda kalecisi Serdar Kulbilge ise "Türkiye'nin en iyi kulübüne geldim. Buraya gelmemin en büyük nedeni Başkan Aziz Yıldırım'dır. Ona buradan teşekkür ediyorum. Şimdi iki yıl üst üste şampiyon olan takımda oynayacağım. Çok çalışmam gerekiyor. Çünkü Fenerbahçe'nin hedefleri çok büyük. Kalecilerle büyük rekabet içine gireceğiz. Ben Daum'un gözüne girmek için yoğun çaba sarfedeceğim. Diğer arkadaşlar da öyle olacak. İyi olana Daum formayı verecektir. Ben de kendimi ispat edeceğim. O gücü ve hırsı kendimde buluyorum" diye konuştu. 

Adresi Saracoğlu 

Başkan Aziz Yıldırım, Ankara dönüşü yine soluğu Şükrü Sarac- oğlu Stadı'nda aldı. Sabahın erken saatlerinde numaralı tribün inşaatı ile zemin yenileme çalışmalarını takip eden Yıldırım'a, yönetici arkadaşları Nihat Özbağı ile Mahmut Uslu da katıldı Geçtiğimiz hafta drenaj ve çakıl serme işlemlerinin bitmesinden sonra Şükrü Saracaoğlu Stadı'nın zeminine dün kum serildi. 

Alt yapıda bir Hollandalı 

Sarı - Lacivertli kulübün alt yapı geliştirme ve eğitim direktörlüğüne Hollandalı Joop Lensen getirildi. Dün sözleşme imzalayan Joop Lensen, Fenerbahçe'yi uzun zamandır takip ettiğini, geçtiğimiz haftalarda İstanbul'a gelerek tesisleri inceleme imkanı bulduğunu söyledi. Lensen, "Tesis anlamında çok güzel şeyler yapılmış, ama yapılması gereken daha çok şey var. Fenerbahçe'nin hedeflerinin çok büyük olduğunu biliyorum" dedi. 

Formalar değişti 

Sarı - Lacivertli takımda yaklaşık bir aydır süren yaz tatili yarın sona erecek. Fenerbahçeli futbolcular Samandıra Tesisleri'nde yeni sezonun ilk ant- renmanına çıkacaklar. Alex dışında tüm yabancı oyuncuların katılacağı çalışma öncesi Teknik Direktör Daum kamp döneminde uygulanacak kuralları tek tek anlatacak, yeni ceza sistemini açıklayacak. Bu arada Fenerbahçe'nin yeni sezonda giyeceği formaların tanıtımı da cuma günü yapılacak. Futbolcular Samandıra Tesisleri'nde düzenlenecek törende yeni ürünlerle basının karşısına çıkacak. 


</TEXT>
</DOC>
