<DOC>
<DOCNO> 375679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun04.html </URL>
<DATE> 2005/09/05/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Annan'ın oğlundan yeni bir yolsuzluk... 
</HEADLINE>
<TEXT>

     BM Genel Sekreteri Kofi Annan’ın oğlu Kojo’nun adının "gıda karşılığı petrol" soruşturması kapsamında yapılan incelemelerde yeni usulsüzlüklere karıştığı tespit edildi. 
     ABD’de yayınlanan haftalık Time dergisi, ABD eski Hazine Başkanı Paul Volcker başkanlığındaki bağımsız soruşturma komisyonunda görevli müfettişlerin Kojo Annan’ın "gıda karşılığı petrol" programındaki yolsuzluklara dair sık sık adı geçen İsviçre’nin Cotecna firması ile başka ilişkiler içinde olduğunu ortaya çıkardıklarını yazdı. 
     Habere göre, Kojo Annan 1998 yılı sonunda Cenevre’de satın alacağı Mercedes ML 320 model bir spor arabanın peşinatı için Cotecna’nın Başkan Yardımcısı Michael Wilson’dan 3 bin dolar borç aldı. Kojo Annan’ı istihdam eden bu firma, Kojo’nun borç almasını takip eden iki ay içinde BM’den Irak’ta yürütülen "gıda karşılığı petrol" programını denetlemek üzere milyonlarca dolarlık ihale almayı başardı. 
     Kojo’nun 39 bin dolarlık Mercedes’in ödemesini yapabilmek için babasından 15 bin dolar aldığı ve galeriye otomobili babasının adına alıyor gibi göstererek 6 bin dolarlık da diplomat indirimi sağladığı kaydedildi. 
     Kojo’nun söz konusu otomobili daha sonra memleketi Gana’ya götürdüğü ve burada da babasının diplomatik statüsünü kullanarak 14 bin dolarlık gümrük vergisi ödemediği ifade edildi. 
     
</TEXT>
</DOC>
