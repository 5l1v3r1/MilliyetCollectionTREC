<DOC>
<DOCNO> 371808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun13.html </URL>
<DATE> 2005/08/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkçe 'El Kaide' dergisi Amerikan basınında... 
</HEADLINE>
<TEXT>

     Terör örgütü El-Kaide’ye verdiği destekle dikkat çeken Kaide dergisi Amerikan basınında geniş yankı buldu. 
     Amerika’nın önde gelen gazetelerinden Washington Times, Kaide dergisini ele alan geniş haberinde, derginin Türkiye gibi laik bir ülkede bile radikal akımların gizlenebildiğinin bir göstergesi olduğunu belirtti. 
     Nicholas Birch imzalı haberde, Kaide dergisinin Usame bin Ladin’i yücelttiği ve Londra’ya yönelik 7 Temmuz saldırılarını desteklediği ifade etti. 
     "Laik Türkiye’deki haber dergisi El Kaide’yi övüyor" başlıklı haberde, derginin "Türkiye’nin en kozmopolitan şehri" İstanbul’da yayınlandığına dikkat çekildi. Haberde ayrıca dergide yazılanların "kimi zaman gülünç kimi zaman da korkunç" olduğu ifade edildi. 
     Dergide, AB üyeliğine hazırlanan Türkiye’deki "militan İslam" karşıtlığına dikkat çekildiği belirtilen haberde derginin hedeflerinin "Hristiyan-Yahudi-Batılı Emperyalizmi" olduğuna işaret edildi. 
     
     'DERGİ, BAŞBAKAN’IN BÜYÜDÜĞÜ YERDE HAZIRLANIYOR' 
     Haberde, "Kalbimiz El-Kaide ile birlikte" diyen Kaide dergisi editörü Ali Osman Zor’un, "laik Tempo dergisinin" sorularına derginin Kasımpaşa’daki ofisinde yanıtladığı belirtildi ve Kasımpaşa’nın Başbakan Erdoğan’ın büyüdüğü yer olduğu hatırlatıldı. 
     Kaide dergisinin editörlerinden Zor’un, IBDA-C terör örgütü üyesi olarak "Türkiye’nin laik yapısını zorla değiştirmek" suçundan 1999 yılında hapse girdiğine dikkat çekilen haberde, grubun çıkardığı bir başka yayın olan Aylık gazetesinin de El-Kaide’ye büyük destek verdiği belirtildi. 
     
</TEXT>
</DOC>
