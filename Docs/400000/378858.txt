<DOC>
<DOCNO> 378858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yasam/axyas01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Acılı' ölüme savaş açtılar 
</HEADLINE>
<TEXT>


Tüketiciyi Koruma Derneği, pul biber tutkunu olan başkanını mide kanserinden kaybedince piyasadaki biberlerde 'kanserojen aflatoksin maddesi' taraması yapılması için mahkemeye başvurdu 

GÜRKAN AKGÜNEŞ İstanbul 

Mide kanseri olan Tüketiciyi Koruma Derneği TÜKODER Başkanı Mehmet Sevim'in geçen şubat ayında hayatını kaybetmesiyle birlikte 'aflatoksin' maddesi yeniden gündeme taşındı. Sevim'in aşırı miktarda pul biber tükettiğini öğrenen TÜKODER'in yeni başkanı Ali Er, hastalığa biberdeki 'aflatoksin' maddesinin neden olduğundan şüphelendi. 
Kahramanmaraşlı Sevim'in memleketinden getirtiği pul biberden ayda 2 kilo tükettiğini belirten Ali Er, piyasadaki biberlerin testi için dernek adına İstanbul 2. Tüketici Mahkemesi'ne başvurdu. 
Sevim'le 30 yıldır arkadaş olduklarını anlatan Ali Er, konuyla ilgili şöyle konuştu 

'Avuç dolusu biber atardı' 
"Mehmet sabah kahvaltısında yediği yumurtayı bile pul bibere basardı. Biberleri özellikle Kahramanmaraş'tan getirtirdi. Bu biberler toprakta kurutuluyor. Bu yöntemin kanserojen madde 'aflatoksin' oluşumuna yol açtığını, biberi gönderen akrabaları da bilmiyor. Doktorlar kansere yakalanmasını buna bağladı. Mide kanseri olmasındaki temel neden ayda 2 kiloya yakın pul biber tüketmesidir." 
Er, Tarım Bakanlığı'nın toprakta biber kurutulmasını yasakladığına, ancak buna uyulmadığına dikkat çekti. 
Sevim'in pul bibere çok düşkün olduğunu anlatan eşi Nevin Elmas da, "Pul biberi yemeğe avuç dolusu atardı. O kadar fazla tüketmesini istemiyordum ama o alışkanlığını 20 yıllık evliliğimiz boyunca sürdürdü" diye konuştu. 



</TEXT>
</DOC>
