<DOC>
<DOCNO> 395897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas10.html </URL>
<DATE> 2005/11/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Avrupalı turistlerin bakış açısıyla Türk polisi... 
</HEADLINE>
<TEXT>

     Antalya’da Avrupalı turistler üzerinde yapılan bir araştırmaya göre, turistlerin yüzde 75.9’u etraflarındaki polis varlığından güven ve huzur duyuyor. 
     Mustafa Kemal Üniversitesi Turizm İşletmeciliği ve Otelcilik Yüksekokulu Öğretim Üyesi Doç. Dr. Cevat Tosun, Araştırma Görevlisi Yasin Bilim ve Öğretim Görevlisi Kazım Kocabozdoğan Antalya’da "Avrupalı turistlerin bakış açısıyla Türk polisi" konulu bir araştırma yaptı. 
     Araştırmada, ankete katılan turistlerden yüzde 55.1’inin Türkiye’ye ilk defa geldikleri saptanırken, yüzde 56.4’ünün tatilini Antalya’nın ilçelerinde geçirdiği, yüzde 38.5’inin ise ortalama 11-15 gece kaldıkları belirlendi. 
     Ankete katılanlara ’size göre güvenlik konusundaki en önemli otorite nedir ’ sorusuna, turistlerin yüzde 56.9’u polis, yüzde 26.4’ü tur operatörü, yüzde 4.3’ü güvenlik personeli, yüzde 6.6’sı yerel otoriteler şeklinde yanıt verdi. 
     
     GÜVEN, HUZUR VE RAHATLIK DUYUYORLAR 
     Türk polisinin turistler üzerinde bıraktığı hisler konusunda da saptamalarda bulunulan araştırmada, ’etraflarında polisi gördüklerinde ne hissettikleri’ sorusu karşısında turistlerin, yüzde 47.5 ’güven’, yüzde 28.4 ’rahatlık ve huzur’ cevabını verirken, yüzde 11.3’ü ’şüphe’, yüzde 3’ü ise ’korku’ duyduğunu kaydetti. 
     Türk polisinin pozitif bir imaja sahip olduğunu düşünenlerin oranının yüzde 30.2 olarak tespit edildiği araştırmada, turistlerin yüzde .4’ünün Türk polisinin fiziksel görünüşünü memnun edici bulduğu, yüzde 8.6’sının ise bu konuda olumsuz bir görüş belirttiği saptandı. Araştırmada turistlerin yine yüzde 75.8’inin Türk polisini üniforma konusunda memnun edici bulduğu anlaşıldı. 
     İletişim ve yabancı dil bilgisi konusunda Türk polisinden memnun olmadığını belirten turistlerin oranının yüzde 19.3, memnun olduklarını kaydeden turistlerin oranı ise yüzde 16,3 olarak saptanan araştırmada, turistlerin yüzde 35.8’inin Türk polisinin ’arkadaş canlısı’ olduğunu düşündüğü belirlendi. 
     
     "TURİSTLER TÜRK POLİSİNDEN MEMNUN" 
     Araştırma sonuçlarını AA muhabirine değerlendiren Doç. Dr. Cevat Tosun, günümüzde turizm gelişiminde güvenlik ihtiyacının her geçen gün artması, turizm alanlarında güvenlik sağlayıcı ve yasa uygulayıcı olarak polisin ağırlığının giderek hissedilmesine sebep olduğunu kaydetti. 
     Güvenlik önlemlerinin alınmasında birincil rol oynayan polisin, turistlerin algılamalarında birçok yönüyle etkili bir yapıyı ifade ettiğini kaydeden Tosun, araştırmada Avrupalı turistlerin Türk polisine karşı olumlu bir imaj beslediğinin görüldüğünü belirtti. 
     Türk polisinin fiziksel imajı, yaklaşımları, sunduğu hizmetler ve genel yapısı itibariyle turistleri oldukça memnun ettiklerinin görüldüğünü de dile getiren Tosun, şunları kaydetti 
     "Avrupalı turistlerin Türk polisini algılamaları konusunda elde edilen önemli verilerden birisi de turistlerin polisi etraflarında gördüklerinde güven ve rahatlık hissetmeleridir. Bu sonuç, Türk polisinin turistleri korkutmadan ve onları rahatsız etmeden görevlerini yerine getirdiklerini göstermektedir. Özellikle turizm alanlarında turistlerin kendilerini hem rahat hissetmeleri hem de güven duygusuna sahip olmaları güvenlik güçlerinin önemli bir etkinliğini işaret etmektedir." 
     
</TEXT>
</DOC>
