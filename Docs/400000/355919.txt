<DOC>
<DOCNO> 355919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo11.html </URL>
<DATE> 2005/06/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Trabzonspor'dan iki bomba daha... 
</HEADLINE>
<TEXT>

     Trabzonspor, Brezilya'dan 3 oyuncu ile dönecek. Stoper için Ponte Preta'lı Rafael Santos, forvet içinse yine aynı takımdan Kahe favori. 
     
     Jefferson imzayı attı 
     Brezilya çıkarması yapan Trabzonspor Yönetimi, Samba diyarından kaleci Jefferson’un dışında 2 ismi daha Bordo - Mavili renklere bağlayarak dönecek. 22 yaşındaki genç file bekçisine resmi imzayı da attıran başkan yardımcısı Murat Bozoğlu ve asbaşkan Ömer Sarı’nın teknik direktör Şenol Güneş’in raporları doğrultusunda stoper ve forvet adaylarını da belirlediği ortaya çıktı. 
     
     Adayların hepsi genç 
     Bu paralelde Brezilya Ligi’nde maç fazlasıyla lider durumda bulunan Ponte Preta’nın 21 yaşındaki savunma oyuncusu Rafael Santos stoper mevkii için favori durumda. Her ihtimale karşın tedbiri elden bırakmayan Bordo - Mavili idareciler, genç yıldızın alternatifini de belirledi. Puan cetvelinde ikinci sırada yer alan Botafogo’nun önemli isimlerinden biri olan Rafael Marques de düşünülen ikinci aday. 
     
     Gövde gösterisi yapılacak 
     Forvet hattına da takviyeyi planlayan Karadeniz ekibi, yine P.Preta’dan 23 yaşındaki Kahe’yi listesinin ilk sırasına aldı. Bu oyuncu ile temasların kurulduğu vurgulanırken, talip olunun diğer golcünün de Coritiba’da top koşturan Tiago olduğu öğrenildi. Bozoğlu ve Sarı’nın en geç çarşamba gününe kadar bu transferleri netleştireceği ve üç oyuncuyla birlikte Türkiye’ye dönüp gövde gösterisi yapacağı bildirildi. 
     
</TEXT>
</DOC>
