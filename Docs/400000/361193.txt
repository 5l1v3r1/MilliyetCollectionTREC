<DOC>
<DOCNO> 361193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/ekonomi/eko01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a 1 trilyon rekabet cezası 
</HEADLINE>
<TEXT>


UND Başkanı Nuhoğlu ile RODER Başkanı Ulusoy'un kavgası Rekabet Kurulu'na taşındı. Nuhoğlu, Ulusoy'u 'Ro Ro taşımacılığında kartel' kurduğu gerekçesi ile şik yet etti. Ulusoy'un başkanı olduğu şirketlere 1 trilyona yakın ceza verildi 

EKONOMİ SERVİSİ 

Saffet Ulusoy'un, Uluslararası Nakliyeciler Derneği'ndeki UND 30 yıllık başkanlığının sona ermesine yolaçan dernek seçimleri sonrasında başlayan iki Karadenizli hemşehri Saffet Ulusoy ve Çetin Nuhoğlu arasındaki kavga, sonunda Rekabet Kurulu'na taşındı. 
UND'den ayrılarak RODER'i kuran Saffet Ulusoy'un, kendi şirketi Ulusoy Ro Ro ile başkanı olduğu RODER'e bağlı UN Ro Ro'nun, İtalya'ya deniz yolu ile konteyner taşımacılığında Ro Ro 'kartel' oluşturduklarını iddia eden UND'nin şikayetini haklı bulan Rekabet Kurulu, UN Ro Ro ve Ulusoy Ro Ro'ya ceza yağdırdı. Kurul'un kararına göre, ayrıca Saffet Ulusoy, kendi şirketi Ulusoy Ro Ro veya RODER'deki başkanlıklarından birini de bırakmak zorunda kalacak. 

Laz fıkrası gibi kavga 
Bilindiği gibi, UND'nin, Avrupa'ya yönelik Ro Ro taşımacılığı yapan şirketi UND Ro Ro, 2001 yılındaki dernek seçimlerini Çetin Nuhoğlu'nun kazanması üzerine Saffet Ulusoy'un dernekten ayrılması sırasında Ulusoy'la birlikte hareket ederek UND'den kopmuştu. Ulusoy'un taraftarları ile RODER'i kurmasıyla da sektörde iki dernek ortaya çıkmış, aralarında 'laz fıkrası'na benzetilen rekabet başlamıştı. UND, dava açarak, 'UND Ro Ro' ismindeki 'D' harfini kaldırtmış, Saffet Ulusoy, misilleme olarak Çetin Nuhoğlu'nun tesislerinin yanındaki araziyi satın alarak, bu araziye yaptırdığı dev tabela ile Nuhoğlu'nun tesislerinin manzarasını kapatmıştı. 
İki dernek arasındaki kavga, son olarak Rekabet Kurulu'na gitti. UND, Ulusoy'un derneğine bağlı UN Ro Ro ile Ulusoy'un kendi şirketi Ulusoy Denizcilik'e bağlı Ulusoy Ro Ro'nun 'yaptıkları protokolde rekabeti kısıtlayıcı hüküm bulunması' nedeniyle, UN Ro-Ro'ya 922.5 bin YTL 922.5 milyar lira , Ulusoy Ro Ro'ya ise 44.2 bin YTL 44.2 milyar lira para cezası verdi. 

Ulusoy'un başkanlığı gitti 
Bu arada Kurul, bir teşebbüsün yönetim organlarında görev alan kişi ya da kişilerin aynı pazarda faaliyet gösteren bağımsız diğer bir teşebbüsün de yönetim organlarında görev almasının bu teşübbüsler arasında koordinasyon yaratılmasına sebep olacağından, iki grubun şirketlerinin herhangi birinin yönetim organlarında görev alan kişi veya kişilerin, diğer grup şirketlerinin yönetim organlarında görev almaması gerektiğine, halihazırdaki durumun 90 gün içinde sona erdirilerek Rekabet Kurulu'na tevsik edilmesine, gerekli düzenlemeler yapılmadan uygulamaya devam edilmesi halinde haklarında soruşturma ve işlem yapılacağının taraflara bildirilmesine oybirliği ile karar verdi. 
Buna göre, hem Ulusoy Ro Ro'nun, hem de UN Ro Ro'nun başkanı olan Saffet Ulusoy'un, bu iki görevinden birini bırakmak durumunda kalabileceği belirtildi. 

Ciroya göre ceza kesildi Rekabet Kurulu Başkanı Mustafa Parlak, Uluslararası Nakliyeciler Derneği'nin UND "kartel oluşturduklarına" yönelik şikayeti üzerine, UN Ro-Ro ve Ulusoy Ro-Ro Grubu hakkında açılan soruşturmaya ilişkin nihai kararı dün açıkladı. Parlak'ın verdiği bilgiye göre, Kurul, Ulusoy Ro-Ro ve Un Ro-Ro Grubu'nun ekonomik bütünlük içinde olmadığını ve farklı teşebbüs olduklarını tespit etti. 
Ancak Kurul, Ulusoy Ro-Ro Grubu'na bağlı Ulusoy Denizyolları İşletmeciliği A.Ş. ve UN Ro-Ro İşletmeleri A.Ş. arasında 12 Ekim 2000 tarihinde yapılan protokolün, "taraflar halen uyguladıkları tarife ve ödeme koşullarını diğer tarafın mutabakatı olmaksızın değiştirmeyeceklerdir. Böyle bir durum işbu protokolün başka bir ihtara hacet kalmaksızın sona ermesi anlamındadır" şeklindeki hükmünün 4054 sayılı Rekabetin Korunması Hakkında Kanun çerçevesinde "rekabeti kısıtlayıcı" nitelikte olduğuna karar verdi. 
Bu karar doğrultusunda, iki grubun idari para cezası ile cezalandırılmasına karar veren Kurul, şirketlerin 2003 yılı yıllık gayri safi gelirlerinin yüzde 0.5'i oranında ceza kesti. 


</TEXT>
</DOC>
