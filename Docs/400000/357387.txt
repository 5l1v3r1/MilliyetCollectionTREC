<DOC>
<DOCNO> 357387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy27.html </URL>
<DATE> 2005/07/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
TBMM İçtüzük değişikliğine dava .. 
</HEADLINE>
<TEXT>

     Ana muhalefet partisi CHP, TBMM içtüzüğünde değişiklik yapılması hakkındaki kararın iptali ve yürürlüğünün durdurulması istemiyle Anayasa Mahkemesi’nde dava açtı. 
     CHP Grup Başkanvekili Haluk Koç, dava dilekçesini Anayasa Mahkemesi Genel Sekreterliği’ne sunduktan sonra, Yüksek Mahkeme çıkışında gazetecilere açıklamalarda bulundu. 
     Resmi Gazete’de bugün yayımlanarak yürürlüğe giren TBMM içtüzüğünde değişiklik yapılması hakkındaki kararın iptali ve yürürlüğünün durdurulması istemiyle dava açtıklarını belirten Koç, "Umarım demokrasiyi by-pass etmek isteyenler, muhalefetsiz bir parlamento yaratma çabası içinde olanlar, yasaları muhalefetin konuşması ve itirazı olmaksızın TBMM’den çabucak geçirmek isteyenler, hak ettikleri bir yargı kararı ile karşı karşıya kalırlar" diye konuştu. 
     Anayasa Mahkemesi’nin bu konuyla ilgili iptal ve yürürlüğü durdurma kararı bulunduğunu anımsatan Koç, şöyle konuştu 
     "Bu süreçte de Türkiye’de parlamenter demokrasinin, bu şekilde iktidarın sayısal çoğunluğunu, toplumsal çoğulculukla birleştiremediği bir sürecin devam etmeyeceğini umuyorum. Şu anda, Adalet ve Kalkınma Partisi tek başına demokrasi oynuyor parlamentoda. CHP, Meclis’te fakat Genel Kurul’da değil. Çünkü bu şekildeki, anti-demokratik bir içtüzükle muhalefette dekor olmayı kabul etmiyor. Bunun daha sonraki boyutunu toplumsal muhalefet stratejisi ile birleştireceğiz." İptali istenen düzenleme, bazı tasarı ve tekliflerin "temel yasa" olarak bölümler halinde görüşülmesine olanak sağlıyor. 
     
</TEXT>
</DOC>
