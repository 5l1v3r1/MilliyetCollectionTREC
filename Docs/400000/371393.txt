<DOC>
<DOCNO> 371393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/ykocaomer.html </URL>
<DATE> 2005/08/20/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Özürlüler Yasası ve GSGM 
</HEADLINE>
<TEXT>



Bir süre önce yürürlüğe giren "Özürlüler Yasası" Gençlik ve Spor Genel Müdürlüğü'ne, engelliler sporu ile ilgili büyük yükümlülükler getiriyor. Genel Müdür Vekili Mehmet Atalay, 81 İl Müdürlüğü'ne gönderdiği genelgeyle, yeni yasayla ilgili tedbirlerin alınması gereğini vurguladı. 
Yasanın, engelliler sporunu ilgilendiren maddesi şöyle Özürlü bireylerin spor yapabilmelerini sağlamak ve yaygınlaştırmak üzere spor tesislerinin özürlüler kullanımına da uygun olmasını sağlamak, spor eğitim programları ve destekleyici teknolojiler geliştirmek, gerekli malzemeyi sağlamak, konu ile ilgili bilgilendirme ve bilinçlendirme çalışmaları ile yayınlar yapmak, spor adamları yetiştirmek, özürlü bireylerin spor yapabilmesi konusunda ilgili diğer kuruluşlarla işbirliği yapmak. 
Bu yasa maddesine göre aşağıdaki sorulara, cevabı da yine Gençlik ve Spor Genel Müdürlüğü'nün vereceğini umuyoruz. 
81 ilimizdeki spor tesislerinden kaç tanesi engellilerin kullanımına uygundur Uygun olmayanlar hangi süre içinde uygun hale getirilecektir 
Engelli sporu için gerekli malzemeyi sağlamak sorumluluğu, yasa ile Gençlik ve Spor Genel Müdürlüğü'ne, dolayısıyla il müdürlerine verilmiştir. Bundan böyle İl Müdürlüğü'ne başvuran çeşitli branşlardaki engelli spor kulüplerinin malzeme ihtiyacı karşılanacak mıdır 
Bilgilendirme ve bilinçlendirme çalışmaları ile yayınlar yapmak konusunda 81 il müdürümüzün kaç tanesi bu bilgi ve bilince sahiptir 
Bu soruların cevaplarını , Gençlik ve Spor Genel Müdürlüğün'den gelecek açıklamayı bu sütunlarda yayınlayacağız. Yayınlanana kadar da her hafta bir dip not olarak konuyu hatırlatmaya devam edeceğiz. 



</TEXT>
</DOC>
