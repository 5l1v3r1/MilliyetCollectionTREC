<DOC>
<DOCNO> 386347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko14.html </URL>
<DATE> 2005/10/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
2006, turizmde tanıtım yılı... 
</HEADLINE>
<TEXT>

     Türkiye, turizmde yakaladığı çıkışı gelecek yıl da sürdürebilmek amacıyla, dünyanın önemli kentlerinde düzenlenecek turizm fuarlarında tanıtım ve pazarlamaya ağırlık verecek. 
     Türkiye 2006 yılında 47 ülkede, 7'si büyük, 65'i kamu özel sektör işbirliği çerçevesinde, 39'u yurt dışı temsilcilikler aracılığıyla olmak üzere toplam 111 turizm fuarına katılacak. Bu amaçla Bakanlık, başta Berlin, Londra ve Moskova fuarları olmak üzere, Türkiye'ye en çok turist gönderen ülkelerdeki fuarlarda, en geniş alanları kiraladı. 
     Kültür ve Turizm Bakanlığı 8-12 Mart 2006 tarihleri arasında gerçekleştirilen ve dünyanın en önemli turizm fuarı olarak adlandırılan ''ITB Turizm Borsası''nda 2 bin metrekarelik bir alanı kiraladı. Bakanlık, ayrıca, 111 fuarda yaklaşık 11 bin metrekare stantta, Türkiye'nin turizm değerlerini tanıtacak. 
     Almanya'nın başkenti Berlin'de düzenlenecek ITB Turizm Borsası'nda en büyük sınavı verecek olan Türkiye, bir yandan kendi tanıtım ve pazarlama faaliyetlerini yürütürken, diğer yandan aynı fuarda, yine bir kaç bin metrekare alan kiralayan başlıca rakipleri, İspanya, Yunanistan, İtalya ve Mısır gibi ülkeleri gözleyecek. 
     
     RUSYA'DA ATAK 
     Almanların ardından Türkiye'yi en çok tercih eden ulus olan Ruslara yönelik çalışmalarını yoğunlaştıran Türkiye, en önemli ikinci fuar sayılan MITT Moskova Fuarı'ndaki stand alanını geçen yıla göre yüzde 50'den fazla artırdı. Geçen yıl MITT Moskova'da 600 metrekarelik bir alanda çalışan Türk turizmciler, bu yıl fuar alanının 920 metrekarelik bölümünü kiraladı. 
     Bakanlık, yıl sonuna doğru gerçekleştirilecek WTM Londra Dünya Turizm Fuarı için de 729 metrekarelik bir stand rezerve ettirdi. 
     
     FUAR MARATONU 
     Türkiye, 2006 yılı fuar maratonuna 10-15 Ocak tarihleri arasında gerçekleştirilecek Utrecht Hollanda Turizm Fuarı ile başlayacak. Hollanda'da geçen yıl 600 metrekarelik bir standda yer alan Türkiye, bu yıl stand alanını 672 metrekareye yükseltti. 
     Hollanda'nın ardından İspanya'nın başkenti Madrit'te 25-29 Ocak tarihlerindeki Madrit Fitur Turizm Fuarı'nda yer alacak Türkiye, 18-21 Şubat tarihleri arasında da BIT Milano Turizm Fuarı'nda, aynı zamanda rakibi olan İtalya'da tanıtım ve pazarlama faaliyeti yürütecek. 
     Türkiye asıl büyük mücadeleyi ise her yıl 180'den fazla ülke ve 10 bini aşkın otel ve tur operatörünün katıldığı ITB Berlin Turizm Borsası'nda verecek. Kültür ve Turizm Bakanlığı'nın yanı sıra, özel sektör temsilcilerin de tüm güçleriyle katılacağı Berlin Turizm Borsası'nda, bakanlığın 2 bin metrekarelik standının, hareketli ve heyecanlı pazarlıklara ve iş görüşmelerine sahne olması bekleniyor. Bazı Türk tur operatörleriyle, konaklama tesisleri ise bu fuarda Türkiye standından ayrıca, kendi kiraladıkları standlarda boy gösterecekler. Böylece Türkiye Berlin'de yaklaşık 4 bin metrekarelik bir alanda, etkin çalışma sergileyecek. 
     Berlin'den dönecek turizmciler, bu kez, 22-25 Mart tarihleri arasında düzenlenecek MITT Moskova Turizm Fuarı için Rusya'ya gidecekler. Türkiye'ye en çok turist gönderen ikinci ülke konumunda olan ve pazardaki payı giderek büyüyen Rusya'ya da en az Alman pazarı kadar önem veren turizmciler, Moskova'da çeşitli etkinlikler, partiler düzenleyerek, Rusların dikkatini Türkiye'ye çekmek için çaba harcayacaklar. 
     Türkiye'nin en çok önem verdiği en büyük 7 fuarlık seri, 2-5 Mayıs tarihleri arasındaki Dubai Birleşik Arap Emirlikleri ve kasım ayındaki WTM Londra Dünya Turizm Fuarı ile sona erecek. 
     
     DESTİNASYON ODAKLI TANITIM 
     Kültür ve Turizm Bakanlığı, Türkiye'nin sahip olduğu tarihi, turistik ve kültürel değerlerinin etkili ve geniş bir şekilde tanıtılması ve uluslararası turizm pazarındaki payın arttırılması amacıyla, katılacağı uluslararası turizm ihtisas fuarlarında, özellikle destinasyonların ön plana çıkartılmasını amaçlıyor. Büyük fuarlarla, stand büyüklükleri uygun fuarlarda önemli turizm bölgelerini destinasyon temsilen katılacak sektör kuruluşlarına yer ayrılacak. 
     
     ÖNEMLİ FUARLAR 
     Kültür ve Turizm Bakanlığı, 2006 yılında büyük fuarların yanı sıra, özel sektörle birlikte dünyanın çeşitli ülkelerinde düzenlenecek 104 turizm fuarında da Türkiye'nin turizm potansiyelini tanıtacak. Bakanlık, 10'u Almanya'da olmak üzere Fransa, İtalya, İngiltere, İsviçre, İsveç, Sırbistan ve Karadağ, Belçika, Lüksemburg, Norveç, Finlandiya, Slovakya, Çin, İsrail, ABD, Yunanistan, Belarus, Macaristan ve Romanya'da Türkiye'yi temsil edecek. 
     
</TEXT>
</DOC>
