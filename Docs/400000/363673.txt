<DOC>
<DOCNO> 363673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy14.html </URL>
<DATE> 2005/07/23/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Başbakan Erdoğan "Kimse terör üzerinden siyaset yapmasın" 
</HEADLINE>
<TEXT>

     Başbakan Recep Tayyip Erdoğan, kimsenin terör üzerinden siyaset yapmaması gerektiğini belirterek, "Terörü bir siyaset aracı olarak kullanmak, her şeyden önce ülkesine ve insanına saygı dışı bir davranıştır" dedi. 
     Erdoğan, Antalya’da yapımı tamamlanan İller Bankası kavşağının açılışını yaptı. Erdoğan, burada yaptığı konuşmada, çok önemli bir süreçten geçildiğini kaydetti. Londra’da, Mısır’da terör olayları olduğunu, Türkiye’de de devam eden terör olayları ve sıkıntılar bulunduğunu ifade eden Erdoğan, dünyada terörün ciddi bir tehdit oluşturduğunu söyledi. Özellikle bir konuyu vurgulamak istediğini belirten Başbakan Erdoğan, şöyle konuştu 
     "Terör üzerinden siyaset yapmaya çalışan muhalefet var bu ülkede. 
     Kimse terör üzerinden lütfen siyaset yapmasın. Terörü bir siyaset aracı olarak kullanmak, her şeyden önce ülkesine ve insanına saygı dışı bir davranıştır. Bugün çok ağır ve açık konuşuyorum Bu hükümet, iktidara geldiği zaman sıfır terör devraldı. Siz mal mı satın alıyorsunuz ya Terörün sıfırı, artısı mı olur Terör, ne zaman, nerede, nasıl ortaya çıkacağı belli olmayan bir fenomen. Kalkıp da bunu iktidara yükleme şansınız ve hakkınız yok. Bu, siyasette mesafe almamanın adıdır. Ben beklerdim ki, bu konuda bildikleri bir şey varsa, bu, ilgili makam ve mevkilere söylensin. Bu ilgili makam ve mevkiler sizin tecrübelerinize ulaşır. Biz gerektiği zaman meclisimizi de olağanüstü toplarız ama her şeyin bir zamanı ve zemini var. 
     Bu konuda hükümetimiz kararlıdır. İlgili kurumlarıyla bu işin takipçisidir. Türkiye’nin bu konudaki geçmişi, buraya nasıl, ne şekilde geldiği ortadadır. Teröre çok büyük bedeller vermiş durumdayız. Bundan sonra kararlı bir şekilde istişare ve müzakereleri yaparak geleceğe yürüyeceğiz. Bu konuda kararlıyız. Burada terörden nemalanma anlayışı çok çirkindir." İktidarlarının, hortumcuların hortumunu kesmiş bir iktidar olduğunu belirten Erdoğan, bazı noktalarda olanların, yolsuzlukların devam ettiğini söylediklerini kaydetti. Erdoğan, "Yolsuzlukların devam ettiğini söyleyenler, lütfen adres versinler. Adres vermeden kuru kuruya yolsuzluklar devam ediyor demekle bu iktidarı yolsuzlukla suçlayamazsın. Bu işin sorumluları bellidir. Yetkilileri de bellidir. Bu konuda yetkili olanların da görevini yapması halinde o zaman yolsuzluğa fırsat kalmaz" diye konuştu. 
     
     "DOĞU VE GÜNEYDOĞU YOLLARINI YAPIYORUZ" 
     Bir köşe yazarının yazısında bir mektuba yer vererek, "Doğu ve Güneydoğu’da yollarımız yapılmıyor, asfaltlar dökülmüyor. 
     Moğolistan’da Karakurum’dan Orhun Vadisi’ne 46 kilometre yol yapılıyor. Buraya yol yapacaklarına gelsin de bizim yolları yapsınlar" diye yazdığına dikkati çeken Başbakan Erdoğan, sözlerini şöyle sürdürdü 
     "Oradan bize akıl veriyor. O aklı kendine sakla, sana lazım olur. 
     İnsan her şeyden önce biraz sıkılır. Biz ne yaptığımızın çok iyi bilinci içerisindeyiz. Eğer bizi samimiyetle, dürüstlükle takip eden bir köşe yazarı olmuş olsa, önce gider Van’dan Bahçesaray’a giden yollar nasıl yapılmış bunu görür. Van’dan Bahçesaray’a 43 kilometrelik yol, bugüne kadar kimsenin yapamadığı bir yoldu. Bahçesaray’dan vatandaşım, 10 ay Van’a inemiyordu, 2 ay inebiliyordu. 
     Bahçesaray’ın kadınları çok iyi satranç oynar. Satranca önem vermişler. Satranç öğrenmişler. Neden Çünkü Bahçesaray’ın yolları 10 ay kapalıydı. Doğu ve Güneydoğu yollarını yapıyoruz, daha da yapacağız. Bu yolları yaparken dengesizlikleri de gidereceğiz. Dağ, taş demeden yürüyoruz. Tünelleri de açıyoruz. Şimdi o köşe yazarına sesleniyorum Bizi iyi takip et." Orhun Vadisi ile Karakurum arasındaki yolun yapımında bir anlayış yattığını belirten Erdoğan, şöyle devam etti 
     "Çünkü biz bu medeniyetin varisleriyiz. Bu yurtlarda, çok yazıtlar var. Göktürk ifadesi, ilk defa orada anılmış. Orhun anıtları, Göktürk yazıtları üzerine çalışmalar yapılmış. Bu kültürü de anlamak, kavramak durumundayız ve oraya da insanlarımız gitmek zorunda. Yol tamamlandığında oraya giden insanlarımız, orada yaptırdığımız müzeye gidecekler. Türkiye Cumhuriyeti Devleti, bir büyüklüğün temsilidir aynı zamanda. Bundan niye rahatsız oluyorsun. Bunların anlayışı o kadar sığ ki bunu anlayamazlar. Bunu kavrayamadıkları için de köşelerinde oturur orada yazarlar. Bence bunu iyi anlamaları lazım." 
     
     RUSYA’YA YAŞ MEVYE SEBZE İHRACATI 
     Başbakan Erdoğan, geçtiğimiz günlerde, Rusya’ya yaş sebze meyve ihracatında yaşanan sorun konusunda Rusya Federasyonu Başkanı Vladimir Putin ile telefon görüşmesi yaparak, 10 gün içerisinde problemi çözdüklerini söyledi. Erdoğan, "Bunlar telefon diplomasisi ile oldu. 
     Böyle olmazsa olmaz. Eğer bizim bu münasebetlerimiz olmasa, bu geliş gidişler olmasa, bu çözümler olmaz. Durduğunuz yerde içe kapalı siyasetle bu sorunları çözemezsiniz. Eğer dostlarınızın sayısını artırırsanız, münasebetlerinizi geliştirirseniz, o zaman bu sorunları da çözme imkanı olur. Atalarımız boşuna dememiş Bir kahvenin 40 yıl hatırı var" diye konuştu. 
     
     BAYINDIRLIK VE İSKAN BAKANI 
     Bayındırlık ve İskan Bakanı Faruk Özak da, sahip olduğu doğal ve tarihi güzellikleriyle Türkiye’nin turizm hareketliliğinin önde gelen illerinden olan Antalya’nın hayati bir önem taşıdığını söyledi. 
     Bulunduğu coğrafya itibariyle Antalya’da yıl boyunca yerli ve yabancı turist hareketi yaşandığını vurgulayan Özak, kentin Türkiye’nin en büyük deniz limanlarından birine ve hava trafiği bakımından Türkiye’nin en büyük ikinci havalimanına sahip olduğunu kaydetti. 
     Antalya’ya hava ve deniz yoluyla ulaşan turistlerin konaklayacakları yerlere karayoluyla ulaşmak zorunda olduklarına dikkati çeken Özak, bu nedenle karayolu taşımacılığındaki iyileştirmelerin zorunluluk arzettiğini söyledi. 
     
     BAŞBAKAN MAKAM OTOMOBİLİNİ KENDİ KULLANDI 
     Başbakan Erdoğan, İller Bankası kavşağının açılışının ardından barkovizyondan devlet hastanesi ek binasının temelini attı. Ek bina inşaatında bulunan Sağlık Bakanı Recep Akdağ da butona basarak, temel atma işlemini gerçekleştirdi. 
     Günde 50 bin aracın geçiş yapabileceği İller Bankası kavşağı, yaklaşık 15 trilyon liraya mal oldu. 
     400 yatak kapasiteli devlet hastanesi ek binası ise 18 ayda 
     tamamlanacak. Hastane odaları 1 veya 2 kişilik olacak, odalarda banyo ile tuvalet de yer alacak. Başbakan Erdoğan, İller Bankası kavşağı açılışının ardından, makam otomobilini kendisi kullanarak Anadolu Hastanesi’nin açılışına geçti. Otomobile, Bayındırlık ve İskan Bakanı Faruk Özak ile Kültür ve Turizm Bakanı Atilla Koç da bindi. 
     
</TEXT>
</DOC>
