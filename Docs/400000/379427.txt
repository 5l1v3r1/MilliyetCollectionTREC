<DOC>
<DOCNO> 379427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko14.html </URL>
<DATE> 2005/09/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mercedes Aksaray Fabrikası rekora koşuyor... 
</HEADLINE>
<TEXT>

     Mercedes Benz Aksaray Kamyon Fabrikası Direktörü Hans Ulrich Maik, Mercedes Benz Aksaray Kamyon Fabrikası’nın tarihinde ilk defa 11 binin üzerinde kamyon üretimi yaparak büyük bir rekor kıracağını söyledi. 
     Aksaray Kamyon Fabrikası’nca 3’üncüsü düzenlenen Yaz Şenliği, fabrikada çalışan bin 100 işçinin katılımıyla, fabrikanın yeni müşteri merkezinde yapıldı. 
     Mercedes Benz Aksaray Kamyon Fabrikası Direktörü Hans Ulrich Maik, burada yaptığı konuşmada, Aksaray’da üretilen kamyonların büyük bölümünün Almanya başta olmak üzere Avrupa’nın çeşitli ülkelerine ihraç edildiğini kaydetti. 
     Fabrikanın kendisinden önceki dönemde önemli başarılar elde ettiğini ifade eden Maik, yılda yaklaşık 10 bin araç üretimi yapan fabrikanın 3 bin aracı Avrupa ülkelerine ihraç ederek kalitesini ispatladığını belirtti. 
     2005 yılının fabrika için ’rekor yıl’ olacağını kaydeden Maik, 
     şunları söyledi 
     "Fabrika tarihinde ilk defa 11 binin üzerinde üretim yapacak, üretilen kamyonların büyük bir bölümü batı Avrupa ülkelerine ihraç edilecek. Bu bizim kaliteli üretimimizin bir göstergesidir. Bu çok büyük bir eser, bundan hepimiz gururlanabiliriz. Ancak, hiçbir şekilde durmadan, çalışmamız gerekiyor. Marka ve kalite olarak her zaman en önde olmalıyız. İşçilerimiz başta olmak üzere bu başarıda emeği geçen herkese çok teşekkür ediyorum." Bu arada, fabrikanın emekliye ayrılan eski direktörü Hans Peter Heinstein ve eşi, halefi Maik’in kendilerine teşekkür ettiği konuşması sırasında duygulanarak gözyaşlarını tutamadı. 
     
</TEXT>
</DOC>
