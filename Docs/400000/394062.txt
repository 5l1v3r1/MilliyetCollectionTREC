<DOC>
<DOCNO> 394062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko15.html </URL>
<DATE> 2005/11/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tansaş'ın Koç'a devri gerçekleşti... 
</HEADLINE>
<TEXT>

     Doğuş Grubu bünyesindeki Tansaş’ın Koç Grubu’na devri dün gerçekleşti. 
     Perakende sektöründe faaliyet gösteren şirketin yüzde 78.1 hissesi 427.2 milyon dolar satış bedeliyle devredildi. 
     Şirketlerden Borsa’ya gönderilen açıklamalara göre, Doğuş Holding ile grup şirketleri olan Türkiye Garanti Bankası, Ana Konut Danışmanlık A.Ş. Garanti Bankası ile birleşti , Doğuş İnşaat ve Ticaret A.Ş., Doğuş Yapı Sanayi A.Ş., Doğuş Sigorta Aracılık Hizmetleri A.Ş., Somtaş Tarım ve Ticaret A.Ş. ve Start Investment Limited’in portföyünde bulunan ve Tansaş’ın sermayesinin yüzde 78,10’una tekabül eden toplam 249 trilyon 378 milyar 234 milyon 633 
     bin TL nominal kıymette Tansaş hissesi, 18 Ağustos 2005 tarihinde akdedilen Hisse Devir Sözleşmesi’ne istinaden Koç Holding ve iştirakı Migros Türk Ticaret A.Ş.’ye 427 milyon 212 bin 270 dolar satış bedeliyle devredildi. Hisse senetlerinin devri işlemleri dün itibariyle tamamlandı. 
     Hisse devir bedelinin 351 milyon 454 bin 448 dolarlık kısmı peşin tahsil edildi. Bakiye bedel 75 milyon 757 bin 822 dolar ise her 6 aylık dönemin sonunda 5 senede 10 eşit taksitte olmak üzere vade farkı olan 21 milyon 868 bin 237 dolarla birlikte toplam 97 milyon 626 bin 59 dolar olarak ödenecek. 
     Tansaş’ın dün yapılan Yönetim Kurulu toplantısında, Yönetim Kurulu Başkanlığı’ndan istifa eden Aclan Acar’ın yerine Koç Holding’i temsilen ilk Genel Kurul’un onayına sunulmak ve Aclan Acar’ın görev süresi ile sınırlı olmak üzere Yönetim Kurulu Üyesi sıfatıyla Fevzi Bülend Özaydınlı atandı. 
     Koç Holding’in Üst Yöneticisi olan Özaydınlı’ya A grubu imza yetkisi verildi. 
     Yönetim Kurulu Üyeliği’nden istifa eden Faik Servet Topaloğlu’nun yerine Migros Türk T.A.Ş.’yi temsilen ilk Genel Kurul’un onayına sunulmak üzere Kamil Ömer Bozer getirildi. 
     Migros Genel Müdürlüğü’nün ardından bu şirketin Yönetim Kurulu Başkan Vekilliği ve Koç Holding Gıda Perakendecilik ve Turizm Grubu Başkanlığı’na atanan Ömer Bozer’e A Grubu imza yetkisi verildi. 

     
</TEXT>
</DOC>
