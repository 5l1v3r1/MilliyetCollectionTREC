<DOC>
<DOCNO> 396215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun10.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistleri kandıran şebekeye baskın 
</HEADLINE>
<TEXT>


ELVAN EZBER İstanbul 

İstanbul Eminönü'nde, ucuz eğlence diyerek kandırdıkları turistlere kabarık fatura çıkaran ve itiraz edenleri döverek paralarını aldıkları öne sürülen bar çalışanı beşi kadın 10 kişi gözaltına alındı. 
Azerbaycan uyruklu bir turist, 13 Kasım'da gittiği Beyazıt'taki bir barda masasına gelen bir kadınla sohbet edip içki ısmarladığını, kalkmak istediğinde ise gelen 940 YTL'lik hesaba itiraz edince dövüldüğünü ve üzerindeki 7 bin 500 doların alındığını öne sürerek, polise şik yette bulundu. 
Sivil polis görevlileri, önceki gece olayın geçtiği belirtilen Okyanus Bar'a gitti. Polisler, içeri girdiklerinde, Tunuslu 2 müşterinin getirilen hesaba itiraz ettikleri için bar görevlileriyle tartıştıklarını görünce kimliklerini gösterip duruma müdahale etti. 
Barda görevli Yalçın Aydın, Ali Yertek, Uğur Karaoğlu, Mehmet Akçaoğlu, Ferdi Tercan ve konsomatris olarak çalışan 5 kadın gözaltına alındı. 
Barda bir haftada 5 turistin aynı yöntemle gasp edildiği öne sürülürken, gözaltına alınan 10 kişi, dün adliyeye sevk edildi. Bu kişilerden Yertek, Karaoğlu ve Tercan tutuklanarak cezaevine gönderildi. 



</TEXT>
</DOC>
