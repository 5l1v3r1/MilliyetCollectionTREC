<DOC>
<DOCNO> 389239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy05.html </URL>
<DATE> 2005/10/24/ </DATE>
<TIME> 02.55 </TIME>
<AUTHOR>  </AUTHOR>
<HEADLINE>
Bakanlardan, Erbakan'a taziye ziyareti... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Dışişleri Bakanı ve Başbakan Yardımcısı Abdullah Gül ve İçişleri Bakanı Abdülkadir Aksu, Nermin Erbakan'ın vefatı nedeniyle Necmettin Erbakan'ı konutunda ziyaret ederek taziyede bulundular. 
     Eşi Nermin Erbakan'ın vefatının ardından gün boyu Balgat'taki konutunda taziyeleri kabul eden Necmettin Erbakan'ı, akşam saatlerinde de Devlet Bakanı ve Başbakan Yardımcısı Abdüllatif Şener, Dışişleri Bakanı ve Başbakan Yardımcısı Abdullah Gül ve İçişleri Bakanı Abdülkadir Aksu ayrı ayrı ziyaret ederek, başsağlığı dilediler. Ziyaretlerin yaklaşık 5'er dakika sürdüğü belirtilirken, herhangi bir açıklama yapılmadı. 
     İftar saatinde ziyaretlerin kabul edilmediği konutta, iftar saatinden sonra da akraba ve aile dostlarının ziyareti devam etti. 
     Necmettin Erbakan, daha sonra Balgat Hamidiye Camii'ne geçerek teravih namazı kıldı. Teravih namazının ardından, camiden ayrılan vatandaşlara helva dağıtıldı, camideki vatandaşlarla birlikte Nermin Erbakan için Kur'an-ı Kerim okundu. 
     Namazın sonunda erkeklerin taziyelerini Erbakan, kadınların taziyelerini ise Necmettin Erbakan'ın kızları Zeynep Baykoç ve Elif Altınöz kabul etti. 
     Yorgun ve üzüntülü olduğu gözlenen Erbakan'ın Hamidiye Camii'nden ayrılışında, korumaları basın mensuplarının görüntü almasını engellemeye çalıştılar. 
     
</TEXT>
</DOC>
