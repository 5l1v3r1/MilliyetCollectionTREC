<DOC>
<DOCNO> 376105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy21.html </URL>
<DATE> 2005/09/06/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Erdoğan Olaylar 3 Ekim'e kadar sürecek 
</HEADLINE>
<TEXT>

     Başbakan Recep tayyip Erdoğan, son günlerde tırmanan olayları değerlendirirken, "provokasyon" değerlendirmesi yaptı ve bu olayların Türkiye’nin AB ile müzakerelere başlayacağı 3 Ekim’e kadar süreceği uyarasında bulundu. 
     Başbakan Erdoğan, dün gece başkanlık ettiği partisinin Merkez Yürütme Kurulu MYK toplantısında Öcalan’a destek amacıyla gerçekleştirilen eylemlerle, geçtiğimiz cuma namazı sonrasındaki Hizb-ut tahrir gösterisi konusunda görüşlerini dile getirdi. Son günlerde artış gösteren tüm bu olayları "provokasyon" olarak niteleyen ve "Türkiye’nin AB üyeliğini baltalamaya yönelik girişimler" diye değerlendiren Erdoğan DEHAP’ı "PKK ile hala bağını koparmamakla, bu doğrultuda hareket etmekle" suçladı. 
     Erdoğan asıl olarak Türkiye’nin AB ile müzakerelerinin başlayacağı 3 Ekim sürecinin hedef alındığını kaydederken, Öcalan’a destek yürüyüşü için Gemlik’e gidenlerle Hizb-ut tahrir eylemi yapanları aynı kefede değerlendirerek, "farklı grupların bir koalisyon oluşturmuş durumda olduklarını" ifade etti. 
     Erdoğan, farklı grupların sahneye koyarak oynamak istedikleri oyunun doğrudan Türrkiye’nin AB müzakere sürecini engellemeye yönelik olduğunu vurgularken, baştan beri koydukları AB hedefinden asla sapmalarının söz konusu olmadığını ifade etti. Erdoğan, çalışmaları süren Terörle Mücadele Yasası ile ilgili olarak da daha fazla sert önlemler alarak başlattıkları demokratikleşme adımlarından geri adım atmayacaklarını, son günlerdeki olayların da kendilerine bu yönde adım attırmaya yönelik olabileceğini dile getirdi. 
     
</TEXT>
</DOC>
