<DOC>
<DOCNO> 390378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun11.html </URL>
<DATE> 2005/10/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
BM Raporu Afganistan'da insan hakları halen ihlal ediliyor... 
</HEADLINE>
<TEXT>

     Afganistan'da halen insan haklarının büyük ölçüde ihlal edildiği bildirildi. 
     BM İnsan Hakları Yüksek Komiseri Louise Arbour, yayımladığı raporda, bu ülkede halen namus cinayetlerinin işlendiğini, kadınların zorla evlendirildiğini, kadın ve çocukların sömürüldüğünü belirterek, ''eylül ayında yapılan genel seçimlerle siyasi geçiş süreci tamamlanmış olsa da bu ülkedeki insan hakları durumunun endişe verici olduğunu'' ifade etti. 
     İnternette yayımlanan BM raporunda, ülkede, özellikle adalet sistemindeki ''güvensizlik ve zayıflık'', bu ihlallerin devam etmesinin başlıca kaynağı olarak gösterildi. 
     İhlallerin, özellikle kadınlara, çocuklara, engellilere ve mültecilere zarar verdiğinin vurgulandığı BM raporunda, halkın, hem 2005'te yeniden alevlenen, başta Taliban olmak üzere hükümet karşıtı isyan, hem de kendi rejimlerini zorla kabul ettirmek isteyen yerel milis komutanlarının ve generallerin ''kurbanı'' olduğu belirtildi. 
     Son 10 yılda, insan haklarını büyük ölçüde ihlal eden yetkililerin cezalandırılması için çok az şey yapıldığının da ifade edildiği raporda, bazı yetkililerin halen üst düzey görevlerde bulunduğu kaydedildi. 
     Raporda ayrıca, şiddet bağlamında, ''Afganistan'da ABD liderliğindeki koalisyon güçlerinin de insan haklarını ihlal ettiğine'' yer verildi. 
     
</TEXT>
</DOC>
