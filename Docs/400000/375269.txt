<DOC>
<DOCNO> 375269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/aspo.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Viking'e özel pusu 
</HEADLINE>
<TEXT>


Fatih Terim, Danimarka savunmasının boy ortalamasının uzun olması nedeniyle hücum kurgusunu yerden oyunlar üzerine kurdu. Milli Takım'ın Başantrenörü, rakibi derin paslarla yıkmak istiyor 

BİLAL MEŞE 


Danimarka maçının son hazırlığını dün akşam İ0nönü Stadı'nda kapalı kapılar ardında yapan A Milli Takımımız güçlü rakibini yerden vuracak. 
Hafta başından bu yana çalışmalarını sürdüren Ay - Yıldızlı ekibimizin teknik patronu Fatih Terim, Danimarka karşısında uygulanacak taktiği de belirledi. Dörtlü savunmayla Ay - Yıldızlı ekibi sahaya sürecek olan tecrübeli hoca, Danimarka'yı orta sahada kilitleyecek, yerden ve derinlemesine paslarla rakip kaleye yüklenecek. Rakip savunmanın boy ortalamasının yüksek olması nedeniyle tecrübeli hoca, uzun ve yüksek toplar yerine, takımı yerden oynatacak. Terim, bu nedenle orta alanı kalabalık tutacak, forvette ise Fatih Tekke'yi tek oynatacak. 
Boğaz'da Danimarka için pusuya yatan Ay - Yıldızlı takımda sahaya çıkacak ilk on birin kimlerden oluşucağı da merak konusu. 
Yazılı ve görsel medyaya kapalı olarak yapılan taktik çalışmalarında Terim'in kalede Volkan'a, savunmada ise Hamit Altıntop, Tolga, Alpay ve Ümit Özat'a şans vereceği öğrenildi. Orta alanı kalabalık tutacak olan Terim'in Gökdeniz, Serkan, Selçuk, Yıldıray ve Hasan Şaş'a forma vermesi bekleniyor. Taktik çalışmalarda yapılan çift kale maçlarda ise tecrübeli hocanın orta alanda Serkan ile Okan arasında sık sık değişikliğe gitmesi dikkat çekti. Terim'in sahaya süreceği on bir maç öncesinde netlik kazanacak. 

Saklı silah Larsen 

Danimarka Milli Takımı Teknik Direktörü Morten Olsen'in son 3 maçta 3 gol atan 24 yaşındaki yıldızı yedek başlatıp, maçın gidişatına göre kendisine görev verebileceği öğrenildi 

İRFAN KURTULMUŞ 

A Milli Takımımız'ın bu akşam 2006 Dünya Kupası Elemeleri'nde İnönü Stadı'nda zorlu bir sınav vereceği Danimarka Milli Takımı'nda Teknik Direktör Morten Olsen sahaya çıkaracağı 11'inin yanı sıra kenardaki bir isme de çok güveniyor. Deneyimli çalıştırıcının son üç maçta sonradan oyuna girmesine rağmen 3 gol atan 24 yaşındaki Larsen'i yedek başlatıp, oyunun gidişatına göre kendisini sahaya süreceği öğrenildi. Schalke'de Hamit Altıntop ile birlikte forma giyen ve 1.93'lük boyuyla özellikle hava toplarında etkili olan Larsen, Hakan Şükür'ü andıran fiziğiyle de dikkat çekiyor. 
Finlandiya, Arnavutluk ve İngiltere maçlarında fileleri havalandıran Larsen de, Danimarka Milli Takımı'nın jokeri olmaktan mutluluk duyuyor. Genç yıldız, "Türk Milli Takımı, futbolu çok iyi bilen zeki oyunculardan kurulu. Rakibimizin başlama düdüğüyle birlikte gol atmak için baskılı oynayacağını biliyoruz. Ben de 11'de olmasa bile ilerleyen dakikalarda şans bulacağıma inanıyorum. Biz önce onları durdurmaya çalışacağız. İkinci yarıda da bir gol atma fırsatı bulursak kazanabiliriz. İki takım adına da tarihi bir maç olacak. Adeta final gibi. Herkes kazanmak zorunda. Sahaya çıkıp elimizden geleni yapacağız. Kalitemizi herkes biliyor" diye konuştu. 

'Şanslarımız eşit' 

Danimarka Milli Takım Teknik Direktörü Morten Olsen, Türkiye maçı öncesinde basın toplantısı düzenledi. Olsen, iki takımın da şansının eşit olduğunu belirterek, "Danimarka ve Türkiye'nin Dünya Kupası'na gitmesini isterdim. Ama böyle bir durum söz konusu değil. Şimdi 3 takım ikincilik için mücadele ediyor. Türkiye, fizik ve kafa olarak maça hazır. İki takım da kazanmak için elinden geleni yapacak. İstediğimiz skorla sahadan ayrılmayı arzuluyoruz. Seyirci baskısından etkilenmeyiz" dedi. 

Ergün Penbe üzüntüsü 
A Milli Takım ve Galatasaray'ın tecrübeli ismi Ergün'ün sakatlığı moralleri alt üst etti. Tecrübeli futbolcunun sağ kasığında yırtılma meydana geldiği ve yaklaşık üç hafta sahalardan uzak kalacağı öğrenildi. Fatih Terim, Ergün'ü kadrodan çıkardı. 

Önce zafer sonra prim 
MİLLİ Takımlar Başdanışmanı Fatih Terim'in Danimarka maçı öncesinde yapılan prim belirleme toplantısında ilginç açıklamalar yaptığı öğrenildi. Terim'in, "Ne ben, ne de futbolcularım primi düşünecek durumda değiliz. Sonra konuşuruz" dediği bildirildi. 

Biletlerin hepsi satıldı 
İNÖNÜ Stadı'nda bu akşam oynanacak olan Türkiye - Danimarka maçına yoğun bir ilgi olması hem federasyon, hem de takım içinde sevinç yarattı. Hafta başında satışa çıkarılan biletlerin tamamının tükendiği ve gişelerde satış yapılmayacağı öğrenildi. 

Başkan Bıçakcı'dan Fair-Play çağrısı 
FUTBOL Federasyonu Başkanı Levent Bıçakcı, Danimarka maçı öncesince tribünleri dolduracak futbolseverlere Fair - Play çağrısı yaptı. Bıçakcı, "Daha önceki maçlarda yaşananların tekrarı durumunda sahamız kapatılabilir. Duyarlı olmalıyız" dedi. 

Selçuk'tan güvence 
FATİH Terim'in göreve gelmesiyle birlikte A Milli Takım'da ilk on birde şans bulan Selçuk, kritik maça hazır olduğunu açıkladı. Başarılı oyuncu, "Müthiş hırslıyım. İyi oynayıp, Danimarka'yı yenerek yolumuza devam edeceğiz" ifadelerini kullandı. 

'Destek veririm' 
HAKAN Şükür, Danimarka ve Ukrayna maçlarında forma şansı bulamaması durumunda arkadaşlarına kulübeden destek vereceğini söyledi. Hakan, "Birçok başarı takım olarak kazanıldı. Bireysel hiçbir zaman düşünmedim. Oynamasam da elimden geleni yaparım" dedi. 

TÜRKİYE - DANİMARKA 

Dünya Kupası Grup Elemeleri'nde A Milli Takımımız bugün güçlü Vikingler'i ağırlayacak. İki takım için de kader sınavı taşıyan karşılaşma İnönü Stadı'nda oynanacak 

2. Terim devri 
Milli Takımlar Başdanışmanı Fatih Terim, Ay - Yıldızlı ekibin başındaki 2. döneminde ilk resmi sınavını bugün Danimarka önünde verecek. 11 Nisan 1990'da Danimarka ile yapılan özel maçla serüvenine başlayan Terim, Ay - Yıldızlı ekibin başındaki son sınavını 1996 yılında İngiltere'de düzenlenen Avrupa Şampiyonası finallerinde vermişti. Terim bu maçta yine Danimarka'ya karşı mücadele etmiş ve sahadan 3 - 0'lık yenilgiyle ayrılmıştı. 

Vize peşinde 
Grubumuzda bu gece iki maç daha var. Lider Ukrayna, Tiflis'te Gürcistan ile karşılaşacak. Konuk ekip kazanırsa Dünya Kupası'na katılmayı 2 maç kala garantileyecek. Ukrayna'ya Türkiye - Danimarka maçından çıkacak sonuca göre Almanya yolunda 1 puan bile yetebilir. Günün diğer karşılaşmasında ise iddiasız iki ekip Arnavutluk ile Kazakistan Tiran'da mücadele edecek. 

412. sınavımız 
A Milli Takımımız bugünkü Danimarka karşılaşmasıyla birlikte tarihindeki 412. maçına çıkacak. Ay - Yıldızlılar geride kalan 411 maçta 139 galibiyet, 94 beraberlik ve 178 yenilgi aldı. Milli Takımımız bu maçlarda toplam 516 gol atarken, kalesinde 651 gol gördü. A Milli Takımımız İnönü Stadı'nda bundan önce oynadığı 62 karşılaşmada ise 26 galibiyet, 22 yenilgi alırken, 14 maçta eşitlik bozulmadı. 

Türkiye 
Volkan, Hamit, Tolga, Alpay, Ümit Özat, Gökdeniz, Serkan Okan , Selçuk, Yıldıray, Fatih Tekke, Hasan Şaş 

Danimarka 
Sörensen, N.Jensen, Agger, Helveg, Priske, Poulsen, C.Jensen, Gravesen, Rommedhal, Tomasson, Jörgensen 

SAAT 21.00, STAT BJK İnönü, HAKEM Mejuto Gonzales İspanya , YAYIN KANAL D Naklen, SAKATLAR Ergün, Emre, Serhat 

2. ELEME GRUBU TAKIMLAR O G B M A Y P 1- Ukrayna 9 7 2 - 15 3 23 2- Türkiye 9 4 4 1 19 7 16 3- Yunanistan 9 4 3 2 12 7 15 4- Danimarka 8 3 3 2 13 8 12 5- Arnavutluk 9 3 - 6 7 16 9 6- Gürcistan 8 2 2 4 12 17 8 7- Kazakistan 8 - - 8 3 23 - 


</TEXT>
</DOC>
