<DOC>
<DOCNO> 359774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo03.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte son Aslan 
</HEADLINE>
<TEXT>


Galatasaray'ın yeni transferi Iliç, ilk röportajını Milliyet ile yaptı, "10 numarayı giymeyeceğim. Çünkü o formayla Hagi anılıyor. Bu yüzden 22'yi tercih ettim" dedi 

ERHAN TELLİ 


Galatasaray'ın çiçeği burnunda transferi Sasa Iliç, ilk röportajını Milliyet Taktik'e verdi. İşte Sırp oyuncunun taraftara ve camiaya umut verecek açıklamaları 
Türk futbolunu ve Galatasaray'ı yakından tanıyorum. Galatasaray'ın beni istediğini duyduğumda çok heyecanlandım. Diğer kulüplerle yaptığım görüşmelere hemen son verdim. Çünkü UEFA şampiyonu bir kulübün beni istemesi gurur vericiydi. Galatasaray formasını giyeceğim ve Türkiye'de oynayacağım için çok mutluyum. Tek üzüntüm Partizan'dan bu yıl ayrılmak oldu. Çünkü Partizan bu sene Şampiyonlar Ligi'nde oynayacaktı. O nedenle arkadaşlarım da benim gitmeme çok üzüldüler. Ama olsun, bu yıl Galatasaray'da şampiyon olup Şampiyonlar Ligi'nde Sarı - Kırmızılı formayla oynamayı planlıyorum. Tomas'ı, Hakan Şükür'ü, Hasan Şaş'ı ve Necati'yi çok iyi tanıyorum. Onlarla birlikte görev yapacağım için ayrıca mutluyum. Geçmişte Prekazi de Partizan'dan Galatasaray'a transfer olmuştu. O da İstanbul'da çok büyük başarılara imza attı. Ben de onun gibi bu kulüpte kalıcı olmak istiyorum. Ve iyi şeylere imza atmak amacındayım. Buraya gelmeden önce yöneticiler bana 10 numaralı formayı giymek isteyip istemediğimi sordular. Bunu kabul edemezdim. Galatasaray'da 10 numarayı Hagi giyiyordu. Bu yüzden o forma onunla anıldı. Bu nedenle 10 numarayı değil, 22 numaralı formayı giymek istediğimi söyledim. Üç yıllık imza attım. Mukavelem bittiğinde belki yine anlaşıp futbolu Galatasaray'da bırakabilirim. Tabii ki zaman neyi gösterir bilemeyiz. Bu transfer nedeniyle Teknik Direktör Gerets'e çok teşekkür ederim. Galatasaray'ın muhteşem bir taraftarı olduğunu biliyorum. O taraftarı coşturmak için buraya geldim. Hedefim güzel futbol oynamak, alkış almak. 

Gerets dört köşe 

Teknik Direktör Eric Gerets, Iliç'in transferi ile rahat bir nefes aldı. Belçikalı hoca, "Şimdi yönetimimle gurur duyuyorum. Çünkü çok iyi bir oyuncu aldılar. Iliç'in alınmasını çok istedim. Onu en son Belçika'ya karşı oynadığı Dünya Kupası Grup Eleme maçında izlemiştim. Takımın çok önemli bir piyonu olacak. Galatasaray'da da başarıyı yakalayacağına inanıyorum. Zaten inanmasam alınmasını talep etmezdim" dedi. 

İkna olmuyor 

Galatasaray, takımdan ayrılmak isteyen Conceiçao'ya geri adım attıramadı. Brezilyalı oyuncu dün Teknik Direktör Gerets ile yaptığı toplantıda "Beni bırakın. Artık faydalı olamam" dedi 


Galatasaray'ın gündeminden bir türlü düşmeyen Conceiçao krizi tüm sıcaklığı ile devam ediyor. Menajeri ile birlikte Hollanda'ya giden Brezilyalı yıldız dün Teknik Direktör Gerets ve Bülent Ünder ile yaptığı toplantıda Panathinaikos'a gitmekte kararlı olduğunu vurguladı. 
Conceiçao'nun toplantıda, Belçikalı hocanın "Seni bırakmak istemiyorum" sözlerine, "Ben de ayrılmayı düşünmüyordum. Ancak bana sezon sonunda 'seni istemiyoruz' dediler. Bunu anlayışla karşıladım. Çok iyi davrandıkları için Galatasaray'a da para kazandırmak istedim. Ve Panathinaikos ile çok iyi bir sözleşme yaptım. Şimdi bunu nasıl bozarım. Benim de bir kariyerim var. Hem bana aldığın parayı ödeyemeyiz diyorsunuz, sonra da fikir değiştiriyorsunuz. Bu kadar kısa sürede ne değişti. Nasıl ödeyeceksiniz Beni bırakın. Eğer ille de tutmak isterseniz, kalırım. Ama faydalı olacağımı sanmıyorum" karşılığını verdi. Bunun üzerine Gerets, "İki gün kal kafanı dinle. Belki fikrini değiştirirsin" dedi. 
Bu arada Başkan Özhan Canaydın'ın da Conceiçao'nun kalması için devreye girdiği ancak sonuç alamadığı belirtildi. 
Yönetim, Brezilyalı futbolcunun kararlı tutumu üzerine daha önce gözden çıkardığı Saidou'yu apar topar Hollanda kampına çağırdı. Kamerunlu oyuncuyu deneyecek olan Gerets, memnun kalırsa Saidou ile yola devam edecek. 

Pires'te son viraj 

Sarı - Kırmızılı yönetim, Arsenal'in yıldız oyuncusu Robert Pires'in peşini bırakmıyor. Yılda 3 milyon Euro alan ve kulübüyle bir yıllık daha sözleşmesi bulunan Fransız oyuncunun, Galatasaray'dan aldığı cazip teklifi değerlendirdiği, kesin kararını önümüzdeki hafta vereceği öğrenildi. Arsenal ile masaya oturacak olan Pires, bu görüşmeden sonra yolunu çizecek. Fransız yıldızın Galatasaray'a gelmeye sıcak baktığı kaydedildi. Bu arada Gerets'in yönetime yeni bir transfer listesi verdiği, Pires ve Conceiçao'da sonuç alınanaması halinde bu isimlere yönelineceği belirtildi. 

Tempo düşürdü 

Hollanda kampında yoğun bir çalışma temposuna giren Galatasaray, dün akşam oynanan Borussia Dortmund maçına karşın sabah saatlerinde antrenman programını uygulamaya devam etti. Ancak Teknik Direktör Eric Gerets, futbolcularını fazla zorlamadı. Belçikalı teknik adam, hafif bir ter idmanının ardından oyuncularını dinlenmeleri için odalarına geri gönderdi. Sakatlıkları devam eden Ergün, Hasan Şaş, Ferhat ve Orhan Ak takımdan ayrı olarak düz koşu yaptı. Gerets bu oyuncuları Dortmund maçının kadrosuna da dahil etmedi. 
Galatasaray dördüncü hazırlık maçında bugün saat 16.00'da Mulheim ile kozlarını paylaşacak. TSİ 16.00'daki maçı Lig TV ekranlara getirecek. 

Hasan sevinci 

Hollanda kampının ilk antrenmanında arka adalesinden sakatlanan Hasan Şaş'ın tahmin edilenden daha kısa sürede sahalara dönmesi bekleniyor. İlk etapta 3 hafta oynayamayacağı açıklanan yıldız futbolcunun adalesinde yırtık çıkmaması nedeniyle bu süre 10 güne düşmüştü. Hasan Şaş, önceki günden itibaren düz koşulara başladı. Yıldız futbolcunun bir hafta içinde tam kapasite takımla çalışması bekleniyor. 
Bu arada Galatasaray'ın tecrübeli oyuncusu Ergün de siyatik tedavisi görmek için kamptan ayrılarak İstanbul'a döndü. 

Böylesini görmedi 

Teknik Direktör Eric Gerets, hem futbolculuk, hem de teknik direktör kariyerinin belki de en ilginç dönemini Galatasaray'da yaşıyor. Gurbetçi taraftarların yanısıra Hollandalılar'ın büyük ilgisini gören Belçikalı çalıştırıcı, kamp boyunca imza dağıtıp, fotoğraf çektirmekten yoruldu. 


</TEXT>
</DOC>
