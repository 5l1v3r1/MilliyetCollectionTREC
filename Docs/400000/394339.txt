<DOC>
<DOCNO> 394339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun19.html </URL>
<DATE> 2005/11/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Karzai'den Taliban'a "uzlaşma sürecine" katılma çağrısı... 
</HEADLINE>
<TEXT>

     Afganistan Devlet Başkanı Hamid Karzai, devrik Taliban yönetimi yandaşları ve diğer militanlara, hükümete ve ülkedeki ABD öncülüğündeki güçlere karşı ayaklanmadan vazgeçmeleri, ulusal uzlaşma sürecine katılmaları çağrısında bulundu. 
     Karzai, başkent Kabil'de ulusal barış ve uzlaşma konulu bir konferansta yaptığı, devlet televizyonundan canlı yayınlanan konuşmasında, ''Afganistan içindeki ya da dışındaki bütün vatandaşlarımızdan beklentimiz, bu barış programına katılmaları ve ülkelerini yıkmaktan vazgeçmeleri'' dedi. 
     Hamid Karzai, isyancılarla barış yapmanın ülkenin kalkınması ve yeniden yapılanma için çok önemli olduğunu söyledi. 
     Afganistan'da ABD öncülüğündeki güçlerin 2001 yılında Taliban rejimini devirmesinden sonraki en kanlı dönem olduğu belirtilen bu yıl içinde düzenlenen saldırılarda, yaklaşık 1500 kişinin öldüğü belirtiliyor. 
     Hala tam olarak düzenin sağlanamadığı ülkede demokrasinin inşası yönünde ilk adım olarak görülen devlet başkanlığı seçimlerini geçen yıl Karzai'nin kazanmasının ardından bu yıl eylül ayında genel seçimler yapıldı. 
     Karzai'nin dinci militanlara iki yıl önce ilk kez zeytin dalı uzatmasından bu yana az sayıda eski Taliban yetkilisinden destek aldığı belirtiliyor. Bunlar arasındaki en üst düzeydeki Taliban yetkilisi olan eski dışişleri bakanı Vekil Ahmed Müttevekil, ABD öncülüğündeki güçlere teslim olup, birkaç yıl ABD gözetimi altında kaldıktan sonra salıverilmişti. Müttevekil'in birkaç eski Taliban yetkilisiyle birlikte bugünkü konferansa katıldığı haber veriliyor. 
     Öte yandan, Nimroz eyaleti vali yardımcısı Hamatullah Yusuf Zai, konferansa katılmak için dün Kabil'e gelirken uğradığı saldırıda ölmüş, yetkililer saldırıdan Taliban militanlarını sorumlu tutmuştu. 
     
</TEXT>
</DOC>
