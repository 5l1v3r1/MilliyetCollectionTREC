<DOC>
<DOCNO> 359795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/yaksoy.html </URL>
<DATE> 2005/07/10/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Ambargo 
</HEADLINE>
<TEXT>



Olmayacak şeye evvelden amin denmez ama biz bir kere deneyelim dedik. Evet, ne olur artık milli takım ve onun teknik direktörü hakkında ilk milli maça kadar lüzumsuz ve ileri geri konuşmaktan vazgeçelim. Hatta hiç yazmayalım. Sizin anlayacağınız söz ve yazılara ambargo koyalım. Herhalde siz de buna inşallah ve amin dersiniz. Zira iyi de olsa, kötü de olsa evvelden yapılacak her türlü sansasyonel ve fantazi yazılar, hatta metiyeler, hem toplumda, hem de oyuncularda reaksiyon uyandırabilir. 
Maçlara kadar heyecanlı ve beklentili bir devir yaşayacağımız kesin. Manasız yere sinirleri gıdıklamanın anlamı yok. Fantazilerin de esasında bir faydası yok. Bunların yeni direktörün sağlam karakteri üzerinde bir etkisi de olmayacaktır. Yaz günlerinde hiç mi başka konu yok. Formula 1, Fransa Bisiklet Turu, Yüzme Sporları, yeni başlayacak sezonun renkli ve yeni transferleri lüzumsuz laf eden kulüp yöneticileri, havuzlar ve daha neler neler. Bizce milli maça kadar Milli Takımımız süper bir takım olsun. Ve Almanya trenine binsin. 
Bir notumuz daha var. Ne olur spor adamı olan teknik direktörler basın toplantılarında sigara ve puro içmesin. Topluma saygı esastır. 


</TEXT>
</DOC>
