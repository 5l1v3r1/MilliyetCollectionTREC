<DOC>
<DOCNO> 394717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun24.html </URL>
<DATE> 2005/11/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rice, Gazze-Mısır sınırında anlaşmayı sağlamak üzere 
</HEADLINE>
<TEXT>

     ABD Dışişleri Bakanı Condoleezza Rice ve Filistin Devlet Başkanı Mahmud Abbas, İsrail ve Filistin yönetiminin, Gazze-Mısır sınır kapısından Filistinlilerin geçişi konusunda anlaşmanın eşiğinde olduğunu bildirdi. 
     Rice, İsrail ve Filistinli liderlerle ayrı ayrı görüştükten sonra, Abbas'la birlikte düzenlediği basın toplantısında, Filistinlilerin Gazze'ye serbestçe girip çıkması konusunda bir anlaşmanın "sağlanmak üzere olduğunu" söyledi. 
     Anlaşma sağlanması için geride kalan sorunların çözüleceğinden emin olduğunu belirten Rice, "Sıradan Filistinli için Gazze ve Batı Şeria arasında seyahat özgürlüğünün kurulması çok önemlidir" dedi. 
     Filistinli bir yetkili, Gazze-Mısır sınırından geçiş konusunda anlaşma sağlandığını ve anlaşmanın Rice'ın Ramallah ziyareti sırasında açıklanacağını söylemişti. Rice'ın ziyareti bu akşam sona eriyor. 
     Rice, Ortadoğu Dörtlüsü'nün uluslararası arabulucusu James Wolfensohn'un iki taraf arasındaki ayrılıkları gidermek için bir uzlaşma önerisi sunduğunu belirterek, "Bütün bunlar hayli teknik ve bir kısmı da karmaşık sorunlar. İrade ve biraz yaratıcılıkla, önerilen uzlaşmanın gerçekleştirilebilir olması gerektiğini düşünüyorum. Taraflar bazı ilerlemeler kaydettiler" dedi. 
     Abbas da basın toplantısında uzlaşma olacağı konusunda iyimser bir tavır takınarak, "Bu konuda bir anlaşmaya varmanın eşiğindeyiz" dedi. 
     "Bazı nihai ayrıntıların çözüme kavuşturulması gerektiğini" belirten Abbas, "Bütün bu düşünceleri bir araya getirip yakında sonuçlandırabileceğimizi düşünüyorum" diye konuştu. 
     
</TEXT>
</DOC>
