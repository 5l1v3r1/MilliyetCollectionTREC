<DOC>
<DOCNO> 395838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo30.html </URL>
<DATE> 2005/11/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Beşiktaş, Gaziantepspor maçının taktiğine çalıştı 
</HEADLINE>
<TEXT>

     Beşiktaş, Gaziantepspor ile yapacağı lig maçının hazırlıklarını sürdürdü. 
     Teknik direktör Jean Tigana yönetiminde, BJK Nevzat Demir Tesisleri'nde gerçekleştirilen akşam antrenmanında futbolcular, kondisyon çalışmasının ardından taktik ağırlıklı çift kale maç yaptı. 
     Milli takımlardan dönen Ahmed Hassan ve Okan'ın koşu yapmakla yetindiği antrenmana, dünkü İsviçre maçında sol ayak bileğinden sakatlanan Tümer, sakatlıkları süren Tayfur, Gökhan, Sergen ve Ahmet Dursun katılmadı. 
     Tümer'in ciddi bir sakatlığının olmadığı ve önlem amacıyla antrenmana çıkarılmadığı bildirildi. 
     Siyah-beyazlılar, yarından itibaren basına kapalı yapacakları antrenmanlarla Gaziantepspor maçı hazırlıklarını sürdürecek. 
     
</TEXT>
</DOC>
