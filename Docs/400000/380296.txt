<DOC>
<DOCNO> 380296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy10.html </URL>
<DATE> 2005/09/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ertuğrul Günay Belediye görevlilerinin attıklarından köpeğim zehirlendi 
</HEADLINE>
<TEXT>

     Antalya’nın Demre İlçesi’nde tatilini geçiren eski CHP Genel Sekreteri Ertuğrul Günay, köpeğinin Demre Belediyesi görevlileri tarafından zehirlendiğini iddia etti. 
     Günay, Kumdağı mevkiindeki yazlık evinde beslediği Alman kurdu köpeğinin belediye ekiplerince zehirli et verilerek öldürülmek istendiğini ileri sürerek, "Geçen hafta sonunda benim köpeğimle birlikte bir çok köpek zehirlendi ve bunların bir çoğu öldü" dedi. 
     Zehirlendiğini fark edince köpeğini 4 gün süreyle Finike’deki veteriner kliniklerine götürerek, tedavi ettirdiğini anlatan Günay şunları söyledi 
     "Köpeğim, Demre Belediyesi tarafından atıldığını zannettiğim zehirli maddelerden yiyerek zehirlendi. Bu çağda yapılan uygulama utanç vericidir. Evcil hayvanlara zehirli maddeler verilerek, onları yok etmek kabul edilemez bir davranıştır, vahşettir. Ne yazık ki bazı insanlar bu vahşeti uyguluyorlar. Bunu yapanların ne Hayvan Hakları Yasası’ndan ne de hukuksal gelişmelerden haberi yok. Sokaktaki zararsız hayvanları zehirleyenler, önce asıl görevlerini yapmalıdırlar. Çeşme başlarına, piknik alanlarına zehir atmak yerine bu alanların temizliğini sağlasınlar." Demre Belediyesi yetkilileri ise iddiaları yalanlayarak, sokak köpeklerinin zehirlenmesi yönünde çalışma yapmadıklarını savundular. 
     
</TEXT>
</DOC>
