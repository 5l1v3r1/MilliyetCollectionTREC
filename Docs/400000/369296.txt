<DOC>
<DOCNO> 369296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo09.html </URL>
<DATE> 2005/08/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Diyarbakırspor Umarız Fener maçında seyircisiz oynamak şans getirir 
</HEADLINE>
<TEXT>

     Diyarbakırspor Kulübü Basın Sözcüsü Aziz Gölcük, ''Umarız Fenerbahçe maçında seyircisiz oynamak bize şans getirir'' dedi. 
     Aziz Gölcük, AA muhabirine yaptığı açıklamada, Diyarbakırspor takımı kafilesinin bu haftaki Fenerbahçe maçı için bugün İstanbul'a gittiğini belirterek, Fenerbahçe maçı hazırlıklarının çok iyi geçtiğini söyledi. 
     Takımda büyük bir uyum sağlandığını ve futbolcularda güven duygusunun çok yüksek olduğunu kaydeden Gölcük, teknik heyet ve futbolcuların Fenerbahçe maçına iyi konsantre olduklarını bildirdi. 
     Gölcük, dün Tahkim Kurulu'ndan çıkan kararın kendileri için sevindirici olduğunu ifade ederek, şöyle konuştu 
     ''Fenerbahçe maçının seyircisiz oynama kararı bizleri umutlandırdı. Çünkü biz seyircisiz oynamaya alıştık. Umarız Fenerbahçe maçında seyircisiz oynamak bize şans getirir. Bizim için maçı seyircisiz oynamak büyük bir avantaj oldu. Takımdan umutluyuz. Maçtan puan veya puanlarla dönmeyi umut ediyoruz. Futbulcularımız maç için hazır durumda.'' Çaykur Rizespor maçında sakatlanan Gtari'nin Fenerbahçe maçında oynayıp oynamayacağının belli olmadığını, bu futbolcu dışında takımda eksiklik bulunmadığını aktaran Gölcük, bonservis sorunu yaşadıkları Hasan Özer'in durumunun da bugün netlik kazanacağını ve büyük bir olasılıkla bu sorunun çözüleceğini sözlerine ekledi. 
     
</TEXT>
</DOC>
