<DOC>
<DOCNO> 377419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/guncel/agun.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Girişimler arttıkça işsizlik azalacak... 
</HEADLINE>
<TEXT>


Kadın Girişimcileri Derneği KAGİDER Başkanı Kurtsan, "Araştırmalar, girişimci sayılarını artırabilen ülkelerin işsizlikte daha büyük oranda düşüşler sağladığını göstermektedir" diyor 

Evimde iş kuruyorum - 4 Şükran Pakkan 

Türkiye'deki kadın girişimci sayısını artırmak amacıyla yola çıkan işkadınları tarafından kurulan Kadın Girişimcileri Derneği KAGİDER , kendi işini kurmak isteyen kadınlara her yıl düzenli olarak destek veriyor. 
KAGİDER Başkanı Meltem Kurtsan, kadın işgücünün halen yeterli sayıya ulaşmamış olmasına rağmen, Türk kadınlarının Avrupalılardan çok daha başarılı olduğunu söylüyor. Kurtsan, Türkiye'deki işkadınlarının profilini Milliyet'e anlattı... 

KAGİDER nasıl kuruldu 
Şu an 110 üyesi bulunan KAGİDER Eylül 2002'de ülke çapında faaliyet gösteren ve k r amacı gütmeyen bir sivil toplum örgütü olarak İstanbul'da kuruldu. Derneğin kurucuları arasında hukuk, sağlık, maden, gıda, turizm, yayıncılık, halkla ilişkiler, tekstil, reklamcılık ve bilişim sektörlerinde çalışan kadın girişimcileri bulunuyor. 

Amacınız nedir Daha çok işkadını yaratmak mı 
Geleceğin iş dünyasını yapılandırmada etkin kadın girişimciler yaratmak istiyoruz. Misyonumuz, hem ekonomik değer yaratan kadın girişimci sayısını artırmak, hem de var olan kadın girişimcileri güçlendirmek ve Türk kadın girişimcilerin dünya ile bütünleşmesini sağlamak. Böylece Türkiye'nin sosyal ve ekonomik gelişimine katkıda bulunmayı hedefliyoruz. 

Kadın girişimci sayısını artırmak ekonomi için ne ifade ediyor 
Şu an üyelerimizin yıllık ciroları toplamı 25 milyar dolar. Her şeyden önce bu toplamın artması Türkiye ekonomisine büyük katkı sağlayacaktır. İstihdam yaratanlar girişimcilerdir, bizim gibi işgücüne katılan nüfusu sürekli artan ülkelerde, her geçen gün daha fazla girişimciye ihtiyaç duyulmaktadır. Araştırmalar, girişimcilerin ekonomik büyümeye olumlu katkıda bulunduğunu, girişimci sayılarını yüksek oranlarda artırabilen ülkelerin işsizlikte daha büyük oranda düşüşler sağladığını göstermektedir. 

Kendi işini kurmak isteyen ancak sermayesi olmayan ya da küçük çapta bir birikimi olan kadınlara ne önerirsiniz 
KAGİDER, KEDV gibi sivil toplum örgütleri, KOSGEB gibi devlet kurumları gibi bu konuda faaliyet gösteren kadınları teşvik eden kurumlarla bağlantıya geçmeliler. Girişimcilik eğitimlerinden geçmeleri ve cesaretli olmalarını öneriyorum. 

Saat 09 - 17.00 sistemiyle çalışmayı istemeyen kadınlar için yeni fırsatlar açılır mı 
Dünyada bu yönde bir değişim olduğu, kadın erkek evden çalışma imk nlarının arttığı ve artacağı bir düzene doğru gidiyoruz. Bu düzende yer alabilmek için önce bilgisayar ve yabancı dil, tercihen İngilizce bilen ve mesleğinde uzmanlaşmış işgücüne ihtiyaç var. Bu da maalesef kadınların en zayıf olduğu alanların başında geliyor. 

Siz kadın girişimci adaylarını destekliyorsunuz, bu fonlar nasıl çalışıyor 
Girişimci Geliştirme Komitemize başvuruda bulunan projeleri değerlendiriyoruz. Girişimcilik eğitimleri veriyoruz. Hayata geçirilebilirliğine inandığımız iş fikri olan kadınlara, üyelerimizden bire bir gönüllü danışmanlık desteği sağlıyoruz. Üretilen ürünleri satın alıyor veya dostlarımıza öneriyoruz. Kadın Girişimci İş Geliştirme Merkezi Projemiz yoluyla da ofis desteği sunuyoruz. 

ABİGEM'de kadınlar kendi işini kuruyor 

Avrupa Birliği İş Geliştirme Merkezi ABİGEM tarafından yürütülen "Kendi İşimi Kuruyorum Projesi", kadınlara ekonomik özgürlüğü sağlamada yardımcı oluyor. Projenin amacı, kadınların kendi işlerini kurmalarını, kurdukları işleri başarıyla sürdürmesini ve böylece ekonomiye katkıda bulunmalarını sağlamak. Program ile kadınlar, daha sağlam adımlarla iş kurmaları konusunda destekleniyor. Ayrıca verilen eğitimlerle finansal konular, yönetim, pazar gibi konularda bilgi sahibi olmaları sağlanıyor. 
Tüm kadınlara açık program iki AB uzmanı ve 5 yerel uzman tarafından yürütülüyor ve dünyadaki en iyi uygulamalar bölge şartlarına adapte ediliyor. İlk hedefi, iyi bir eğitim almış, sosyal ve kültürel açıdan yaşam şartları daha yüksek olan ve şehir merkezinde yaşayan kadın girişimci adaylarına ulaşmak. Bunların içinde çalışma hayatına geri dönen, yeni mezun olmuş ve başarılı olacaklarına inanılan genç kadınların kendi işini kurmasına yol açan programlar da bulunuyor. 
2. hedef grupta ise eğitim düzeyi düşük ve finansal açıdan sınırlı imk nlara sahip kadın girişimci adayları yer alıyor. Program kapsamında bugüne kadar 130 girişimci adayına bire bir tavsiye hizmeti sunuldu, toplam 800'ü aşkın kadın girişimci adayı eğitim programlarını tamamladı. 11 kadına iş planı hazırlandı ve 16 kadın ise kendi işini kurdu. 
Proje şimdilik sadece Gaziantep'te yürütülüyor ancak önümüzdeki aylarda Türkiye genelinde yayılması için çalışmalar sürüyor. 

Takılarını evden satıyor 

Nurdan Şen'i Türkiye, Asmalı Konak dizisinin Dicle'si İpek Tuzcuoğlu'nun takı tasarımcısı olarak tanıyor. 29 yaşındaki Şen, Mimar Sinan Üniversitesi Şehir ve Bölge Planlama Bölümü'nden mezun olduktan sonra Kentsel Tasarım üzerine yüksek lisans yaparken Nuruosmaniye'de 2 yıl çıraklık yapmış. Burada kuyumculuğun teknik yönlerini öğrenen Şen, tasarımcı yönünü geliştirmek için de 2 yıl Tamer Kızılağaç Takı Design Studio'da eğitim almış. Evde kendisine ofis kuran, tasarımlarını evde yapan Şen, takılarını adını taşıyan internet sitesi üzerinden satışa sunuyor. Şen'in şimdiki hedefi ise koleksiyonunu geliştirmek... 

Marmaris'in bir köyünde sabun şirketi kuruyorlar 

Sinem Suna Sahnan, İstanbul İnşaat Teknik Lisesi Resim Bölümü'nden mezun olduktan sonra Londra'da yaşamış. Ardından Marmaris'e yerleşmeye karar veren Sahnan, Hisarönü köyünde bir süre kafe işletmiş. 
Sahnan, oğlunun doğumu nedeniyle ara verdiği iş hayatına geri dönmek istediğinde hobi olarak ilgilendiği mum ve sabun üretimini geliştirmeye karar vermiş. 
Yurtdışından sabun ve mum imalatıyla ilgili kitaplar getirdiğini ve araştırmalarını bu yönde yoğunlaştırdığını anlatıyor Sahnan... Hammadde, kalıp, boya ve kokuları Tahtakale'den satın alan Sahnan'ın, Datça'nın bir köyünden satın aldığı zeytinyağından yaptığı sabunları da çok ilgi görüyor. Üretimini evinin bir köşesinde kurduğu atölyesinde gerçekleştiren Sahnan, sabunlarında doğal bitki, baharat ve kokuları kullanıyor. 
"Sabunları hayal gücüme bıraktım" diyen Sahnan, "Çevremizdeki insanlardan gördüğümüz ilgi, beğeni ve deneyim sonucunda şirketleşme ve lisans aşamasına geldik. Şu an stratejik pazarlama planımızı tamamlamaktayız" diyor. 

BİTTİ 


</TEXT>
</DOC>
