<DOC>
<DOCNO> 365730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur17.html </URL>
<DATE> 2005/07/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kartal'da kuyumcuyu göz yaşartıcı bomba atıp soymaya kalkıştılar 
</HEADLINE>
<TEXT>

     Kar maskeli ve silahlı geldikleri Kartal ve Tuzla'daki 2 kuyumcu dükkanını gözyaşartıcı gaz bombası atarak soymak isteyen 2 kişi, paniğe kapılarak amaçlarına ulaşamadan kaçtı. 
     Kartal Cevizli Saraylar Caddesi'ndeki Abdullah ve Kadir Yıldırım'a ait ''Kamer Kuyumcusu''na saat 10.30 sıralarında plakasında ''Mutluyuz'' yazılı bir otomobille gelen ve başlarında kar maskesi, üzerlerinde işçi tulumu olan 2 kişiden 1'i, tabancasını çıkartarak kuyumcu dükkanına girmek istedi. 
     Dükkanın kapısının kapalı olduğunu ve içeride de müşteri bulunduğunu gören soyguncu, elindeki gözyaşartıcı gaz bombasının pimini çekerek işyerinin kapısına doğru attı. 
     İçeride bulunanların ve çevredeki esnafın hareketlenmesi üzerine paniğe kapılan soyguncular, aynı araçla olay yerinden hızla uzaklaştı. 
     Bu olaydan yaklaşık yarım saat sonra Tuzla Şifa Mahallesi Hürriyet Caddesi'nde Cüneyt Arslan'a ait ''Arslan Kardeşler'' adlı kuyumcu da, aynı kişiler tarafından soyulmak istendi. 
     Dükkana attıkları gözyaşartıcı gaz bombası patlamayınca paniğe kapılan soyguncular, amaçlarına ulaşamadan aynı araçla olay yerinden uzaklaştı. 
     Polis, kaçan soyguncuların yakalanması amacıyla geniş çaplı çalışma başlattı. 
     
</TEXT>
</DOC>
