<DOC>
<DOCNO> 391291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/axspo03.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın içi yanıyor 
</HEADLINE>
<TEXT>


Galatasaray'ın son 2 haftada kaybettiği 5 puan, Gerets'i tartışılır hale getirdi. Belçikalı hocanın, İliç ve Heinz'da ısrar etmesinin düzeni bozduğu konuşuluyor. Song ve Tomas'ın düşüşü de kafaları karıştırıyor 

HABER YORUM HALİL ÖZER 


Florya'da kapalı kapılar ardında ilginç gelişmeler yaşanıyor. Herkes birbirini sorguluyor, kötü gidişin nedenleri araştırılıyor, Teknik Direktör Eric Gerets ilk kez tartışılıyor ve en ilginç olanı ise hiç kimse bir şey yapamıyor. 
Futbolcu kadrosunda büyük bir sıkıntı var. Özellikle Heinz ile İliç'in transferiyle işleyen bir çarkın bozulduğu görüşü hakim. Galatasaray'ın bu sezonki en iyi döneminin Heinz'ın henüz takımda yer almadığı ve İliç'in sakat olduğu döneme rastladığı futbolcular tarafından biliniyor. Hatta futbol uyumunun çok iyi olduğu ve takımın artık bir makine düzeni içinde oynadığını düşünen futbolcular, iki oyuncunun forma giymeye başlamasından sonra yaşanan düşüşe dikkat çekiyorlar. Ancak Gerets'in, bu durumu açıkca görmesine rağmen transfer edilmelerini istediği Heinz ve İliç'i ısrarla oynatmasına kimse anlam veremiyor. 

Gitmeleri çok zor 
Ancak iki futbolcunun kötü oyunları nedeniyle devre arasında gönderilmeleri çok zor görülüyor. Çünkü her ikisi de sağlam sözleşmeler yapmış durumda. Ortada duruma müdahele edecek bir futbol şubesi yok. Bu transferlerde hiçbir rolü olmayan hem İkinci Başkan Ergun Gürsoy hem de Fatih Gökşen'in yetkileri alınmış durumda. Sadece uzaktan izliyebiliyorlar. 
Song ile Tomas'ın durumu ise ayrı konu. İkili, sözleşmelerini üçer yıla çıkardı. Ancak ne zaman bu sözleşmelere imza atıldı, iki oyuncuda da düşüş başladı. Gerets'in bir diğer yalnışı da bazı oyuncuların hiç yüzlerine bakmaması. Özellikle Suat Usta, Ayhan ve Hasan Kabze gibi oyuncuların silindiği belirtiliyor. Volkan'daki ısrarı ise anlaşılamıyor. Özgürcan, Gençlerbirliği maçında kurtarıcı olarak oyuna girdi. Hasan Kabze ise kulübede kaldı. Oysa Kabze bu tip maçlarda pek çok kez takımını kurtarmıştı. Ve dikkat edilirse artık kimse golden sonra Gerets'e koşmuyor Tüm bunlar futbolcular arasında yüksek sesle konuşuluyor. 

'Biz güçlü değiliz' 
Bir de Fenerbahçe ile ortaya çıkan gerilim var. Ve bu mücadelede Galatasaray yetersiz kaldı. Başkan Özhan Canaydın kendisinden başka kimsenin konuşmasını istemiyor. Ve ayrıca Başkan'ın son yaptığı basın toplantısının ise etkisiz olduğu görüşü hakim. Bu görüşü futbolcular da paylaşıyor. Ankara dönüşü bir oyuncu aynen şöyle diyordu "Güçlüysen herşey olur. Biz güçlü değiliz. Fenerbahçe her alanda güçlü. Biz ise yerimizde sayıyoruz." Sonuç olarak Galatasaray'da perde arkasında yaşanan sıkıntılar var ve bunlar büyük rahatsızlığa neden oluyor. 

Gerets'in kehaneti 

Galatasaray'ın hocası dün Florya'da futbolcularıyla yaptığı toplantıda Fenerbahçe'nin, Sivasspor'a puan kaptıracağını iddia edip, formsuz olan oyuncularını sert bir dille uyardı 

ERHAN TELLİ 

Gençlerbirliği mağlubiyeti ardından, "Bazı oyuncularım özgüvenlerini kaybetti. Onlarla konuşacağım" diyen Teknik Direktör Eric Gerets dün bu görüşmelere başladı. Florya Metin Oktay Tesisleri'nde sabah yapılan idman öncesi futbolcularıyla toplantı yapan deneyimli hoca, ilginç bir kehanette bulundu. Lider Fenerbahçe'nin hafta sonu deplasmanda Sivasspor'a puan kaybedeceğini ileri süren Gerets, "Biz nasıl puan kaybettiysek onlar da kaybedecekler. Bundan şüpheniz olmasın. Biz bu hafta sahamızda Diyarbakır'ı yenelim yeter" diye konuştu. 
Diyarbakır'la cuma günü oynayacaklarına dikkat çeken Belçikalı teknik adam, "Fenerbahçe ise pazar günü sahaya çıkacak. Elde edeceğimiz galibiyet bize büyük moral ve güç verecek" dedi. Gerets, konuşmasının son bölümünde ise son haftalardaki performanslarını beğenmediği bazı oyuncuları sert bir dille eleştirdi. Deneyimli çalıştırıcının, bu futbolculardan en kısa sürede toparlanmalarını istediği öğrenildi. 

Bir garip Hasan Şaş 

Gençlerbirliği'ne yenilerek liderliği Fenerbahçe'ye kaptıran Galatasaray dün sabah yaptığı antrenmanla Diyarbakır maçı hazırlıklarına başlarken, Hasan Şaş tavırlarıyla ortamı gerdi. Sarı - kırmızılı futbolcular, Teknik Direktör Eric Gerets'in katılmadığı idmanda antrenör Erdal Keser yönetiminde çalıştı. 
Volkan ile bire bir top kapma çalışması yapan Hasan, dengesini kaybederek yerde kalınca, hışımla ayağa kalkıp, idmanı tesislerin camından izleyen genç futbolculara dönerek, "Ne gülüyorsunuz ulan ...." diye bağırdı. Hızını alamayan tecrübeli futbolcu daha sonra görevlerini yapan basın mensuplarına bakıp, "Siz de her şeyi çekiyorsunuz ulan" diyerek çıkıştı. Hasan'ın bu agresif davranışları büyük şaşkınlık yaratırken, antrenör Erdal Keser'in bu olayın ardından soyunma odasına giderek, idmanı Stumpf'a bırakması dikkat çekti. 
Bu arada sakatlıkları süren Ümit Karan ve Cihan çalışmaya katılmazken, Orhan Ak ve Sabri koşuyla yetindi. 

Gizli tehlike 

Galatasaray'ın son 2 haftada kaybettiği 5 puan, Teknik Direktör Eric Gerets için yapılan, "Sezon başı kamplarında futbolculara aşırı yükleme yaptığı için çalıştırdığı takımlar 10. haftadan sonra düşüşe geçiyor" iddiasını güçlendirdi. Geçen hafta Denizlispor'la berabere kalan Cim Bom, önceki gün hiçbir varlık gösteremediği maçta Gençlerbirliği'ne yenilerken, Gerets'le ilgili varsayımlar endişe yaratmaya başladı. 
Geçen sezon Gerets'in çalıştırdığı, Almanya'nın Wolfsburg takımı hiç beklenmedik şekilde sezona fırtına gibi başlayıp, 11. haftadan itibaren büyük düşüş yaşamıştı. İlk 11 haftada 8 galibiyet, 3 yenilgi elde eden Wolfsburg, ikinci 11 haftalık süreçte ise 8 yenilgi, 3 galibiyet alabildi. Alman ekibi, Bundesliga'yı 15 galibiyet, 16 yenilgi, 3 beraberlik ve 48 puanla 9. sırada tamamlarken, Gerets, takımla yollarını ayırmıştı. 

Dergi bugün satışa çıkıyor 

Galatasaray Dergisi'nin Kasım ayı sayısı yine dopdolu. Ümit Karan'ı kapak yapan derginin bugün satışa çıkacak olan 38. sayısında Hakan Şükür ve Ergün Penbe kartpostalları da yer alıyor. Dergide, Ümit Karan ve Basketbol Erkek Takımı'nın yeni transferi Malik Dixon röportajlarının yanı sıra 17 Yaşaltı Milli Takımı Teknik Direktörü Abdullah Avcı'nın, Dünya Şampiyonası izlenimleri de bulunuyor. 


</TEXT>
</DOC>
