<DOC>
<DOCNO> 362734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko28.html </URL>
<DATE> 2005/07/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Aneltech halka açılacak... 
</HEADLINE>
<TEXT>

     Anel Grubu şirketlerinden telekomünikasyon ve bilgi teknolojileri sektöründe faaliyet gösteren Anel Telekomünikasyon A.Ş'nin Aneltech yüzde 40.9'u Ağustos ayının ikinci yarısında halka açılacak. 
     Aneltech Yönetim Kurulu Üyesi Bülent Batukan, konuyla ilgili düzenlenen basın toplantısında yaptığı konuşmada, halka arzla, Türkiye'nin geleceğine ve ekonomisine olan güvenlerini gösterdiklerini söyledi. 
     Avrupa merkezli firmalardan üretim ve hizmet amaçlı işbirliği teklifi aldıklarını ifade eden Batukan, Aneltech'e know how desteği sağlayacak her türlü işbirliğine açık olduklarını belirtti. 
     Halka arzdan elde edilecek gelirin şirketin büyüme hedefleri doğrultusunda yatırıma dönüştürüleceğini anlatan Batukan, sadece günümüz teknolojisini üretmenin yeterli olmadığını vurguladı. 
     Batukan, bu nedenle halka arzdan sonra yeni yatırımlarla yollarına devam edeceklerini kaydetti. 
     Aneltech'in, hizmetlerini 326 personelle yürüttüğünü, İstanbul Dudullu'daki üretim sahasıyla yılda yaklaşık 300 bin adet elektronik kart üretimi, 70 bin adet elektronik kart tamiri, 2 milyon hat için kablolama işlemi yaptığını belirten Bülent Batukan, elektronik cihaz üretiminde ise yılda 400 bin adet PC, 700 bin adet DVD-R, 1 milyon 300 bin adet uydu alıcısı üretebilme kapasitesine sahip olduklarını anlattı. 
     Batukan, servis sektöründe Türkiye'nin önemli GSM operatörlerine bakım ve onarım hizmeti verildiğini, telekom sektöründe üretim yapan uluslararası firmalara da alt yüklenicilik yapıldığını dile getirerek, şirketin bir yandan telekomünikasyon sektöründe büyümeyi, diğer yandan telekomünikasyondaki ağırlığını koruyarak elektronik sektöründe üretimdeki satış payını artırmayı hedeflediğini belirtti. 
     Batukan, ''Bütün bu gelişimler, sadece günümüzün teknolojisini üretmek amacıyla değil, geleceğin teknolojisine de yatırım yapma ihtiyacını gündeme getirdi. Bu nedenle Aneltech'in yüzde 40.9'unun halka arzı için Nisan 2005 tarihinde Sermaye Piyasası Kurulu'na başvurarak süreci başlattık. Halka arz için öngörülen süre Ağustos ayının ikinci yarısı olarak beklenmektedir'' dedi. 
     
     SERMAYE 22 MİLYON YTL'YE ÇIKACAK 
     Batukan, bir soru üzerine, halka arzın EVG Menkul Değerler aracılığıyla yapılacağını bildirdi. 
     9 milyon YTL'lik sermaye artırımıyla sermayenin 13 milyon YTL'den 22 milyon YTL'ye çıkarılacağını anlatan Batukan, bir soru üzerine fiyatın yaklaşık 3.40 YTL olarak öngörüldüğünü kaydetti. 
     Şirketin hiçbir finansal borcu bulunmadığını bildiren Batukan, 2004 yılı itibarıyla 30.3 milyon YTL'lik ciro yapıldığını, aynı dönem için 32.5 milyon YTL net satış yaptıklarını ve vergi öncesi net kar olarak 3 milyon YTL elde ettiklerini kaydetti. 
     Batukan, halka arzın zamanlamasının doğru olup olmadığını soran bir gazeteciye de, değerlendirme yaptıklarını ve sermaye piyasalarının güçlenme eğilimi gösterdiğini, 3 Ekim'den sonra AB müzakerelerinin başlayacağını ve bu nedenle halka arz için uygun bir zaman olduğunu söyledi. 
     Anel Grubu'nun Anel Elektrik Proje Taahhüt ve Tic. Ltd.Şti, Anelsis Mühendislik Sanayi ve Tic. Ltd. Şti, Aneltem Mümessillik ve Dış Ticareti, Anelmarin Gemi Elektrik Elektronik Sistemleri Tic. ve San. A.Ş, Anelmak Makina ve Elektrik San. ve Tic. A.Ş, Plastkart Akıllı Kart İletişim Sistemleri San. ve Tic. A.Ş, E-Sistem Elektronik San. ve Tic. A.Ş. isimli şirketleri de bulunuyor. 
     
</TEXT>
</DOC>
