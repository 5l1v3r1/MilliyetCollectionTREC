<DOC>
<DOCNO> 380640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo22.html </URL>
<DATE> 2005/09/22/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Türk futbolunda ''Süper Kupa'' dönemi başlıyor... 
</HEADLINE>
<TEXT>

     Futbol Federasyonu Yönetim Kurulu, Turkcell Süper Ligi ve Türkiye Kupası şampiyonlarının karşı karşıya geleceği "Süper Kupa" finali oynanması kararı aldı. 
     Yönetim kurulunun bugün yaptığı toplantıda alınan karar gereği, Süper Kupa finali Almanya’da oynanacak. 2006-07 futbol sezonu başlamadan önce yapılacak finalin tarihi ve oynanacağı kent daha sonra belirlenecek. 
     
     İNEGÖLSPOR VE ESKİŞEHİRSPOR HÜKMEN YENİK 

     Futbol Federasyonu Yönetim Kurulu, yarıda kalan İnegölspor-Eskişehirspor maçıyla ilgili, iki takımı da hükmen yenik ilan etti. 
     İkinci Futbol Ligi B Kategorisi 3. Grup’ta İnegölspor ile Eskişehirspor takımları arasında 18 Eylül Pazar günü yapılan ve iki takım taraftarları arasında çıkan olaylar nedeniyle 20. dakikada duran, ardından hakem Koray Gençerler tarafından iptal edilen maçla ilgili raporları görüşen Futbol Federasyonu Yönetim Kurulu, iki takımın da yenik sayılmasına karar verdi. 
     
     PFDK’YA YENİ ÜYE 

     Bu arada, Zeki Çalışkan’ın istifasıyla boşalan Profesyonel Futbol Disiplin Kurulu PFDK üyeliği için de atama yapıldı. 
     Federasyon açıklamasında, Zeki Çalışkan’ın yerine PFDK üyeliğine İstanbul Üniversitesi Hukuk Fakültesi Öğretim Üyesi Doç. Dr. Yener Ünver’in getirildiği bildirildi. 
     
</TEXT>
</DOC>
