<DOC>
<DOCNO> 389541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy20.html </URL>
<DATE> 2005/10/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kuveytli işadamları Erdoğan'a Türkiye'deki vergi sistemini sordu 
</HEADLINE>
<TEXT>

     Adem Kadam bildiriyor 

Başbakan Recep Tayyip Erdoğan, Kuveyt Başbakanı Sabah Cabir el-Ahmed el-Cabir El Sabah ile görüştü. 
     Başbakan Erdoğan, Kuveyt’teki temasları çerçevesinde ilk olarak, Beyan Sarayı’nda Kuveyt’in önde gelen firmalarının üst düzey yöneticileri ile bir araya geldi. 
     Görüşmede Kuveytli işadamlarının Türkiye’deki vergi, sosyal güvenlik sistemi hakkında ve yatırım alanları konusunda Başbakan Erdoğan’a sorular yönelttikleri öğrenildi. 
     Erdoğan’ın da Kuveytli işadamlarını Türkiye’de yatırıma davet ettiği ve yatırımcının önünü açmak için atılan adımlar konusunda bilgi verdiği bildirildi. 
     Başbakan Erdoğan, daha sonra yürüyerek Beyan Sarayı içinde bulunan Konferans Salonu’na geçti. Erdoğan burada Kuveyt Başbakanı Sabah Cabir el-Ahmed el-Cabir El Sabah ile görüştü. Yaklaşık 1 saat süren baş başa görüşmenin ardından heyetler arası görüşmeler yapıldı. 
     
     NOTLAR 

     Başbakan Erdoğan, beraberindeki heyetle birlikte gece yarısı 02.00 sularında Kuveyt’te konaklayacağı Beyan Sarayı’na geldi. 
     Başbakan Erdoğan’a eşi Emine Erdoğan, Devlet Bakanı ve Başbakan Yardımcısı Abdüllatif Şener ve eşi Berrin Şener ile Başdanışmanları Nabi Avcı, Yalçın Akdoğan, Akif Beki ve Rafet Akgünay eşlik ediyor. 
     Başbakan Erdoğan’ın Kuveyt gezisine, TOBB Başkan Yardımcısı Faik Yavuz’un başkanlık ettiği, aralarında İhsan Kalkavan, Rona Yırcalı, Nafi Güral, Tevfik Yamantürk’ün de yer aldığı yaklaşık 60 kadar işadamı ile çok sayıda basın mensubu da katılıyor. 
     Erdoğan’ın Kuveyt gezisine, bakan ve milletvekili düzeyinde sadece Devlet Bakanı ve Başbakan Yardımcısı Abdüllatif Şener katıldı. Şener, Türkiye-Yemen Karma Ekonomik Komisyonu Eş Başkanı olması nedeniyle geziye katıldığını kaydetti. 
     Basın mensuplarıyla sohbet eden Şener, yabancı sermayeye karşı olmadığını söyledi. 
     Basın mensuplarının, geçen hafta Kuveyt’te yaşanan bir saatlik elektrik kesintisi nedeniyle Kuveyt Emiri El Sabah’ın Kuveyt halkından özür dilemek için fert başına 200 Kuveyt Dinarı yaklaşık 650 dolar verdiğini hatırlatmaları Bakan Şener’in ilgisini çekti. 
     Başbakan Erdoğan’ın eşi Emine Erdoğan da resmi temaslar devam ederken, Devlet Bakanı Başbakan Yardımcısı Şener’in eşi Zerrin Şener ile tarihi ve turistik yerleri gezdi. 
     Başbakan Erdoğan ve eşi Emine Erdoğan’a gezi süresince Rols Royce marka iki ayrı limuzin tahsis edildi. 
     
     ERDOĞAN YERLİ VE YABANCI YATIRIMCI AYNI HAKLARA SAHİP 

     Başbakan Recep Tayyip Erdoğan, "Türkiye’de yabancı yatırımcı ile yerli yatırımcılar aynı haklara sahiptir. Çıkardığımız teşvik yasasından bütün dostlarımızın yararlanmasını istiyoruz" dedi. 
     Erdoğan, Kuveyt Ticaret ve Sanayi Odası’nda düzenlenen Türkiye-Kuveyt İş Forumu’na katıldı. 
     Başbakan Erdoğan burada yaptığı konuşmada, Türk ekonomisinin son 3 yılda önemli gelişmeler kaydettiğini, Türkiye’nin artık bir istikrar ve güven ülkesi haline geldiğini ifade etti. Türkiye’nin siyaset ve ekonomide güveni yakaladığını anlatan Erdoğan, bu nedenle yabancı sermayenin Türkiye’ye geldiğini dile getirdi. 
     Erdoğan, "Türkiye ile Kuveyt arasındaki ticaret hacminin küçüklüğü bizi üzmektedir. Bu rakamın en kısa zamanda 1 milyar dolar seviyesine çıkarılması gerekir" dedi. Türkiye ile Kuveyt’in finans sektörü, gayrimenkul yatırım ortaklığı, toplu konut ve enerji alanlarında ortak yatırımlar yapabileceğini kaydeden Başbakan Erdoğan, GAP Projesi kapsamında ortak projelerde yer alınabileceğini ifade etti. 
     800 kilometrelik Suriye sınırındaki mayınların temizleneceğini 
     belirten Başbakan Erdoğan, bu bölgeyi tamamen organik tarım için düşündüklerini anlattı. 
     Kuveytli işadamlarını Türkiye’ye yatırıma davet eden Erdoğan, "Karşılıklı yatırım teşviki konusunda çıkarılması gereken kanunları çıkarırız, bu adımları atarız. Türkiye’de yabancı yatırımcı ile yerli yatırımcılar aynı haklara sahiptir. Çıkardığımız teşvik yasasından bütün dostlarımızın yararlanmasını istiyoruz" diye konuştu. 
     Kuveyt Başbakanı Sabah Cabir El Ahmed El Cabir El Sabah da yaptığı konuşmada, "Kardeş ülke Türkiye ile aramızdaki mümtaz ve seçkin ilişkilerin geliştirilerek devam etmesini istiyoruz. Bölgedeki gelişmeler işbirliğini zorunlu kılıyor. Yeni işbirliği stratejilerini gündeme getirmemiz lazım" dedi. 
     Türkiye ile Kuveyt arasındaki ilişkilerin ’temeli sağlam’ ilişkiler olduğunu vurgulayan El Sabah, şöyle dedi 
     "Ticaret hacmi beklentilerimize cevap verememektedir, kısıtlı kalmaktadır. 417 milyon dolar gibi bir rakam iki kardeş ülkenin potansiyelini karşılayamaz. Irak’ın kalkınması için Türkiye, Kuveyt ve Irak işbirliği sağlayabilir. Böylece ekonomi piyasalarına yeni bir kan ve can sağlayabiliriz." 
     
</TEXT>
</DOC>
