<DOC>
<DOCNO> 390991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/yasam/ayas.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilciler bayrama çoktan başladı 
</HEADLINE>
<TEXT>


Ramazan Bayramı tatilini 9 güne çıkarma şansını yakalayanlar, yola koyuldu Atatürk Havalimanı doldu taştı. Tatilin gözde merkezleri Antalya, Bodrum, Uzakdoğu ülkeleriyle Hollanda ve İtalya oldu 

Sinan Toros - İstanbul 

Ramazan Bayramı'nı fırsat bilen tatilciler, şimdiden yollara düştü Atatürk Havalimanı'nda yolcu trafiği arttı. Yurtiçinde Antalya ve Bodrum, yurtdışında da Uzakdoğu ülkeleri, Hollanda ve İtalya kısa tatilin gözde merkezleri oldu. 

İşte gözde merkezler 
Hafta sonu tatiliyle bayram tatilini birleştirmeyi başaran tatilciler nedeniyle Atatürk Havalimanı önceki gün ve dün yoğundu. 
Bu yıl yurtdışında gözde yerler Singapur, Bangkok, Hong Kong, Bali, Amsterdam, Roma ve Milano oldu. Tur şirketlerinin verdiği bilgilere göre, 11 gecelik Uzakdoğu gezileri yaklaşık 1500 euroydu. 

Yurtdışı seferleri arttı 
Avrupa'da Amsterdam, Prag, Budapeşte, Sevilla, Barcelona, Roma, Venedik ve Floransa ile Afrika'da Fas ve Mısır da Türkiye'den gelen tatilcileri ağırlayacak. 
Turizm şirketi yetkilileri, yurtdışı turlarda yüzde 20, yurtiçi turlarda yüzde 15 artış olduğunu belirttiler. 
Yetkililer, artık yerli turistlerin de dünya genelinde olduğu gibi erken rezervasyon yaptırdığını, bayramda yaklaşık 60 bin kişinin tatilini yurtdışında geçireceğini belirtti. 
Bu arada Türk Hava Yolları ve bazı özel havayolu şirketleri de artan yolcu trafiğini karşılamak amacıyla çok sayıda ek sefer koydu. 

Milletvekiline 10 gün tatil 

Milletvekilleri 28 Ekim Cuma günü geç saatlere kadar süren mesainin ardından 10 günlük bayram tatiline çıktı. Partilerin uzlaşmasıyla, TBMM'nin 1 Kasım'da çalışmaması kararı alındı. Böylece Meclis'e, fiilen 8 Kasım Salı'ya kadar sürecek 10 günlük "tatil" verilmiş oldu. 


</TEXT>
</DOC>
