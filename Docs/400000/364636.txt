<DOC>
<DOCNO> 364636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun24.html </URL>
<DATE> 2005/07/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Barzani Kürdistan'dan vazgeçmeyeceğiz, peşmergeler dağıtılmayacak 
</HEADLINE>
<TEXT>

     Irak'ın kuzeyinde ''yerel parlamento'' tarafından ''başkan'' seçilen Mesud Barzani, federal devlet isteklerinden vazgeçmeyeceklerini söyledi. 
     Barzani, El Arabiya televizyonunda yayımlanan açıklamasında, Irak'ta yeni anayasanın hazırlanmasında zorluk yaratabilecek olmasına rağmen Peşmergelerin dağıtılmayacağını söyledi. 
     Irak Kürdistan Demokrat Partisi IKDP lideri Barzani, ''Saddam Hüseyin döneminde Kerkük ve civarından sürülen Kürtlerin bölgeye dönmesi gerektiğini'' savundu. 
     Peşmergelerin kalacağını ve bu gücü ortadan kaldıracak bir kuvvet bulunmadığını iddia eden Barzani, Kerkük sorununun, Kürtlerin de daha önce kabul ettiği formüle göre çözülmesi gerektiğini savundu. Barzani, aksi takdirde kötü sonuçlara yol açabileceğini iddia etti. 
     ''Federalizmden geri adım atmanın imkanı yok. Bir devlet kurma hakkına sahibiz'' diyen Barzani, anayasanın kendilerine, haklarını düzenleme imkanı tanıdığını söyledi. 
     Irak'ın geçici anayasasında, Kürtlerin de kabul ettiği 58. madde, Kürtler dahil olmak üzere, Saddam Hüseyin döneminde yerlerinden edilmiş tüm Iraklıların evlerine dönmelerine ve tazminat talep etmelerine olanak tanıyor. 
     
</TEXT>
</DOC>
