<DOC>
<DOCNO> 356437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/ekonomi/eko02.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirliye ev fırsatı 
</HEADLINE>
<TEXT>


TOKİ, İstanbul'da 180 ay vadeli 37 bin YTL'den başlayan fiyatlarla 1118 konut satacak 

TEBERNÜŞ KİREÇCİ 

Toplu Konut İdaresi Başkanlığı'nın TOKİ İstanbul Büyükşehir Belediye Başkanlığı ile ortak gerçekleştireceği 1118 konutluk projenin başvuruları 4 Temmuz'da başlayacak ve 29 Temmuz'da bitecek. 
İkitelli'de alt gelir grubuna yönelik yapılacak 678 konut 2 oda 1 salon olacak ve brüt alanı 75 metrekare ile 84 metrekare arasında değişecek. 75 metrekare dairelerde 2 bin 400 YTL peşin ve 84 metrekare dairelerde 3 bin YTL peşin ve 180 ay vade yapılacak. Konutların fiyatı 37 bin YTL. Orta gelir grubuna yönelik 2 oda 1 salon 440 konut yüzde 10, 15 ve 25 peşinat ve 120 aya kadar vade ile satılacak. Orta gelir grubuna hitap edeh bu konutların fiyatı ise 57 bin 300 YTL. 

Kura çekimi 26 Ağustos'ta 
Alt gelir grubundaki konutların kurası 26 Ağustos'ta orta gelir grubundakilerin kurası ise 28 Ağustos'ta çekilecek. Konut satın almak için başvuranlarda şu şartlar isteniyor T.C. vatandaşı olması, İstanbul il sınırları içerisinde en az beş yıldır ikamet ediyor olması, Toplu Konut İdaresi'nden konut satın almamış olması ve Toplu Konut İdaresi'nden konut kredisi kullanmamış olması, Kendisine eşine ve velayeti altındaki çocuklara ait bağımsız bir konutun veya eşi ve velayeti altındaki çocuklarıyla hisseli konutun bulunmaması. Hanehalkı adına, yani kişinin kendisi, eşi ve velayeti altındaki çocukları adına yalnızca bir adet başvuru yapılabilecek. 
Evlerin teslimatı 14 ay içerisinde yapılacak. Her yıl ocak ve temmuz ayında tek taksitler memur maaş zammı oranında artacak. 




</TEXT>
</DOC>
