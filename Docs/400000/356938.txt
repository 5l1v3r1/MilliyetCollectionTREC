<DOC>
<DOCNO> 356938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun31.html </URL>
<DATE> 2005/06/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
S.Arabistan'da erkeklere kadın iç çamaşırı satan yerlerde çalışma yasağı 
</HEADLINE>
<TEXT>

     Suudi Arabistan'da kadın iç çamaşırı satan mağazalarda erkeklerin çalışması yasaklandı. 
     Hükümet, iç çamaşırı mağazalarına, satış elemanı erkeklerin yerini kadınların alması için bir yıl süre tanırken, kadınların büründüğü siyah çarşaflardan satan mağazalara ise çalışanlarını değiştirmeleri için 2 yıl süre verildi. 
     Basında çıkan haberlere göre, Çalışma Bakanlığı'nın kararında, ''mağazaların, mahremiyetin korunacağı şekilde düzenlenmesi ve 'içerdeki kadınların erkeklerle etkileşimine imkan vermemesi' gerektiği'' belirtildi. 
     Bakanlık, kadın mağazalarının içinin dışardan görünmeyecek şekilde tasarlanması ve büyük mağazalarda, kadınlara ait bölümlerinin girişinin farklı olması gerektiğini de bildirdi. 
     Bakanlık, kararın, ''kadınların iş bulmasına imkan vereceğini'' de savundu. 
     Suudi Arabistan'da oy ve araç kullanmasına izin verilmeyen kadınların, erkeklerle aynı yerde çalışma imkanı da bulunmuyor. 
     
</TEXT>
</DOC>
