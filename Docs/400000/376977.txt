<DOC>
<DOCNO> 376977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/sazak.html </URL>
<DATE> 2005/09/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
12 Eylül ve DİSK 
</HEADLINE>
<TEXT>


Darbenin üzerinden 25 yıl geçti, 12 Eylül 1980'de Evren ve generallerin demokrasiye son verdiği tarihte askerlerin en büyük gerekçesi Türkiye'nin 'iç savaş' ortamına sürükleniyor olmasıydı. Sağ-sol çatışmaları nedeniyle ülkede kan dökülüyordu. Siyaset çözüm üretme şansını yitirmişti. Cumhurbaşkanı seçemeyen bir parlamentoyu kapatıp, yönetime zahmetsizce el koyduğunda orduya karşı çıkacak güç kalmamıştı. 
12 Eylülcüler, Latin Amerika diktatörlüklerini örnek aldılar. Sıkıyönetim mahkemeleri kuruldu, işkenceler, sorguda ölümler, idamlar birbirini kovaladı. Cezaevleri doldu, taştı. Kayıplar, sürgünler yaşandı. 
1982 Anayasası çıkarılırken Geçici 15. Madde ile 12 Eylül sürecinin yargılanması engellendi. '78'ler' diye anılan kuşak bu yüzden mağdur oldu. 12 Eylül'ün 25'inci yıldönümü nedeniyle 11 Eylül günü 'protesto' eylemleri yapılacak. 
DİSK, askeri darbenin kapattığı konfederasyon olarak 12 Eylül'ün çilesini çekmiş örgütlerin başında geliyor. Yöneticileri yıllarca tutuklu kaldı, sendikal haklar yok edildi. Dolayısıyla 12 Eylül'ü protesto etmek en çok DİSK'in hakkı. Ancak DİSK Yönetim Kurulu dün bir toplantı yaparak, Türkiye'de yükselen 'Türk ve Kürt milliyetçiliği' ekseninde provokatif olaylara meydan vermemek üzere '11 Eylül mitinglerine' katılmama kararı aldı. DİSK Genel Başkanı Süleyman Çelebi İstanbul, Ankara, İzmir ve Mersin'de düzenlenecek mitinglerin de Tertip Komitesi'nce iptalini istedi. 
Çelebi'nin Türkiye'yi 12 Eylül'e götüren süreçte bir 'iç savaş tezg hlandığını' anımsatarak, 'Kürt sorunu' nedeniyle benzer gelişmelerin kaygıyla izlendiğini belirtmesi 'uyarıcı' olmalıdır. 
Dönem çok farklı olsa da, 12 Eylül'e son noktayı koyan olayın 'Konya mitingi' olduğu unutulmasın 
6-7 Eylül olayları da nedense bugünlerde 'tefrika ediliyor ' 
Oysa geçmişten ders çıkarmak için 25 yıl, 50 yıl geriye gitmeye gerek yok. 
Kışkırtmadan, çatışmadan, silahtan, darbeden uzak yaşamak için herkes yeterince deneyimli. Bu kez tuzağa düşmeyeceğiz 
DİSK'i aldığı sorumlu karar nedeniyle kutluyoruz. 
İMRALI ŞARTLARI Asrın Hukuk Bürosu'ndan, Abdullah Öcalan'ın avukatı İrfan Dündar aradı. Adalet Bakanlığı'na verdikleri dilekçeyi anlattı, "Öcalan İmralı'daki tutumuyla Kürt milliyetçiliğinin gelişmesi önündeki en büyük barajdır. 1 Haziran'dan bu yana müvekkilimizle görüşmemiz zorlaştırılarak tansiyonun artmasına ortam hazırlanıyor. Öcalan'ın bu olaylarda tarafmış gibi gösterilmesinden rahatsızız" dedi. Avukatların İmralı ziyareti haftaya. Bakalım ne çıkacak 



</TEXT>
</DOC>
