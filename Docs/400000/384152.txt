<DOC>
<DOCNO> 384152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun40.html </URL>
<DATE> 2005/10/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Avrupa Birliği, Balkanlar'da ümitleri artırdı 
</HEADLINE>
<TEXT>

     Makedonya Başbakanı Vlado Buçkovski, AB'nin Türkiye ve Hırvatistan ile üyelik müzakerelerine başlamasını, Balkanlar için önemli bir gelişme olarak nitelendirdi. 
     Avusturya'da yayımlanan ''Kurier'' gazetesine demeç veren Buçkovski, müzakerelerin başlaması kararına ilişkin olarak, ''Bu iyi haber. Genişleme süreci devam edebilir. Fransa ve Hollanda'daki 2 olumsuz referandumdan ve Brüksel ve Lüksemburg'daki gerilimden sonra yeniden iyimserim'' dedi. 
     Buçkovski, sözlerini şöyle sürdürdü ''Makedonya Cumhuriyeti'nin 2006'da üyelik müzakeresi görüşmelerine başlayacağını umuyorum. Diğer Batı Balkan ülkeleriyle birlikte Avrupa'ya dönük yolumuzu sürdürebiliriz.'' Hırvatistan'ın müzakerelere başlamasının kendileri için büyük yarar taşıdığını belirten Buçkovski, böylece Romanya ve Bulgaristan'ın 1 Ocak 2007'de tam üye olmasının daha da kolaylaşacağını ve Makedonya'nın da bölgede önemli bir devlet olarak değerlendirme konusu olacağını kaydetti. 
     
</TEXT>
</DOC>
