<DOC>
<DOCNO> 385588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur29.html </URL>
<DATE> 2005/10/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Billy Zane Vatansever olduğum için Kurtlar Vadisi Irak'ta oynuyorum 
</HEADLINE>
<TEXT>

     "Kurtlar Vadisi Irak" adlı filmde oynamak için Türkiye’ye gelen Amerikalı aktör Billy Zane "Vatansever olduğum için bu filmi yapıyorum" dedi. 
     Irak’ın Süleymaniye kentinde Türk askerlerinin başlarına çuval geçirilerek gözaltına alınmasını anlatan "Kurtlar Vadisi Irak" adlı filmde oynamak üzere Türkiye’ye gelen Billy Zane ve oyuncu Necati Şaşmaz’ın da aralarında bulunduğu film ekibi, Swissotel’de bir basın toplantısı düzenledi. 
     Filmde Türk askerlerine yapılan baskının sorumlusu olduğu iddia edilen Amerikalı emekli Albay Sam William Marshall’ı canlandıracak olan Zane, "Burada olmaktan gurur duyuyorum. Bu işi kabul etmemde senaryo çok önemliydi. Bugüne kadar okuduğum en etkileyici karakterlerden bir tanesi" dedi. 
     Senaryonun taze bir konudan esinlenerek yapıldığını söyleyen Zane, "Küreselleşme ve bilginin ters aktığı bir dönemde tüm seslerin duyulması gerekiyor" şeklinde konuştu. 
     Zane, gazetecilerin filmi Amerikan karşıtı bulup bulmadığını sorması üzerine, "Senaryo, ülkemin halkına karşı olan bir film değil. Bu olay küçük bir grubun yaptığı bir olaydır. Savaşlardan kazançlı çıkan sadece bu küçük gruplardır. Ben bir vatansever olduğum için bu filmi yapıyorum. Ben bütün savaşlara karşıyım. İyi bir sonuca ulaşan savaş olamaz" diye cevap verdi. 
     Sürekli bir barışın savunucusu olduğunu ve bunun için her iki tarafın da fikirlerini söylemesi gerektiğini belirten Zane, bu projenin bölgede iyileşmeye neden olacak bir adımın başlangıcı olabileceğini söyledi. 
     "Titanic" ve "Phantom" gibi filmlerde başrolü oynayan Zane, filmin kültürel açıdan kariyerinin en önemli filmi olduğunu ifade ederek, "Seyirci kitlesine ve bütçesine baktığımız zaman film, Türkiye’nin Titanik’i olabilir" dedi. 
     
     DÜNYA ÇAPINDA ŞAŞILACAK RAKAMLAR 
     Pana Film’in yöneticilerinden Raci Şaşmaz da, "Buraya gelmek çok uzun zaman aldı. Çok yoğun çalıştık. Hep daha iyisini yapmayı düşünüyoruz. Kurtlar Vadisi’nden daha iyi olan bir şey ’Kurtlar Vadisi Irak’tır. Çok arzu ettiğimiz Billy Zane’de senaryoyu çok beğenerek bu işin içinde olmak istedi" şeklinde konuştu. 
     Hollywood aktörleriyle bağlantıyı kuran Amerika merkezli halkla ilişkiler şirketi BMH Worldwide’ın ortaklarından Bjorn Rebney ise "ABD’de herhangi bir televizyon programının sokakları boş bırakacak kadar seyirci çekmesi, ertesi gün gazetelerde baş haber olarak çıkması pek görülmeyecek bir tecrübe. Kurtlar Vadisi’nin ulaştığı izlenme rakamları Türkiye için değil, dünya çapında şaşılacak rakamlar" dedi. 
     Rebney, film için değil, ama dizi için Al Pacino ile görüştüklerini belirterek "Ajansına çok yüksek bir teklif sunduk ama yoğunluğundan dolayı teklifimizi kabul etmedi" şeklinde konuştu. 
     Kurtlar Vadisi yapımcılarından Bahadır Özdener de, Robert De Niro gibi yıldız isimlerle görüşmelerin sürdüğünü belirtti. 
     Zane’nin, Gaziantep’te devam eden filmin çekimleri için 15-16 gün Türkiye’de kalacağı bildirildi. 
     
</TEXT>
</DOC>
