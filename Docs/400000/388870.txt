<DOC>
<DOCNO> 388870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur22.html </URL>
<DATE> 2005/10/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Van'da bir grup, rektörleri protesto etti... 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın'a destek için Van'a gelen YÖK Başkanı Prof. Dr. Erdoğan Teziç ve rektörler, bir grup tarafından protesto edildi. 
     Tekbir getiren protestocular Teziç’in içinde bulunduğu otomobili yumruklayıp, yuh’ çekti. 
     YÖK Başkanı Teziç’i protesto edenler arasında bozkurt işareti yapanların da bulunduğu görüldü. YÖK Başkanı Teziç’i koruyan güvenlik güçleri, protestocuları uzaklaştırdı. 
     YYÜ Rektörü Aşkın'ın tutuklanmasıyla ilgili düzenlenecek Rektörler Komitesi Toplantısı'na katılmak üzere Ankara'dan Van'a gelen YÖK Başkanı Prof. Dr. Teziç ve beraberindekiler, Ferit Melen Havaalanı'nda Vali Yardımcısı Haldun Aksalman, YYÜ Rektörü Aşkın'ın eşi Yrd. Doç. Dr. Oya Aşkın, Rektör Yardımcıları ve öğretim üyeleri tarafından karşılandı. 
     YÖK Başkanı Prof. Dr. Teziç ile YÖK Başkan Vekili Prof. Dr. Aybar Ertepınar ve Üniversitelerarası Kurul Başkanı Prof. Dr. Emin Alıcı, toplantı öncesi Vali Niyazi Tanılır'ı makamında ziyaret etti. 
     Prof. Dr. Teziç ve beraberindekilerin, Vali Tanılır ile basına kapalı yaptığı görüşme sırasında 20 araçlık bir konvoy, araçlarının camlarına yapıştırdığı ''Rektörler Başka İşiniz Yok mu Yargıya Müdahale Etmeyin, Yolsuzluğa Destek Vermeyin'' yazılı dövizlerle şehir merkezinde tur attı. 
     Protestocu grup, Valilikten çıkan Prof. Dr. Teziç ve beraberindekiler, Van Jandarma Asayiş Kolordu Komutanı Korgeneral Selahattin Uğurlu'yla görüşmek üzere Kolordu Komutanlığı'na hareket ederken, protestolarına devam etti. 
     Protestocuların, daha sonra Emniyet Müdürlüğü ekiplerinin uyarısı üzerine dağıldığı bildirildi. 
     
     Teziç, Aşkın'la görüştü 

     Yüzüncü Yıl Üniversitesi Rektörü Prof. Dr. Yücel Aşkın'a destek için Van'a giden YÖK Başkanı Prof. Dr. Erdoğan Teziç ve beraberindeki üniversite rektörlerinden dört kişi Aşkın'la görüştü. 
     Teziç ile birlikte, Yüzüncü Yıl Üniversitesi Rektör Yardımcısı Prof. Ayşe Yüksel, Üniversitelerarası Kurul Başkanı Prof. Emin Alıcı ve YÖK Başkan Vekili Aybar Ertepınar, Prof. Dr. Yücel Aşkın ile 20 dakika süren bir görüşme yaptı. 
     Rektörlerin toplu görüşme talebi reddedilirken, 20 dakika süren görüşmenin ardından herhangi bir açıklama yapılmadı. 
     
     Rektörler Komitesi Toplantısı başladı 

     Aşkınla görüşmenin ardından Yüzüncü Yıl Üniversitesi'ne gelen rektörler, Rektörler Komitesi için toplandı. 
     Basına kapalı yapılan toplantıda, YYÜ Rektör yardımcıları Prof. 
     Dr. Ayşe Yüksel ile Prof. Dr. Ali Fuat Doğu ve Prof. Dr. Hasan Ceylan da yer aldı. 
     Toplantı öncesi herhangi bir açıklamada bulunmayan Teziç’in, toplantıdan sonra açıklama yapması bekleniyor. 
     Öte yandan, toplantıya Fatih Üniversitesi Rektörü Prof. Dr. Turgut Balkaş, İzmir Yüksek Teknoloji Üniversitesi Rektörü Prof. Dr. Semra Ülkü ile İzmir Ekonomi Üniversitesi Rektörü Prof. Dr. Atilla Sezgin’in mazeret bildirerek katılmadığı öğrenildi. 

     
</TEXT>
</DOC>
