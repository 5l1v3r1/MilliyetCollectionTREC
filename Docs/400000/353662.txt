<DOC>
<DOCNO> 353662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko13.html </URL>
<DATE> 2005/06/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya Bankası 40 milyar dolarlık pazara el attı 
</HEADLINE>
<TEXT>

     Dünya Bankası, AB ve Türkiye işbirliğinin örneği olarak sunulan ve 275 milyon dolarlık kredi kullanımı öngörülen Belediye Hizmetleri Projesi’nin bu ay Dünya Bankası yönetimi tarafından onaylanması bekleniyor. 
     Su, atık su, katık atık sektörlerini, İller Bankası’nın kurumsal olarak yapılandırmasını içeren proje 16 belediyeyi kapsıyor. Dünya Bankası, Türkiye’nin AB’ye katılımıyla ilgili çevresel yatırımların 2005-2020 yılları arasında 40 milyar doları aşmasını bekliyor. 
     Türkiye’nin AB’ye katılım müzakereleri çerçevesinde yapısal reformlarda IMF ağırlığının azalarak, AB ve Dünya Bankası’nın etkin hale gelmesi yönündeki adımlardan biri yerel yönetimler alanında atılıyor. Dünya Bankası’nın takvimlendirmesi, belediye hizmetleriyle ilgili projenin 23 Haziran 2005 tarihinde Dünya Bankası yönetimi tarafından onaylanmasını öngörüyor. Dünya Bankası, 275 milyon dolarlık krediyi Hazine garantisi koşuluyla İller Bankası’na kullandıracak. Proje çerçevesinde Dünya Bankası ile İller Bankası arasında bir kredi anlaşması, Hazine ile Dünya Bankası arasında bir garanti anlaşması, İller Bankası ile katılımcı belediyeler arasına alt bir kredi anlaşması imzalanacak. 
     
     YÜKSEK KENTLEŞME BELEDİYELERDEN HİZMET TALEBİNİ ARTIRACAK 
     Dünya Bankası’nın projeyle ilgili hazırladığı raporda, 2005-2020 yılları arasında 40 milyar doları aşacağı 
     belirtilen Türkiye’nin AB’ye katılımıyla ilgili çevresel yatırımların içinde su, atık su ve katı atık sektörlerinin 19.8 milyar dolarlık maliyet oluşturduğu kaydedildi. Türkiye’de bugün yüzde 70 olan kentlerde yaşayan yurttaş oranının yüzde 85’e çıkmasının beklendiği kaydedildi. Bu yüksek kentleşmenin yerel yönetim hizmetlerine yönelik talebi artıracağı vurgulanan raporda, projenin amacı, "seçilmiş belediyelerde sürdürülebilir çevresel hizmetleri desteklemek" olarak belirtildi. 
     
     PROJE KAPSAMINDA 16 BELEDİYE 
     Ülke Yardım Stratejisi CAS çerçevesinde Dünya Bankası’ndan kullanılacak kredi, 5 yılı anapara ödemesiz, ancak faiz ödemeli olmak üzere 17 yıl vadeli olacak. Toplam yatırımın yüzde 70’i Dünya Bankası’nca, yüzde 30’u ise belediye kaynağı ya da iç kredi kaynağıyla karşılanacak. 
     Projeye İller Bankası ve belediyelerin 30.2 milyon dolar kaynak ayırması öngörülüyor. Proje kapsamında yer alan belediyeler şöyle 
     "Antalya, Bergama, Çankırı, Gümüşova, Düzce, Elbistan, Erzurum, Gelibolu, Ilıca, Kütahya, Mersin, Muğla, Ödemiş, Polatlı, Samsun ve Serik." Raporda, Dünya Bankası’nın onayı olmaksızın hiçbir yeni belediyenin projeye katılamayacağı vurgulanırken, her bir alt projenin yürürlüğe girebilmesi için de Dünya Bankası’nın yeniden gözden geçirmesinin gerekli olduğu kaydedildi. Dünya Bankası raporunda, tarifelerin yatırımları ve işleyiş maliyetlerini kapsamak için yeterli olduğu, finansal analizlerin garanti altına alınacağı ifade edildi. 
     İller Bankası’nda proje için ofis oluşturulurken, 6 aylık olarak Dünya Bankası’na proje gelişim raporu sunulacak. Bir bağımsız denetçinin de İller Bankası’nı yıllık olarak denetlemesi ve bu raporun Dünya Bankası’na gönderilmesi öngörülüyor. 
     
     PROJE 3 AYAKLI 
     3 bileşenden oluşan projenin ilk ayağını oluşturan 
     belediyelerin gelişimi kapsamında kullanılacak 277.8 milyon dolarlık kredi "su, atık su ve katı atık sektörleri" için ayrılacak. İller Bankası bu kapsamda yapılacak her bir alt projenin keşif bedelini yerinde incelemelerle tespit edecek, ayrıca denetimi gerçekleştirecek. Harcamalar banka kredisinin yanısıra belediye kaynaklarıyla finanse edilecek. Projenin ikinci ayağını oluşturan belediyelere teknik yardım çerçevesinde Dünya Bankası’ndan 20 milyon dolarlık kredi kullandırılacak. Projenin üçüncü ayağı kapsamında İller Bankası’nın Kurumsal Olarak Güçlendirilmesi’ne 6 milyon dolarlık kredi ayrılacak. Bu kapsamdaki harcamalar İller Bankası’nın kendi kaynaklarından ve Türkiye’ye kullandırılacak krediden sağlanacak. Proje kapsamında İller Bankası, Türkiye Belediye Hizmetleri Projesi Çevresel Çerçeve hazırladı. Buna göre Dünya Bankası’nın kriterlerine uygun projeler kapsama alınacak. Her bir proje için hazırlanacak ÇED ve çevresel yönetim planları Dünya Bankası’nın onayından geçecek. Projelerle ilgili halk toplantıları yapılacak. İller Bankası proje çerçevesinde gerçekleştirilecek istimlak işlemlerine ilişkin olarak da bir çerçeve hazırladı. 
     
</TEXT>
</DOC>
