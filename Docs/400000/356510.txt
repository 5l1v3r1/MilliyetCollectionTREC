<DOC>
<DOCNO> 356510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/yazar/asik.html </URL>
<DATE> 2005/06/29/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Gasp deyince 
</HEADLINE>
<TEXT>


Sıcaklar arttı. Demireller için yaz mevsimi daha da bunaltıcı olacağa benzer... 
Kardeşi Şevket Demirel'e ait şirketlere Egebank'la ilişkili olduğu için el konulurken, Baba Demirel Isparta'ya koştu, "Bu bir gasp sayılır" diye demeçler verdi... 
Ailenin benzer olaylarda ünü vardır. 
Türkiye'de hayali ihracatın öncüsü deyince ilk akla gelen isim Yahya Demirel'dir. 
Yeğen Murat onu da solladı, en okkalı banka hortumuna imzasını attı. 
Demirel, kardeşinin mallarına el konması için 
- Bu bir gasp sayılır, diyor... Olabilir. 
Peki Yahya ve Murat'ın yaptıkları neydi 
Demirel, aynı hassasiyeti yeğenleri devleti dolandırırken niye göstermedi .. 
Göstermediği gibi ortaklığa varan desteklerde bulundu. 
Örnek... Demirel, 1991 yılında başbakan olunca DYP'nin kurucularından Sezgin Taşkıran'ı Halk Bankası'nın başına getirmişti. Taşkıran'ın hiçbir bankacılık tecrübesi yoktu. 
O sırada Yahya Demirel Kıbrıs'ta bir banka kurdu. Sezgin Taşkıran ona .4 milyon dolar kredi verdi. Yahya'nın bankası battı. Halk Bankası'nın 4 milyon doları deve edildi. 
Bu konuyu geçmiş yıllarda defalarca yazdık. Yanıt istedik. Elbet çıt çıkmadı. 
Gasp deyince.. O kadar çok anı canlanıyor ki gözümüzde... Hepsini yazacak yer yok maalesef... 

Meclis, IMF'nin tatil öncesi çıkarılmasını istediği 2 tasarının yasalaşması için fazla mesai yapacakmış. 
Oh be IMF için fedak rlığı hep işçi, memur yapacak değil ya, biraz da vekiller yapsın... 
Haldun Ertem 

Nöbet sadakası Meclis'te görüşülmekte olan tasarı, yargıç ve savcılara nöbet ücreti de öngörüyor. Ne kadar mı Çok Görev yaptıkları yerin nüfus yoğunluğuna göre nöbet başına 20 ile 40 milyon lira... Ancak 30 gün nöbet tutsalar da ödeme 7 günü geçmeyecek. Yani en çok ayda 140 ile 280 milyon arası para alabilecekler. Aynı nöbeti tutan adliye personeli için öngörülen miktar ise yargıç ve savcılara öngörülenin üçte ikisi... Bozdur bozdur harca... 

Üniversiteler... Dünyanın en iyi 500 üniversitesi arasında neden bir Türk üniversitesi yok 
Başbakan bu soruyu, YÖK, imam hatip okullarına üniversite yolunu açmayınca ortaya attı. Acaba imam hatiplere üniversite yolu açılırsa, Türk üniversiteleri ilk 500'e girecek mi O zaman neden ilk 500'de Müslüman ülkelerden bir üniversite yok Bir ülkede üniversitelerin başarısı o ülkede çağdaş eğitim, kültür ve bilime verilen önemle doğru orantılıdır. Halkın aydınlatılmasından değil, cahil bırakılmasından yarar uman siyasetçilerin ülkesinde üniversite elbet geri kalır. 

Hayatımız türban İstanbul Üniversitesi eski Rektör Yardımcısı Prof. Nur Serter, küçük bir hesap yapıyor 
- Üniversitemize her yıl yaklaşık 10 bin dolayında öğrenci alınır, bunların yaklaşık 200'ü türbanlı gelirdi. İkna sonucu birkaçı hariç diğerleri peruk takarak veya türbanını çıkararak eğitime başlardı. Sonuçta üniversitede türban sorunu kız öğrencilerin çok çok yüzde 2'sini, tüm öğrencilerin yüzde 1'ini ilgilendirir. Ne var ki türban toplumun adeta en önemli sorunu gibi kanal kanal tartışılıyor her gece... Siyasetçilerin ağzından bir gün olsun düşmüyor. 
Tabii türbanın adı başörtüsüne dönüştürülüp olay başını örten bütün kadınların meselesi havasına sokulunca kapsamı genişliyor. Toplumsal sorun haline getiriliyor. 
Siz hiç televizyon kanallarında işsizlik üzerine bir program izlediniz mi Ya gelir adaletsizliği, vergi adaletsizliği, özelleştirmeler, ilaç vurgunu, hastanelerin durumu, bilimin ve eğitimin düzeyi gibi konuların tartışıldığını 
Türbandan hiçbirine sıra gelmiyor. Gelmesi de istenmiyor. İktidar partisi, icraattaki bütün beceriksizliğini türban, imam hatip gibi konuların arkasına gizliyor. Aklı başında görünen nice vatan evladı da kendini bu tartışmaya kaptırıp gidiyor. Kuşatma altındaki Bizans'ta meleklerin cinsiyetini tartışır gibi tartışıp duruyoruz. 

Amerikalı bir bayan gazeteci, Akdeniz Oyunları'na katılan kız voleybolcularımıza, "Siz Müslümansınız, bu giysiler inançlarınıza ters değil mi " diye sormuş. 
Bu soru, AKP hükümetinin uluslararası imajımızı değiştirmekte ne kadar başarılı olduğunu gösteren baba bir sorudur... 

Fatih Terim'e 110 milyar lira aylık bağlanıyormuş. 
Cumhurbaşkanı 12, Başbakan 7 milyar maaş aldığına göre demek ki Milli Takım'ı yönetmek Türkiye'yi yönetmekten çok daha zor. 
Akif Kökçe 



</TEXT>
</DOC>
