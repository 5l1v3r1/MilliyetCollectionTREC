<DOC>
<DOCNO> 351030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko16.html </URL>
<DATE> 2005/06/11/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Karabük'te... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, "Bu yılın sonundan itibaren yeni işyerleri devreye girdiğinde, işsizlik oranının yüzde 10’un altına ineceğine inanıyorum" dedi. 
     Bakan Şahin, açılış ve temel atma törenlerine katılmak için geldiği Karabük’te, Safranbolu İlçesi’ndeki tarihi Cinci Hanı’na giderek, yapının restorasyonu sırasında Vakıflar Genel Müdürlüğü’ne verilen dev kapısının kilidini han işletmecilerine verdi. 
     Şahin, burada gazetecilere yaptığı açıklamada, işsizlik sorununun, yatırımlar yaparak ve üretimin sağlanmasıyla çözümleneceğini belirterek, şöyle konuştu 
     "Biz Türkiye’nin özel sektör önderliğinde kalkınacağına inanıyoruz. Özel sektörü yatırıma teşvik etmek, özendirmek amacıyla tedbirler aldık. Türkiye’de mevcut işsizler ordusuna her yıl 400 bin insan katılıyor. Geçtiğimiz yıl yaptığımız hesaplamalara göre, işsizlik oranı yüzde 12’lerden 11’lere indi. Bu, her yıl yeni katılan insanların yanı sıra mevcut işsizlerin de bir bölümüne iş bulduğumuzun göstergesidir. İşsizlik, tüm ülkelerin ana sorunudur. Yıl sonu itibarıyla yeni işyerleri devreye girdiğinde, işsizlik oranının yüzde 10’un altına ineceğine inanıyorum. ABD’de de işsizlik oranı yüzde 
     6.7’dir. Yani oralarda da işsizlik var. Ülkemizin genel ekonomisini 
     düzeltmek ve yatırım yapılabilecek hale gelmesini temin etmek amacıyla çalışmalarımızı sürdürüyoruz." 
     
     DEVLETE PERSONEL ALIMI 
     Türkiye’nin, özellikle yabancı sermaye çekme konusunda da avantaj elde ettiğine işaret eden Bakan Şahin, şöyle dedi 
     "Türkiye’ye yabancı sermaye, geçtiğimiz yıldan 1-2 misli daha fazla girmeye başlamıştır. Ülkemizdeki 9.9 oranındaki büyümenin büyük çoğunluğu, makine ve teçhizat alımı olarak gerçekleşmiştir. Bunlar fabrikalara monte edilip henüz üretime geçilmemiştir. Devlete de eleman alıyoruz. Alacağımız 48 bin yeni elemanı sınavla belirleyeceğiz. Devlete sınavsız personel almayı asla düşünmüyoruz." 
     
     OSB’DE FABRİKA AÇILIŞI 
     Bakan Şahin, Karabük Organize Sanayi Bölgesi’nde OSB bir tekstil fabrikasının açılış töreninde yaptığı konuşmada, müteşşübbüslere dünya ile rekabet edecek koşullar sağlandığında, Türkiye’de ihracat patlamasının yaşanacağını söyledi. 
     Yatırımların gerçekleştirilmesinin, ülkedeki siyasi ve ekonomik istikrarla ilgili olduğunu anlatan Bakan Şahin, şunları kaydetti 
     "Türkiye’de bir siyasi istikrar yakalandı. Ülkemizde 2.5 yıldır yaşanan siyasi istikrar, beraberinde ekonomik istikrarı da getirmiştir. Enflasyon oranında AB ülkelerinin standartlarını yakaladığımızda, Türkiye’de 2007’de tam anlamıyla ekonomik istikrar olacaktır. Bu yıl enflasyon hedefimiz yüzde 8, gelecek yıl da yüzde 5’tir. AB ülkelerinin yakalamış olduğu rakamların biraz uzağında 
     olmasına rağmen yakındır. Ekonomik istikrar, siyasi istikrardan sonra en önemli gelişmelerdendir. Ülkemizde parası ve sermayesi olan, yatırım yapmaktan çekiniyor, farklı alanlara parasını aktararak, faaliyet dışı gelirle çarkını döndürmeye çalışıyordu. Geçmişte yüzde 72’lerde seyreden bonolara uygulanan faiz oranı bugün yüzde 16-17’lere düştü, bu daha da inecek. Sermayesi olan repoya ve faize yatırmasın, yatırım yaparak insanlara istihdam sağlasın." Daha önce toplanan her 100 lira vergi karşılığında 103 lira faiz ödendiğine dikkat çeken Bakan Şahin, "Buna dağlar dayanmaz. 2004 yılı sonu itibarıyla, topladığımız her 100 lira verginin 57 lirası faize gitmeye başladı. Yıl sonunda bunu 45’le indereceğiz. Tabii borç kıskacından Türkiye’yi kurtarmak önemlidir" diye konuştu. 
     
     ÜNİVERSİTE OYUNLARI 
     Türkiye’de hükümet, kurum ve kuruluşların yanı sıra özel sektörün elele vermesiyle aydınlık yarınların yakalanacağını vurgulayan Bakan Şahin, şöyle devam etti 
     "Ülkemizin önü parlaktır. Dün İzmir’de sabahtan akşama kadar 61 spor tesisini gezdim. Bu yılın ağustos ayında uluslararası üniversite spor oyunları yapılacak. 170’i aşkın ülkedeki üniversitenin sporcu öğrencileri İzmir’e gelecek. Bu bir olimpiyattır. Buraya gelecek öğrenciler, mezun olduktan sonra ülkelerinin yönetim kadrosunda yer alacaklar. Uluslararası federasyon yetkilileri oyunlar köyü yapacaksınız, buraya gelecek misafir 7 bini geçmez. Çünkü daha önce 5-6 bini geçmedi dedi. Uluslararası üniversite federasyonu genel 
     sekreteri geçen günlerde ülkemize gelerek, her ülkenin, buradaki etkinliğe gelmek istediğini belirtti. Konuyu aktardığımız başbakanımız bunun sevindirici birşey olduğunu, insanları zorlayarak, daha fazla kişiye yatacak yer temin etmemizi söyledi." Bakan Şahin, Türkiye’nin, dünyada gittikçe itibar kazanan ve sözü dinlenen bir ülke haline geldiğini, bu yıl özellikle turizm patlaması yaşanarak turist sayısının 20 milyonu aşacağını kaydetti. Şahin, daha sonra söz konusu fabrikayı gezerek yetkililerden çalışlamaları hakkında bilgi aldı. 
     
</TEXT>
</DOC>
