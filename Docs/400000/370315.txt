<DOC>
<DOCNO> 370315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo28.html </URL>
<DATE> 2005/08/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe, Anelka için Tahkim Kurulu'na müracaat etti... 
</HEADLINE>
<TEXT>

     Fenerbahçe Kulübü, Nicolas Anelka’nın yabancı uyruklu futbolcu kontenjanından çıkartılması için, Futbol Federasyonu tarafından reddedilen talebinin iptali için Tahkim Kurulu’na müracaat etti. 
     Kulüpten yapılan açıklamada, Real Sociedad’ta forma giyen Nihat Kahveci ve bir yıllığına kiralanan Rüştü Reçber’in İspanya’daki durumları örnek gösterilerek, Madrid Yüksek Yargı Mahkemesi’nin bu oyuncular için aldığı kararı, Türkiye ile Avrupa Birliği arasında imzalanan Ankara Anlaşması hükümlerine dayalı olarak verdiği belirtildi. 
     Açıklamada, şu görüşlere yer verildi "Fransız oyuncumuz Anelka’nın AB statüsünde oyuncu sayılarak yabancı uyruklu oyuncu kontenjanından çıkartılması talebi Türkiye Futbol Federasyonu Yönetim Kurulu tarafından reddedilmiş, kulübümüz bu kararın iptali yönünde Tahkim Kurulu’na müracaat etmiştir. 
     İspanya’da futbol hayatına devam eden Nihat Kahveci ile takımımızda kiralık oynayan Rüştü Reçber adına müracaat eden Barcelona Kulübü’nün bu konudaki talepleri, Madrid Yüksek Yargı Mahkemesi tarafından kabul edilmiş ve bu oyuncuların AB statüsünde oynamaları kabul edilmiştir. 
     Madrid Yüksek Yargı Mahkemesi kararını, Türkiye ile Avrupa Birliği arasında imzalanmış bulunan Ankara Anlaşması hükümlerine dayalı olarak vermiştir. 
     Tahkim Kurulu tarafından verilecek karar bu yönden önem arz etmekte olup, hükümetimizin, Avrupa Birliği yolunda süren çalışmalarına ve yürütülen politikasına futbol açısından, Türkiye Futbol Federasyonu tarafından verilmiş bir destek olacaktır." 

     
</TEXT>
</DOC>
