<DOC>
<DOCNO> 360561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko05.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'KOBİ bankacılığında bir numara olmak istiyoruz' 
</HEADLINE>
<TEXT>


EKONOMİ SERVİSİ 

Finansbank Genel Müdürü Sinan Şahinbaş, bu yıl sonuna kadar KOBİ bankacılığında 200 bin müşteri ve 1.5 milyar dolarlık kredi hacmine ulaşmayı hedeflediklerini, en geç 2007'de bir numara olmak istediklerini bildirdi. 
Şahinbaş, şu anda 185 şubenin 130'unda KOBİ bankacılığı yaptıklarını belirtti. 2 yıllık süre içinde 155 bin müşteriye ulaştıklarını ve 1 milyar dolar nakti ve gayrinakti kredi kullandırdıklarını, 2005 yılı sonunda 200 bin müşteri ve 1.5 milyar dolarlık kredi hacmine ulaşmayı hedeflediklerini söyleyen Şahinbaş, "KOBİ bankacılığında, en geç 2007'de bir numara olmak istiyoruz" dedi. 

Ukrayna'da banka 
Şahinbaş, kredi risklerine ve vadelere ilişkin bir soruya da, "önümüzdeki dönemde bankaların yönetmesi gereken en önemli risk, vade uyumsuzluğu. Ama Hazine departmanlarının bu riskleri çeşitli ürünlerle telafi etmesi mümkündür" yanıtını verdi. Şahinbaş, Ukrayna'da "Finansbank Ukrayna" adıyla bir banka açacaklarını da bildirdi. 


</TEXT>
</DOC>
