<DOC>
<DOCNO> 391262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun06.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence yuvası 
</HEADLINE>
<TEXT>


Adli Tıp raporları, Malatya Çocuk Yuvası'ndaki dehşeti gözler önüne serdi. 40 çocuğun da darp edildiği yuvada, 1 yaşını doldurmamış bebeğin bile elinde yanık, bacağında kırık var 

GÜLAY DEMİRTAŞ İstanbul DHA 

Malatya Çocuk Yuvası'nda kalan 0 - 6 yaş arası 40 çocuğa Malatya Adli Tıp Şubesi'nde yapılan muayenenin ardından hazırlanan raporlar, dehşetin boyutlarını gözler önüne serdi. Raporlarda, aralarında henüz 1 yaşını doldurmayanların da bulunduğu bebeklerin tamamının vücudunda darp, bazılarının vücutlarında kırık, yanık ve kesik izlerine rastlandığı kaydedildi. 

Kayıt tutulmamış 
Malatya Cumhuriyet Savcılığı'na 26 Ekim'de gönderilen ve 40 çocuğun tamamının vücutlarının incelendiğinin kaydedildiği rapora göre, rastlanan izlerin değişik zamanlarda oluştuğu belirlendi. Muayenenin ardından vücudunda kırık olan ve darp izleri taşıyan bebeklerin şiddet gördükten sonra götürüldükleri Malatya Devlet Hastanesi'nde tedavi gördüğü, ancak hiçbir kayıt tutulmadığı iddia edildi. 

Rapordaki dehşet 

N.S.G. 1 Kulak ve kafasında darp izi. 
A.K.A. 3 Kol ve bacakta, morluk ve şişlik. 
Ü.K. 2 Kulağında kesik, kafasında şişlik ve darp izi. 
D.M. 3 Başında derin yara, kulağında kesik izleri. 
M.K. 5 Bacağında morluk, kaburgasında darp. 
M.K. 4 Vücudunun birçok yerinde sıyrıklar ve yaralar. 
A.Ö. 3 Kulağında kesik, gözünde morluk. 
A.A. 5 Yüzünde ve vücudunda sıyrıklar. 
K.E. 3 Vücudunun tamamı mor ve darp izleri var 
O.Z. 3 Vücudunda sıyrıklar ve morluklar. 
S.K. 4 Bacağında yanık ve kulağında kesikler bulunuyor. 
Ş.B. 2 Ayağında kırık ve vücudunda morluk. 
S.E.I. 2 Sırtında ve bacaklarında morluk ve darp. 
R.K. 5 Gözünde morluk, kulağında yaralar. 
A.K.C. 4 Elinde kırık kafasında şişlik. 
A.B. 4 Vücudunun her yerinde sıyrık ve morluk. 
H.I. 4 Vücudunun her bölgesinde darp ve morluklar. 
O.Ç. 2005 doğumlu Bacağında kırık, elinde yanık. 
D.F. 1 Bacağında yanık, elinde kırık. 
E.B. 5 Vücudunda darp izleri. 
B.Ç. 5 Vücudunda darp ve yanık izleri. 
O.Ö. 5 Sağ kolda kırık. 
K.Ü. 5 Bacakta yanık. 
H.İ. 5 Vücudunun değişik yerlerinde darp izi. 
F.A. 4 Vücudunun değişik bölümlerinde morluk. 
S.Ö. 5 Sırt ve karın bölgesinde sıyrıklar. 
M.Ö. 4 Sağ bacakta büyükçe bir yanık. 
U.A. 4 Muhtelif darp izleri. 
M.Ö. 1 Kulak ve başta şişlikler, yaralar. 
M.Ş. 1 Yüzünde, boynunda ve bacaklarında sıyrıklar. 
S.S. 1 Bacak ve kollarda morluklar. 
S.G. 3 Sağ ayak bileğinde kırık. 
İ.Y. 1 Karın bölgesinde yanık. 
B.K. 2 Çeşitli bölgelerde darp izleri. 
H.Ö. 4 Vücudunda darp izleri. 
G.A. 4 Morluklar görüldü. 
Y.M. 3 Sol kolda kırık. 
D.K. 3 Sol bacağında yanık. 
E.B. 3 Vücudunda darp. 
D.A. 5 Kaba etinde ve sırtında sararmaya yüz tutmuş morluklar ve eski morluklar. 

Görüntülere yayın yasağı 

ANKARA Milliyet 
Star TV'de yayımlanan "Deşifre" programı tarafından ortaya çıkarılan skandalla ilgili haberler hazırlık soruşturması tamamlanıncaya kadar durduruldu. Başbakanlık Sosyal Hizmetler ve Çocuk Esirgeme Kurumu Genel Müdürlüğü, soruşturma yürütüldüğü sırada, Malatya Çocuk Yuvası'nda yaşanan olaylarla ilgili yayınların, görsel ve işitsel basın ve yayın organlarında devam etmesinin, soruşturmanın gizliliğini ve selametini olumsuz etkileyeceği kanısında olduğunu belirtti. Malatya Sulh Ceza Mahkemesi, isteği yerinde gördü. 

Yuva vahşeti dış basında 

DIŞ HABERLER SERVİSİ 
Dünya medyasının, Malatya Çocuk Yuvası'ndaki dayak ve kötü muamele skandalına ilgisi sürüyor. Fransız haber ajansı AFP de dün skandalın Türkiye'de yarattığı etkiyle ilgili fotoğraflı bir haberi geçti. Son gelişmelere yer verilen haberde, skandalın Türkiye'de siyasi tansiyonu yükselttiği vurgulanarak, halkın gösterdiği tepkiye dikkat çekildi. "Türkiye'nin insan hakları karnesinin bir diğer karanlık yüzü açığa çıktı" diyen AFP, "Türkiye'nin katılmaya çalıştığı Avrupa Birliği, uzun bir süredir ülkedeki insan hakkı ihlallerini eleştiriyor" ifadelerini kullandı. 



</TEXT>
</DOC>
