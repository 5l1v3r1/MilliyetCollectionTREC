<DOC>
<DOCNO> 396705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko15.html </URL>
<DATE> 2005/11/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şeker fabrikaları biyobenzin üretecek... 
</HEADLINE>
<TEXT>

     Halide Özkul AA 

Türkiye Şeker Fabrikaları A.Ş, benzine göre daha ucuz bir yakıt olması nedeniyle tercih edilen ve otomobil motorlarında kullanılan ilk yakıtlardan olan biyobenzin biyoetanol üretimi için kolları sıvadı. 
     Türkiye Şeker Fabrikaları A.Ş Genel Müdürü Azmi Aksu, konu ile ilgili A.A muhabirinin sorularını yanıtladı. 
     Türkiye Şeker Fabrikaları A.Ş bünyesinde yer alan Eskişehir, Turhal, Erzurum ve Malatya Şeker Fabrikalarında halen şeker üretiminden ayrı, yan ürün olarak melastan etanol üretildiğini hatırlatan Aksu, etanolün motorlu araçlarda yakıt olarak kullanılabilmesi için içerisinde bulunan yüzde 5 oranındaki suyun buharlaştırılması gerektiğini, bu doğrultuda Eskişehir Şeker Fabrikası'nda yaptıkları deneme üretiminde susuzlaştırılmış etanol biyobenzin ürettiklerini bildirdi. 
     Bu fabrikada biyobenzini melastan değil, ham şerbetten ürettiklerini anlatan Aksu, Türkiye'de melasa olan yüksek talep nedeniyle alıcıların dışarıdan melas ithal etmek zorunda kalmamaları için biyobenzini ham şerbetten üreteceklerini kaydetti. 
     Eskişehir'deki deneme üretiminde 811 ton pancardan elde edilen ham şerbetten 80 bin litre biyobenzin elde edildiğini anlatan Aksu, bu fabrikada yer alan alkol tesislerinin günde 500 ton pancardan elde edilecek ham şerbetti işleme kapasitesine sahip olduğunu belirtti. 
     Aksu, biyobenzin üretilmesi için yapılacak 100 günlük bir kampanya sonunda 50 bin ton ham şerbetten biyobenzin üretebileceklerini, Eskişehir, Turhal, Erzurum ve Malatya şeker fabrikalarında 100 günlük kampanya süresince 200 bin ton pancar kullanarak biyobenzin üretilebileceklerini söyledi. 
     
     4 FABRİKA İÇİN 26 MİLYON DOLARLIK EK YATIRIM GEREKİYOR 
     Şeker Şirketi bünyesinde bulunan 4 fabrikada biyobenzin üretimine geçebilmeleri için, söz konusu fabrikalarda ek yatırım yapılması gerektiğine dikkati çeken Aksu, Eskişehir Şeker Fabrikası'nda buharlaşma tesisi, Turhal, Erzurum ve Malatya fabrikalarında ise hem buharlaştırma hem de alkol üretimi sırasında ortaya çıkan sulu şlempenin çevreye zarar vermemesi ve yem sanayinde kullanılabilmesi için koyulaştırma tesislerinin yapılması gerektiğini bildirdi. 
     Söz konusu 4 tesis için yaklaşık 26 milyon dolar tutarında ek yatırıma ihtiyaç bulunduğunu belirten Aksu, bu yatırımlar için DPT'ye başvuruda bulunduklarını DPT'nin de bir fizibilite raporu istediğini bildirdi. 
     Hazırlayacakları fizibilite raporunu, DPT'nin onaylaması ve yatırım izni vermesini takip edecek bir kaç aylık süre içinde bu ek yatırımlar için ihaleye çıkabileceklerini bildiren Aksu, fizibilite raporunun onaylanması ve yatırım izni verilmesi için etanol standardına ihtiyaç bulunduğunu ve TSE'nin bu standardı hazırlamak için bir çalışma başlattığını söyledi. 
     
     LİTREDE 1 MİLYON LİRALIK MALİYET HEDEFİ 
     Biyobenzin üretmek için ek pancar alımına gideceklerini anlatan Aksu, biyobenzin üretiminde kullanılacak pancarın kilogramı için en fazla 40-50 bin lira ödeyebileceklerini, bu fiyattan pancar alınması halinde bir litre biyobenzinin üretim maliyetinin 1 milyon lira olacağını kaydetti. 
     Benzine susuzlaştırılmış etanol biyobenzin karıştırılabilmesi için biyobenzinden alınacak vergilerin benzindekinin altında olması gerektiğine dikkat çeken Aksu, biyobenzine vergi konulup konulmayacağı ya da ne kadar vergi konulacağına ve dağıtımının nasıl yapılacağını maliye ile Enerji ve Tabii Kaynaklar Bakanlıklarının karar vereceğini söyledi. 
     Ancak biyobenzin üretebilmeleri için buna uygulanacak vergi miktarının benzine uygulananın altında kalması gerektiğini belirten Aksu, şunları kaydetti 
     ''Şu anda benzinin piyasadaki litre fiyatı yaklaşık 2.5 milyon lira. Oysa yalnızca benzinin litre fiyatı 700-800 bin lira civarında. Bu 2.5 milyon liralık fiyatın yaklaşık yüzde 75'ini vergiler oluşturuyor. Eğer biz biyobenzin üretmek için kullanacağımız pancarın kilosuna 40-50 bin liradan fazla para ödersek o zaman biyobenzinin litre maliyeti 2 milyon liranın üzerine çıkar. Yani benzinin fiyatına yaklaşır. Bu durumda benzine etanol katmanın bizim için bir anlamı kalmıyor.'' 
     
     YILDA 190 MİLYON LİTRE BİYOBENZİN ÜRETİLECEK 
     Genel Müdür Aksu, ülke genelinde benzine yüzde 5 oranında susuzlaştırılmış etanol katılabilmesi için Eskişehir, Turhal, Erzurum ve Malatya şeker fabrikalarında yılda 190 milyon litre biyobenzin üretimini hedeflediklerini belirtirken, söz konusu fabrikalara yaklaşık 26 milyon dolar yatırım yapılması halinde bu fabrikaların mevcut kapasitelerinin 300 gün çalışma kapasitesine ulaşacağını söyledi. 
     Bu durumda 300 günde 50 milyon litre etanol üretilebileceğini anlatan Aksu, 50 milyon litre etanolün ülke genelinde kullanılan benzine ancak yüzde 1.25 oranında karıştırılabileceğini bildirdi. Ülke genelinde benzine yüzde 5 oranında etanol katılabilmesi için yıllık gerekli susuzlaştırılmış etanol miktarının 190 milyon litre olduğuna dikkat çeken Aksu, ''Mevcut kapasite göz önüne alındığında 140 milyon litre daha susuzlaştırılmış etanol üretimine ihtiyaç var. Bu üretimi karşılamak için de yaklaşık 140 milyon dolar ek yatırım gerekli'' dedi. 
     
</TEXT>
</DOC>
