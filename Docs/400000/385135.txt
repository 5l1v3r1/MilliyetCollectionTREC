<DOC>
<DOCNO> 385135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur27.html </URL>
<DATE> 2005/10/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gazete ilanıyla evlilik teklifi... 
</HEADLINE>
<TEXT>

     Alanya'da yaşayan 58 yaşındaki Hollandalı Jack Jut, burada tanışıp aşık olduğu 55 yaşındaki Jenny Van Dijk'e gazete ilanıyla evlilik teklif etti. 
     Jut, 5 ay önce Alanya'da tanıştığı ve aşık olduğu, kendisi gibi Hollandalı olan Jenny Van Dijk için, Yeni Alanya Gazetesi'ne ''Jenny, benimle evlenir misin '' anlamına gelen ''Jenny, Wil Je Met Mij Trouwen '' yazılı ilan verdi. 
     Jut'in flemence ilanı, günlük gazetenin magazin eki Portakal'ın bugünkü sayısında yer aldı. 
     Jut, AA muhabirine ''Onu çok seviyorum. Farklı ve özel bir evlilik teklifi olsun istedim. Jenny'nin cevabını heyecanla bekliyorum'' dedi. 
     Bu arada, antikacılıkla uğraşan Jenny Van Dijk'in sık sık Alanya'ya geldiği ve uzun süre burada kaldığı öğrenildi. 
     
</TEXT>
</DOC>
