<DOC>
<DOCNO> 388811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy03.html </URL>
<DATE> 2005/10/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP İstanbul vekaleten yönetiliyor... 
</HEADLINE>
<TEXT>

     CHP İstanbul Miletvekili ve Genel Sekreter Yardımcısı Bihlun Tamaylıgil, İstanbul Büyükşehir Belediye Başkanı Kadir Topbaş’ın kendi yetkilerinden habersiz olduğunu, yetkilerinin by-pass edildiğini ve dolayısıyla kentin vekaleten yönetildiğini iddia etti. 
     Yazılı bir açıklama yapan CHP’li Tamaylıgil, "Ne yazık ki İstanbul yetkileri by-pass edilmiş Anakent Belediye Başkanı Topbaş ile ’vekaleten’ yönetiliyor. İstanbul’un sorunlmarından ve kendi yetkilerinden bihaber Topbaş, asli görevinin, İstanbulluya çile çektirmek değil, partisinin dünyaya ’şaşı’ bakışını bir kenara koyarak, sorunları çözmek olduğunu hatırlamalıdır. Sadece hatırlamak da yetmez, gereğini yapmalıdır. Ama bu mümkün değildir. Çünkü yetkileri by-pass edilmiştir hem de kendisi yetkilerinden habersizdir" dedi. 
     Topbaş’ın Belediye Meclisi’nin, Boğaz’a üçüncü köprü ve Göztepe Parkına cami yapılması kararı aldığından haberi dahi olmadığını anımsatan Tamaylıgil, İstanbul’un Topbaş’ın yönetimine bırakılamayacak kadar önemli bir kent olduğunu kaydetti. Tamaylıgil "Dolmabahçe’de Başbakan Erdoğan ile Dubai Şeyhi’nin yanında ’süs’ gibi duran ve atılacak imzanın İstanbul’a ne getirip, ne götüreceği bilinmediği için imzasının sorumluluğunun bile farkında olmayan Başkan Topbaş’ın kente karşı sorumluluklarını yerine getiremediği, gelecekte de getiremeyeceği ortaya çıkmıştır" dedi. 

ANKA 
     
</TEXT>
</DOC>
