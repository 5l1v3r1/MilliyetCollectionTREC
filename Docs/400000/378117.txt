<DOC>
<DOCNO> 378117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo08.html </URL>
<DATE> 2005/09/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rasim Kara, Hazar Lenkeran’ın teknik direktörlüğünden istifa etti 
</HEADLINE>
<TEXT>

     
     Uğur DEMİRKIRDI İSTANBUL, DHA 
     
AZERBAYCAN 1.'inci Lig takımlarından Hazar Lenkeran’ın teknik direktörlüğünü yapan Rasim Kara, alınan kötü sonuçlardan sonra görevinden istifa etti. 
     Geçen sezon Hazar Lenkeran’ı son maçtaki fırsatı teperek Azerbaycan Ligi’nde 2'inci yapan Rasim Kara bu sezona kötü başladı. Sezona flaş transferlerle giren Hazar, ligin bir numaralı fovorisi olmasına karşın bekleneni veremedi. Palmali Holding’in sahibi kulüp Başkanı Mübariz Mensimov, Kara’nın arkasında olduğunu açıklamasına karşın Hazar’ın son maçta Inter Bakı’ya 2-0 yenilmesi Rasim hocanın istifasıyla sonuçlandı. 
     Kadrosuna bakıldığı zaman şampiyonluğun en kuvvetli adayı Hazar Lenkeran’ın ligin dibine demir atması taraftarları çileden çıkardı. UEFA Kupası’nda kendisinden güçsüz Moldova ekipi Nistru’ya elenmesinin ardından Lenkeranlı futbolseverler Rasim hocayı istifaya çağırmıştı. Ligin ilk 4 haftasında alınan 3 yenilgi ise bardağı taşıran son damla oldu. 
     Hava alanında basın mensuplarına bir açıklama yapan Mensimov, Kara’nın görevinden ayrıldığını belirterek, Bu Rasim hocanın kişisel bir kararıdır. Sezona iyi başlamamamıza rağmen kendisine güvenim tamdı, ama gitmeyi daha uygun gördü. O şimdiye kadar Azerbaycan’a gelmiş-geçmiş en kaliteli teknik direktördü'' dedi. 
     Beşiktaş’ın Kongre üyesi, aynı zamanda siyah-beyazlı ekipin fanatiği olan Mensimov’un şimdi de başka bir Beşiktaş’lı çalıştırıcı Hazar’a getirmesi bekleniyor. Kafkasya’nın Abromovich’i olarak nitelendirilen Hazar’ın başkanı Türkiye’de oturuyor. Azerbaycan’ın en zengin iş adamlarından olan Mensimov 13 aylık bir zaman diliminde geçen kurulan ve ilk kez ligde geçen sezon mücadele eden kulübe tam 25 milyon dolar harcadı. 
     
</TEXT>
</DOC>
