<DOC>
<DOCNO> 392343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yazar/bila.html </URL>
<DATE> 2005/11/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Demirel Kürt devleti Türkiye için en büyük zorluk olur 
</HEADLINE>
<TEXT>


9'uncu Cumhurbaşkanı Süleyman Demirel, KDP lideri Mesut Barzani'nin ABD Başkanı George Bush tarafından Beyaz Saray'da ağırlanmasından sonra başlayan tartışmaları değerlendirirken, bağımsız bir Kürt devletinin Türkiye için büyük zorluk olacağını vurguladı. 
Demirel Irak'ı bir arada tutmanın giderek zorlaştığını, üç uzlaşmaz unsur olarak Şiiler, Sünni Araplar ve Kürtlerin üniter, hatta federal bir yapı içinde bulunmalarının kolay olmadığına dikkat çekti. 

Org. Özkök'ün sözleri 
Demirel, Genelkurmay Başkanı Orgeneral Hilmi Özkök'ün Barzani'nin ABD ziyaretini değerlendirirken, "Durum değişti. Bunu kabul etmemiz gerekir" biçimindeki sözlerini anımsatmamız üzerine, şöyle konuştu 
"Irak'ta ABD'ye en büyük desteği Kürtler verdi. Yaklaşık 10 yıldır alışageldikleri bir otonom idare var. Bu yarın bağımsız Kürt devletine kapı açar. Zaten Wilson prensipleri ile ABD'nin Kürtlere bağımsız devlet vaatleri de var. Son zamanlarda yapılan beyanatlarla kurulacak bağımsız bir Kürt devletinin Türkiye için bir zorluk olmayacağı düşünülüyor ve söylenmek isteniyorsa, ben buna katılmam. Şahsen ben bu görüşte değilim. Bağımsız bir Kürt devleti, Türkiye için çok büyük bir zorluktur. Önemli zorluklar ve sıkıntılar çıkarır." 

Vietnam gibi olursa 
Demirel, Türkiye ve bölge için Irak'ın bir güvenlik sorunu yarattığının altını çizerek, ABD'nin alacağı tavrın belirleyici olacağını da şöyle kaydetti 
"Şimdi Irak'ta üç uzlaşmaz unsur olduğu biliniyor. 3 sene sonra Başkan Bush yok. Ya ABD, Vietnam'da yaptığı gibi 'Ben çekip gidiyorum ne haliniz varsa görün' derse ve giderse ne olur İşte Türkiye ve bölge için çok büyük güvenlik önlemi böyle çıkar. ABD'nin nasıl bir Irak bırakacağı çok önemlidir. Eğer Şiilere bırakıp gidecekse -ki Şiiler Irak'ın yüzde 60'ıdır- o zaman İran'ın yanına bir Şii devlet daha koymuş olur ki, Arap dünyasının bunu kabul etmesi zordur. Veya Kuzey Irak'ta ikinci bir İsrail yaratması nasıl sonuç verir ABD'nin ikinci bir İsrail yaratmaktan kaçınacağını ümit ediyorum. Bunların hepsi problemdir. Irak sorununun kansız ve iç savaşsız çözülebilmesi en iyi temenni olur." 

'Türkiye devre dışıdır' 
9'uncu Cumhurbaşkanı Demirel, gelişmeleri Türkiye açısından değerlendirirken de, şu vurguyu yaptı 
"Şu anda Türkiye bu sorunda devre dışıdır, etkisizdir. Bunun nedeni 1 Mart tezkeresidir. Bu tezkereyi reddetmekle devre dışı kalmış ve o günden sonra da bunu telafi edecek bir şey yapmamıştır. Bu süreçte Kürtler, ABD'ye tam destek verdikleri için ABD'nin de desteğini almışlardır. Bu koşullarda ben ABD'nin Kürtleri kıracağını zannetmiyorum. Durum budur. Türkiye şimdi PKK sorununu kuvvet kullanarak çözme koşullarına sahip değildir. Diplomasi ile yapacaksınız. 
'Ben bağımsız devletim, kuvvet kullanırım' diyemezsiniz. Bunun BM'yi ilgilendiren mekanizmaları vardır. Diplomasi ile hallederken de, onu etkili kılacak, güçlü bir ekonomi ve askeri gücünüz olacak. Eğer diplomasinin arkasında bunlar yoksa sonuç alamazsınız. Biz, Suriye'de bu güçle arkalanmış bir diplomasi izledik ve sonuç aldık ama orada çok haklıydık. Bugün PKK konusunda Türkiye'nin Kuzey Irak'a kuvvet kullanmasını ABD istemiyor, AB istemiyor ve büyük komşusu Rusya istemiyor. Olaya Türkiye'nin baktığı gibi bakmıyorlar. O bakımdan Ankara'nın siyasete ve diplomasiye ağırlık vermesi gerekir." 



</TEXT>
</DOC>
