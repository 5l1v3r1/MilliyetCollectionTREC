<DOC>
<DOCNO> 386792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas09.html </URL>
<DATE> 2005/10/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Pirelerin genlerinden süper lastik üretilir mi 
</HEADLINE>
<TEXT>

     BBC TÜRKÇE 

      Pirelerin boylarına göre devasa mesafeler zıplamasını sağlayan protein, genetik bilim teknikleriyle laboratuvarda üretildi. 
     ''Resilin'' adlı proteni üreten böcek genini ayırmayı başaran araştırmacılar, muhtemelen damar hastalıklarının tedavisinde kullanılabilecek süper güçlü bir polimer elde etti. 
     Resilin genini meyve sineğinden elde eden bilimadamları daha sonra bunu geni koli basili hücrelerinde çoğaltarak resilin proteini sağladı. 
     Avustralya Uluslar Topluluğu Bilim ve Fen Araştırma Örgütü tarafından yapılan araştırma Nature adlı saygın bilim dergisinde yayımlandı. 
     Resilinin böceklere olağanüstü hareket kabiliyeti bahşettiği yaklaşık 40 yıl önce çöl çekirgesi ve yusufçuk böcekleri üzerinde yapılan çalışmalardan bu yana biliniyor. 
     Resilin sayesinde böcekler boylarını yüzlerce kat geçen mesafeleri zıplayabiliyor kimi durumlarda kanatlarını saniyede 200 kez çırpabiliyorlar. 
     
     Çok elastik 
     Bu protein, yüke dayanıklılığı ve eski şeklini geri alabilmesi açısından en kaliteli lastik ürünlerinden daha etkileyici. 
     Suni resilin proteini üzerinde yapılan deneyler benzer özelliklerin korunduğunu gösterdi. 
     Araştırmacılar, böcek genlerinden elde ettikleri bu polimeri tıptan sanayiye çok farklı alanlarda kullanabileceklerini düşünüyor. 
     Bu kullanım alanlarından biri, insanların hastalıklı atardamarlarının tedavisi olarak görülüyor. 
     Nature dergisindeki yazıda, resilinin insan damarlarındaki elastin proteinine benzediğini söyleyen bilimadamları, çalışmalarının damarlara esneklik kazandırmaya yarayabileceğini belirtiyorlar. 
     Halihazırda damarların esnekliğini kaybettiği durumlarda doktorlar en çok ilaçla tedaviye başvuruyor. 
     İngiltere'den Profesör Roger Greenhalgh, ''Resilin araştırması henüz ilk aşamasında, ama ileriki yıllarda böceklerden elde edilen özellikleri insanlara nakletmeyi başarırsak bu gerçekten şahane olur'' diyor. 
     
</TEXT>
</DOC>
