<DOC>
<DOCNO> 367671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur10.html </URL>
<DATE> 2005/08/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ankara yine sallandı 
</HEADLINE>
<TEXT>

     Ankara’nın Bala İlçesi’nde saat 12.09’da 4.6 büyüklüğünde bir deprem gerçekleşti. 
     Boğaziçi Üniversitesi Kandilli Rasathanesi ve Deprem Araştırma Entitüsü yetkilileri, depremin orta şiddet grubuna girdiğini ve yeni bir deprem olarak değerlendirildiğini bildirdiler. 
     Ankara’nın Bala İlçesi’nde saat 12.09’da meydana gelen 4.6 büyüklüğündeki depremin, can ve mal kaybına yol açmadığı bildirildi. 
     Bala Kaymakamı Günay Öztürk, AA muhabirine yaptığı açıklamada, 31 Temmuz’da meydana gelen 5.3 büyüklüğündeki depremin ardından, bugün de ilçede 4.6 büyüklüğünde bir deprem meydana geldiğini söyledi. 
     Bugünkü depremin, ilçede herhangi can ve mal kaybına yol açmadığını ifade eden Öztürk, halkta da herhangi bir panik yaşanmadığını bildirdi. 
     Öztürk, ilçede 31 Temmuz’daki depremin ardından sık sık artçı sarsıntı yaşandığını da anımsatarak, şöyle konuştu 
     "Halkımız, sıkça deprem yaşanmasından dolayı biraz tedirgin, ancak deprem anında panik yapmıyor. Bugünkü depremde de herhangi bir panik yaşanmadı. İlçe merkezi ve köyleriyle irtibata geçtim, ilk depremdeki hasarların dışında herhangi bir hasar oluştuğuna dair bilgi gelmedi." 
     
     ÇADIRDA YAŞAM... 

     Bu arada, depremin en fazla hissedildiği ve önceki depremde de Bayındırlık ve İskan Bakanlığı’nca 13 eve oturulamaz raporu verilen, çok sayıda evde ise çatlağın oluştuğu Sılapınar Köyü’nde vatandaşlar, evlerinin önüne kurdukları çadırlarda yaşıyor. 
     Bugünkü depremi hissettiklerini, ancak panik yapmadıklarını belirten vatandaşlar, dışarıda yaşamalarının, korkularını giderdiğini bildirdiler. 
     Sılapınarlı vatandaşlar, ayrıca havaların iyi olmasından dolayı da çadırlarda kalmanın, kendilerinde bir sıkıntı oluşturmadığını ifade ettiler. 
     Ankara’nın Bala İlçesi’nde 31 Temmuz’da saat 00.45’te 5.3 büyüklüğünde deprem meydana gelmiş ve bugüne kadar da çok sayıda artçı sarsıntı kaydedilmişti. 
     
</TEXT>
</DOC>
