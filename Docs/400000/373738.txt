<DOC>
<DOCNO> 373738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun21.html </URL>
<DATE> 2005/08/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avustralya Başbakanı, başörtüsü yasağına karşı 
</HEADLINE>
<TEXT>

     Avustralya Başbakanı John Howard, kendi partisinden bazı milletvekillerinin devlet okullarında başörtüsünün yasaklanması yolundaki isteklerini reddetti. 
     Gazetecilere açıklama yapan Howard, ''Başörtüsünü yasaklarsanız, tutarlı olmak için Yahudilerin kippasını da, Sihlerin türbanını da yasaklamanız gerekir. Böyle bir karar almak da, bunu uygulamak da çok zor'' dedi. 
     İktidardaki Liberal Parti'den iki milletvekili, devlet okullarında kız öğrencilerin başörtüsü takmalarının yasaklanmasını istemişti. Milletvekillerinden Bayan Browyn Bishop, devlet okullarındaki başörtüsü için, ''Hayat tarzımıza ve özgürlüklerimize meydan okumanın sembolü'' demişti. 
     Eğitim Bakanı Brendan Nelson da geçen hafta, ''Müslümanlar Avustralya'nın değerlerini kabul etmiyorlarsa çekip gitsinler'' demiş, ancak başörtüsünü anmamıştı. 
     Müslümanlar, 20 milyonluk Avustralya nüfusunun yüzde 1,5'ini oluşturuyor. 
     
</TEXT>
</DOC>
