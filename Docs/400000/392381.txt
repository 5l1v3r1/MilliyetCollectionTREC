<DOC>
<DOCNO> 392381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko06.html </URL>
<DATE> 2005/11/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Asgari ücret randevusu bayramdan sonra verilecek... 
</HEADLINE>
<TEXT>

     Hükümetin yüzde 5 zam yapılmasını öngördüğü 2006 yılı başından itibaren geçerli olacak yeni asgari ücretin belirleneceği toplantılara bayramdan sonra başlanması bekleniyor. 
     İşçi, işveren ve hükümeti temsilen beşer üyeden oluşan Asgari Ücret Tespit Komisyonu’nun, 1 Ocak 2006’dan itibaren geçerli olacak asgari ücreti belirlemek üzere bayramdan sonra toplantıya çağrılması bekleniyor. Hükümet, 2006 yılı Programında asgari ücretin yıl başında yüzde 5 oranında artırılacağını esas almıştı. 
     Asgari ücret toplantılarının Ankara Sanayi Odası ASO 
     Başkanı Zafer Çağlayan tarafından işsizliği önleyeceği ve istihdamı artıracağı gerekçesiyle gündeme getirilen bölgesel asgari ücret tartışmalarının gölgesinde başlaması bekleniyor. Ancak söz konusu önerinin Komisyon gündemine gelmesi bile beklenmiyor. Çünkü toplantılarda işçi kesimini temsil eden Türk-İş ve işveren kesimini temsil eden Türkiye İşveren Sendikaları Konfederasyonu TİSK bölgesel asgari ücrete karşı çıkıyor. 
     
     TÜRK-İŞ "PRİM KAYBINA YOL AÇACAK" 

     Türk-İş, tarafından hazırlanan "Asgari Ücret Gerçeği" Raporunda, SSK primine esas kazancın alt sınırını asgari ücretin oluşturduğunu ve Kurumun bütçesini prime esas kazancın alt ve üst sınırlarını dikkate alarak yaptığı anımsatıldı. Raporda, "Alt sınırların bölgeler itibariyle farklılaşması Kurumun büyük ölçüde prim kaybına yol açacaktır. Böyle bir uygulama finansman darboğazı içinde bulunan Kurumun prim gelirlerini düşürerek görevini yerine getiremez duruma yol açabilecektir" denildi. 
     
     "İÇ GÖÇ ARTAR" 

     Bölgesel asgari ücret uygulamasında ücret farklılığından dolayı daha yüksek asgari ücretin ödeneceği bölgelere iç göçün hızla artacağı savunularak, "Asgari ücretin bölgelere göre belirlenmesi, asgari ücretin genel anlam ve felsefesine aykırıdır" denildi. 
     
     "İŞSİZLİĞİN NEDENİ ASGARİ ÜCRET DEĞİL" 

     Türk-İş’in işsizliğin önlenmesi için uygulanacak politikaları desteklediği kaydedilen raporda, işsizliğin yoksulluk ve gelir dağılımındaki adaletsizliğin temel sebeplerinden biri olduğu, işsizliğin azaltılmasının en etkili yolunun sadece ekonominin büyümesi değil, yeni yatırımların yapılması ve yeni iş alanlarının açılmasından geçtiği kaydedildi. 
     
     "KAYITDIŞIYLA MÜCADELENİN YOLU BÖLGESEL ASGARİ ÜCRET DEĞİL" 

     Kayıtdışı istihdamla mücadelenin düşük asgari ücretle sağlanamayacağı ifade edilen raporda, asgari ücret düzeyinden kesilen primlerle çalışanların sosyal güvenlik harcamalarının karşılanmasının mümkün olmadığı ifade edildi. 
     Raporda, "Sosyal güvenlik açıklarını gerekçe yaparak hak kayıplarını gündeme getirenlerin, öncelikle kayıtdışı istihdam ve ekonomiyi azaltma konusunda etkin politikalar uygulanmasına öncelik vermeleri gerekmektedir" denildi. 
     
     "TÜRK-İŞ İŞÇİ HAKLARINDA GERİLEMEYE ASLA İZİN VERMEYECEK" 

     Türk-İş raporunda, bölgesel asgari ücretin ülkenin sorunlarını yoksullar sırtından çözmeye çalışan bir öneri olduğu ileri sürülerek, "Bu düşünce adil ve sosyal olmadığı gibi ekonomik de değildir. Türk-İş, ülkenin geleceği için daima fedakarlıkta bulunmuş ve bugünkü asgari ücret ile bunu sürdüren işçilerimizin haklarında gerilemeye asla izin vermeyecektir" denildi. 
     
     TİSK "HAKSIZ REKABET SORUNLARINI ARTIRIR" 

     TİSK Başkanı Tuğrul Kudatgobilik ise bölgesel asgari ücret konusunda şu görüşleri dile getirmişti 
     "-Bölgesel asgari ücret 1969-1974 döneminde denendi, ancak denetim ve koordinasyon güçlükleri nedeniyle ülke düzeyinde tek asgari ücret sistemine geçildi. 
     -Bölgesel asgari ücretin eyalet sistemine sahip ülkelerde uygulandı. Bölgesel asgari ücret ülkemiz için düşünüldüğünde ciddi sakıncalar gündeme gelmektedir. Teşvik Yasası’yla 49 ilde zaten maliyet azaltıcı vergi, SSK primi ve enerji teşvikleri uygulanıyor ve bu uygulama bazı illerdeki yatırım hızını kestiği gerekçesiyle şikayetlere konu oluyor. Buna bölgesel asgari ücretin eklenmesi işyerleri ve iller arasındaki haksız rekabet sorunlarını artıracaktır. 
     -ASO’nun önerisinde yeni yatırımdan ziyade, gelişmiş illerdeki işyerlerinin az gelişmiş illere taşınması söz konusu, ancak özellikle emek-yoğun sanayilerde işlerin taşınması halinde gelişmiş illerdeki istihdam azalacaktır. 
     KOBİ’ler bunu yapamayacağından rekabet sebebiyle bir bölümü kapanacaktır ki bu da istihdamı azaltacaktır. 
     -Net asgari ücretin azaltılması önerisi iç göç sorununu daha da artıracaktır. SSK primine esas kazanç taban ve tavanı ile bağlanacak aylıkların da bölgelere göre farklılık göstermesi nedeniyle aynı işi yapan işçiler arasında eşitsizlik doğacaktır. Eşitlik ilkesine uygunluğu tartışmalı olan bölgesel asgari ücret yerine, asgari ücret üzerindeki ağır vergi ve SSK prim yükü azaltılmalı. 

ANKA 

     
</TEXT>
</DOC>
