<DOC>
<DOCNO> 394324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun04.html </URL>
<DATE> 2005/11/12/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
ABD'de 18 yaşındaki öğrenci belediye başkanı seçildi... 
</HEADLINE>
<TEXT>

     Amerika son birkaç gündür iki ilginç belediye başkanını konuşuyor. 
     Amerikan medya organları bir taraftan Michigan eyaletindeki Hillsdale kasabasında yapılan belediye başkanlığı seçimlerini kazanan 18 yaşındaki lise öğrencisine geniş yer ayırırken,öte yandan 1963’ten 
     bu yana Illinois eyaletindeki Marion şehrini aralıksız yöneten belediye başkanına yoğun ilgi gösteriyor. Hillsdale’de yapılan belediye başkanlığı seçimlerine katılan Michael Sessions isimli lise son sınıf öğrencisinin seçim kampanyası için sadece yazın çalışarak kazandığı 700 doları harcadığı ve bu sayede rakibi olan eski belediye başkanı Doug Ingles’ten 2 oy fazla alarak galip gelmeyi başardığı kaydediliyor. Sessions, yeni başlayan siyasi hayatının ilk seçiminde toplam 670 oy alırken, Ingles’in 668 oyda kaldığı belirtiliyor. Sessions’ın bu başarısını seçim kampanyasında harcadığı 700 doların yanı sıra 8 bin 200 nüfuslu kasabayı kapı kapı dolaşarak bütün seçmenlerden oy istemesine borçlu olduğu ifade ediliyor. Öte yandan, Illionis eyaletindeki Marion şehrine ilk kez 1963 yılında, yani John F. Kennedy’nin ABD Başkanlığı sırasında seçilen Bob Butler’ın tam 42 yıldır aralıksız olarak bu şehrin belediye başkanlığını yürütmekte olduğu kaydedildi. Şu an 78 yaşında olan Butler’ın göreve geldiği ilk yıl belediyenin durumunun 6 bin dolarlık borcu yüzünden elektrikleri kesilecek kadar kötü olduğu, ancak Butler’ın yönetimi altında şehrin hızla gelişerek problemlerini aştığı ifade ediliyor. Belediye başkanlığında 11. dönemini yaşayan Butler’ın Amerikan tarihinde en uzun süre belediye başkanlığı görevinde kalan isim olduğu kaydediliyor. Gösterdiği başarı ile muhaliflerinden bile takdir toplayan Butler’ın, üzerinde ev telefonunun da bulunduğu kartvizitini dağıtarak yönetimi altında bulunan herkesin kendisine kolayca ulaşmasını sağladığı belirtiliyor. 1982 yılında 10 kişinin ölümüne ve 50 milyon dolarlık zarara yol açan bir hortum felaketi yaşayan 16 bin nüfuslu Marion şehrinin, Butler’ın yönetimi altında hızla kendini toparladığı kaydedilirken Butler’a karşı bir başarı şansı görmedikleri için hiç kimsenin son iki seçimlerde karşısına rakip olarak çıkamadığı ifade ediliyor. Belediye başkanlığını yaptığı şehri 42 yıl boyunca başarılı bir şekilde yönetmesine rağmen Butler’ın tam bir teknoloji cahili olduğu ve ne bilgisayar ne de cep telefonu kullanabildiğine dikkat çekiliyor. 
     
</TEXT>
</DOC>
