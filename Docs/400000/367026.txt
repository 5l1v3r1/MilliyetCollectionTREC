<DOC>
<DOCNO> 367026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko37.html </URL>
<DATE> 2005/08/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
OPEC'ten rekor üretim... 
</HEADLINE>
<TEXT>

     Yüksek fiyatlardan faydalanmak için petrol ihraç eden ülkeler örgütü OPEC'in Temmuz ayında rekor üretim gerçekleştirdiği bildirildi. 
     Geçen ay günlük 30.24 milyon varil ile Aralık 1979'dan bu yana en yüksek üretim rakamına ulaşan OPEC'te haziran ayı günlük ortalama üretimi 29.95 milyon varil olmuştu. 
     OPEC üyelerinden Irak ve Birleşik Arap Emirlikleri BAE , bir önceki aya göre temmuzda üretimlerini en hızlı artıran ülkeler oldular. Irak'ın günlük üretimi 160 bin varil, daha önce bazı petrol sahalarında bakım çalışmaları yapan BEA'nın günlük üretimi ise 80 bin varil arttı. 
     OPEC'in en büyük petrol ihracatçısı Suudi Arabistan ise geçen ay günlük ortalama petrol üretimini 40 bin varil artırarak 9.52 milyon varile çıkarttı. 
     
     PETROL FİYATLARI 61 DOLAR SEVİYESİNDE 
     Bu arada uluslararası borsalarda dün, gün içinde bir ara 62 dolar seviyesini de aşarak rekor kıran petrol fiyatları, 60 dolar seviyesinin üzerinde tutunuyor. 
     New York Borsası'nda ABD hafif petrolünün varili, dünkü kapanışına göre 46 sent yükselerek 61.32 dolara ulaştı. 
     ABD'de haftalık olarak açıklanan stok verileri, ham petrol ve motorin stoklarının artarken, benzin stoklarının gerilediğini ortaya koymuştu. 
     Londra Borsası'nda ise Brent petrolünün varili, dünkü kapanışına göre 46 sentlik artışla 60.11 dolara çıktı. 
     
</TEXT>
</DOC>
